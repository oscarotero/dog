---
date: '2001-06-29'
id: A726
page: 8
number: 126
agency: ESCOLA GALEGA DE ADMINISTRACIÓN PÚBLICA
section: III. OUTRAS DISPOSICIÓNS
title: >-
  Resolución do 25 de xuño de 2001 pola que se convoca un curso de verán sobre
  aspectos urbanísticos do turismo.
range: Resolución
url: 'https://www.xunta.gal/dog/Publicados/2001/20010629/AnuncioA726_gl.html'
---
<p>Dentro do plan de actividades da Escola Galega de Administración Pública para o 2001, e de acordo coas funcións atribuídas pola Lei 4/1987, do 27 de maio, de creación da Escola, e pola Lei 10/1989, do 10 de xullo, de modificación da anterior, convócase, en colaboración coa Revista de Derecho Urbanístico y Medio Ambiente e co Concello de Sada, un curso de verán sobre aspectos urbanísticos do turismo, convocatoria que se desenvolverá conforme as seguintes bases:</p>
<p>1. Obxectivos.</p>
<p>As tendencias e preferencias tradicionais do turista cambiaron nestes últimos anos. Agora van encamiñadas cara a outros tipos, como o turismo rural, o deportivo, tanto costeiro coma de interior, o cultural, de puro ocio (de aí a aparición dos parques temáticos), simplemente gastronómico, invernal, etc. Estas novas tendencias deben ser tidas en conta á hora de planifica-las necesidades formativas, económicas, industriais, pero tamén deben terse presentes as dotacións e infraestructuras que equilibren a demanda á oferta coa calidade necesaria. E é aquí onde o urbanismo, no seu máis amplo sentido, está chamado a xoga-lo esencial e determinante papel que imos estudiar. É imprescindible a conxunción de turismo e urbanismo á hora de lograr un turismo lóxico, respectuoso co medio e de calidade, e son as administracións xestoras do urbanismo as que deben coñece-las súas necesidades e busca-la mellor solución e a forma de aplicalas mellor.</p>
<p>2. Contido.</p>
<p>Trataranse estes temas:</p>
<p>-A Lei de ordenación e promoción do turismo de Galicia e o seu desenvolvemento regulamentario. Empresas e actividades turísticas.</p>
<p>-A construcción de instalacións turísticas e o territorio: réxime xurídico dos usos urbanísticos e construccións permitidas en solo non urbanizable.</p>
<p>-O réxime xurídico das costas e a súa influencia no urbanismo turístico.</p>
<p>-Réxime xurídico dos portos deportivos.</p>
<p>-Implicacións urbanísticas da lexislación turística.</p>
<p>-Reflexións sobre o futuro turístico e a necesidade de adecuación das normas urbanísticas para o cumprimento dos devanditos fins.</p>
<p>3. Destinatarios.</p>
<p>Persoal ó servicio da Xunta de Galicia e da Administración local galega e interesados en xeral.</p>
<p>4. Desenvolvemento.</p>
<p>-Horario: mañá e tarde.</p>
<p>-Lugar e datas: o curso convocado desenvolverase no auditorio da Casa da Cultura de Sada (A Coruña), sita en avda. do Porto, s/n, da citada localidade, os días 18 e 19 de xullo de 2001.</p>
<p>5. Inscrición.</p>
<p>-Prazo: remata o luns, día 16 de xullo de 2001.</p>
<p>-Tramitación de solicitudes: as solicitudes irán dirixidas ó director da Escola Galega de Administración Pública, polígono das Fontiñas, rúa de Madrid, 2-4 - 15707, Santiago de Compostela, segundo o modelo que figura como anexo a esta convocatoria, e presentaranse no rexistro xeral da EGAP ou por calquera das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común. Admitiranse tamén inscricións por telefax: 981 54 63 30.</p>
<p>-Número de prazas: limitado á capacidade do local.</p>
<p>-Inscrición fóra de prazo: só se admitirán, de quedaren prazas baleiras, coa condición de que se cumpran os requisitos xerais antes indicados.</p>
<p>Os peticionarios poderán obter confirmación da súa posible admisión chamando por teléfono, o día 17 de xullo, das 10 ás 14.45 horas, ós seguintes números: 981 54 62 39/44 ou 981 54 60 40.</p>
<p>6. Modificacións.</p>
<p>A EGAP reserva para si a facultade de interpretar e de resolve-las incidencias que puidesen xurdir no desenvolvemento do curso, así como o de cancelalo, se o escaso número de solicitudes non xustificase a súa realización.</p>
<p>7. Certificación de asistencia.</p>
<p>Entregaráselles, ó remate deste curso, a aquelas persoas inscritas que concorresen asiduamente a el, cando a súa asistencia sexa igual ou superior ó 85% das horas lectivas programadas, e expresarase neste documento a natureza da actividade e as datas da súa realización.</p>
<p>Santiago de Compostela, 25 de xuño de 2001.</p>
<p>Domingo Bello Janeiro</p>
<p>Director da Escola Galega de Administración Pública</p>

