---
date: '2001-06-15'
id: 9B82
page: 8080
number: 116
agency: CONSELLERÍA DA PRESIDENCIA E ADMINISTRACIÓN PÚBLICA
section: IV. OPOSICIÓNS E CONCURSOS
title: >-
  Orde do 12 de xuño de 2001 pola que se regulan os cursos selectivos de ingreso
  na función pública galega para os grupos A, B e C.
range: Orde
url: 'https://www.xunta.gal/dog/Publicados/2001/20010615/Anuncio9B82_gl.html'
---
<p>A adecuada formación do persoal funcionario constitúe sen dúbida unha das máis sólidas garantías para a mellor e máis eficaz prestación dos servicios públicos. De aí que calquera Administración moderna deba procurar, con tódolos seus medios e esforzos dispoñibles, prover dos coñecementos necesarios este elemento humano para que a misión que ten asignada satisfaga as máis altas esixencias de calidade que demanda a sociedade.</p>
<p>Esta acción formadora debe ter unha dobre cronoloxía e dirección: unha primeira, previa e inmediata á incorporación do persoal á Administración como funcionario de carreira, e outra posterior, orientada á permanente reciclaxe e actualización dos coñecementos deste durante a súa vida administrativa. Ben que esta segunda acción formadora ten unha importancia evidente, non a ten menor a capacitación do persoal que, superadas xa as pertinentes probas de aptitude da correspondente oposición, pode acceder á Administración pública como funcionario do cadro de persoal, de maneira que a achega previa a este último dunhas ensinanzas complementarias -fundamentalmente prácticas- das esixidas na fase da oposición, eríxese nun instrumento asegurador para lograr un tan desexable como imprescindible grao de capacitación deste persoal.</p>
<p>Hai que remarcar que a normativa vixente da nosa comunidade rexistra esta preocupación pola acción formativa do seu persoal funcionario de novo ingreso. Os artigos 35.1º, 36.1º e 3º e 41.1º da Lei da función pública de Galicia, e 16 e 17 do Regulamento de selección de persoal da Administración da Comu</p>
<p>nidade Autónoma de Galicia, prevén a posibilidade de que os aspirantes aprobados nas probas de acceso superen un curso selectivo como requisito inescusable para que adquiran a plena condición de funcionarios de carreira. Con este propósito, o artigo 41.1º da lei invocada asígnalle á Escola Galega de Administración Pública un destacado papel na realización destes cursos de selección, reforzada e confirmada esta competencia pola Lei e o Regulamento de organización e funcionamento deste centro nos artigos 3.1º e 2º, respectivamente, polos que se lle confire á devandita institución a facultade de organizar e impartir aqueles cursos.</p>
<p>Congruente co obxectivo exposto, corresponde agora articula-lo desenvolvemento destas actividades formativas selectivas, ás que no sucesivo deberá someterse o persoal que se cita nas disposicións seguintes. En consecuencia, en uso das facultades que me confiren os artigos 34.6º e 38 da Lei 1/1983, do 22 de febreiro de 1983, reguladora da Xunta e do seu presidente, esta consellería,</p>
<p>DISPÓN:</p>
<p>Artigo 1º</p>
<p>1. Tódolos aspirantes que logren aproba-las probas de acceso á función pública galega para os grupos A, B e C, coa soa excepción dos que proveñan da quenda de promoción interna, deberán superar, como requisito indispensable para obte-lo seu nomeamento de funcionarios de carreira, un curso selectivo, que organizará e impartirá a Escola Galega de Administración Pública, e que terá como propósito primordial facilitarlles ós alumnos a preparación específica conveniente para o exercicio dos seus quefaceres.</p>
<p>2. Durante o período de realización destes cursos, os aspirantes que participen neles serán nomeados funcionarios en prácticas coa situación xurídica prevista nos artigos 16 e 17 do Decreto 95/1991, do 20 de marzo, e demais disposicións de aplicación.</p>
<p>Artigo 2º</p>
<p>1. A duración máxima dos cursos selectivos será a que se establece a continuación:</p>
<p>a) Para o persoal integrado no grupo A: catro meses.</p>
<p>b) Persoal pertencente ó grupo B: tres meses.</p>
<p>c) Persoal do grupo C: dous meses.</p>
<p>2. O calendario e programa, así como as normas internas que regulen estes cursos, serán establecidos oportunamente pola Escola Galega de Administración Pública.</p>
<p>3. Os cursos comezarán no prazo de tres meses, a partir da data de finalización do tempo sinalado no artigo 15 do Decreto 95/1991, do 20 de maio, para a presentación polos aspirantes aprobados da documentación esixida nas bases da convocatoria.</p>
<p>Artigo 3º</p>
<p>1. Para aprobar estes cursos, os aspirantes deberán superar unha fase temática, de carácter fundamentalmente práctico, que se realizará na Escola Galega de Administración Pública, e outra de aplicación de coñecementos, que coincidirá cronoloxicamente coa anterior, e que se desenvolverá nos centros, organismos e empresas públicas da Xunta de Galicia onde sexan destinados os interesados.</p>
<p>2. Para aprobar ámbalas fases será necesario obte-la cualificación de apto en cada unha delas.</p>
<p>3. Os aspirantes que non superen o curso selectivo poderán incorporarse ó inmediatamente posterior, coa puntuación asignada ó último dos participantes nel. De non superalo, perderán tódolos seus dereitos para seren nomeados funcionarios de carreira.</p>
<p>Disposición derradeira</p>
<p>A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 12 de xuño de 2001.</p>
<p>Jaime Pita Varela</p>
<p>Conselleiro da Presidencia e Administración Pública</p>

