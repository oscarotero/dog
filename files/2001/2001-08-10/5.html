---
date: '2001-08-10'
id: D0C2
page: 10
number: 155
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 6 de xullo de 2001, da Dirección Xeral de Administración Local,
  pola que se dispón a publicación, no Diario Oficial de Galicia, dos estatutos
  da Mancomunidade de Concellos Galegos do Camiño Francés.
range: Resolución
url: 'https://www.xunta.gal/dog/Publicados/2001/20010810/AnuncioD0C2_gl.html'
---
<p>Visto o texto dos estatutos que rexerán a Mancomunidade de Concellos Galegos do Camiño Francés, observándose que a súa aprobación se realizou de conformidade co disposto no artigo 44 da Lei 7/1985, do 2 de abril, reguladora das bases de réxime local, e 137 e seguintes da Lei 5/1997, do 22 de xullo, de Administración local de Galicia, seguíndose os trámites de:</p>
<p>Primeiro.-O proxecto de estatutos foi elaborado pola comisión xestora e aprobado pola asemblea de concelleiros dos concellos de Arzúa, Melide, Monterroso, Palas de Rei, Paradela, Pedrafita do Cebreiro, O Pino, Portomarín, Samos, Sarria e Triacastela.</p>
<p>Segundo.-Con datas 26 de maio e 12 de xuño de 2000 o devandito proxecto recibiu o informe favorable das deputacións provinciais da Coruña e Lugo respectivamente.</p>
<p>Terceiro.-O proxecto foi sometido ó trámite de información pública durante o prazo dun mes, mediante a súa publicación no DOG nº 93, do 16 de maio de 2000.</p>
<p>Cuarto.-Así mesmo, con data do 15 de decembro de 2000, a Dirección Xeral de Administración Local emitiu informe sobre o contido do proxecto de estatutos.</p>
<p>Quinto.-O presidente da comisión xestora remitiu, con datas de entrada nesta consellería do 29 de marzo e 3 de xullo de 2001, copia certificada dos acordos adoptados polos concellos de Arzúa, Melide, Monterroso, Palas de Rei, Paradela, Pedrafita do Cebreiro, O Pino, Portomarín, Samos, Sarria e Triacastela de aprobación definitiva dos estatutos da mancomunidade de municipios para a súa íntegra publicación no Diario Oficial de Galicia.</p>
<p>Xa que logo, a Dirección Xeral de Administración Local,</p>
<p>ACORDA:</p>
<p>Dispoñe-la publicación dos estatutos da Mancomunidade de Concellos Galegos do Camiño Francés no Diario Oficial de Galicia, de conformidade co establecido no artigo 141.2º da Lei 5/1997, do 22 de xullo, de Administración local de Galicia, que se recollen como anexo desta resolución.</p>
<p>Santiago de Compostela, 6 de xullo de 2001.</p>
<p>Alfonso Rueda de Valenzuela</p>
<p>Director xeral de Administración Local</p>
<p>ANEXO</p>
<p>ESTATUTOS DA MANCOMUNIDADE DE CONCELLOS GALEGOS DO CAMIÑO FRANCÉS</p>
<p>Capítulo I</p>
<p>Constitución da mancomunidade</p>
<p>Artigo 1º</p>
<p>Os municipios de Arzúa, Melide, Monterroso, Palas de Rei, Paradela, Pedrafita do Cebreiro, O Pino,</p>
<p>Portomarín, Samos, Sarria, Triacastela, todos eles das provincias de Lugo e A Coruña, de conformidade co previsto na lexislación vixente, constitúen unha mancomunidade voluntaria como entidade administrativa con plena personalidade e capacidade xurídica, co obxecto de cumprir cos fins de competencia sinalados no capítulo II dos presentes estatutos.</p>
<p>Capítulo II</p>
<p>Denominación, domicilio, ámbito territorial, fins e personalidade</p>
<p>Artigo 2º.-Denominación, domicilio e ámbito territorial.</p>
<p>A citada entidade administrativa denominarase Mancomunidade de Concellos Galegos do Camiño Francés.</p>
<p>A sede e domicilio social da mancomunidade será itinerante, de forma que coincida co da casa do concello que teña a presidencia.</p>
<p>Fíxase con carácter provisional, ata finais do ano 2000, como domicilio social e lugar en que radicarán os seus órganos de goberno e administración o da casa consistorial do Concello de Monterroso.</p>
<p>O ámbito territorial da mancomunidade comprenderá a totalidade dos termos municipais dos concellos mancomunados.</p>
<p>Artigo 3º</p>
<p>Os fins iniciais da mancomunidade son os que se refiren ó establecemento e prestación dos seguintes servicios da competencia municipal:</p>
<p>1. Conservación e mellora do camiño.</p>
<p>2. Promoción do dito camiño dentro e fóra da comunidade.</p>
<p>3. Deseño e execución de plans de actuación.</p>
<p>4. Dinamización sociocultural do camiño.</p>
<p>5. Defensa do camiño.</p>
<p>Na prestación destes servicios utilizaranse os sistemas e procedementos que se estimen máis adecuados ás necesidades do momento, axustándose á lexislación vixente de Administración local.</p>
<p>Artigo 4º</p>
<p>1. De acordo coa lexislación vixente en materia de réxime local e de acordo cos fins que pretende cumprir, na súa calidade de entidade local non territorial, correspóndelle á mancomunidade exerce-las seguintes potestades:</p>
<p>a) A regulamentaria e de autoorganización.</p>
<p>b) A tributaria e financeira, podendo establecer taxas, contribucións especiais e prezos públicos.</p>
<p>c) A de programación e planificación.</p>
<p>d) A de investigación, deslinde, desafiuzamento e recuperación de oficio dos seus bens.</p>
<p>e) A de execución forzosa e a sancionadora.</p>
<p>f) A de revisión de oficio dos seus actos e acordos.</p>
<p>2. Goza tamén das seguintes prerrogativas:</p>
<p>a) A de presunción de legalidade, lexitimidade, e a de executividade dos seus actos e acordos.</p>
<p>b) A inembargabilidade dos seus bens e dereitos nos termos previstos nas leis, e as de prelación e preferencia, así como as demais prerrogativas recoñecidas á Facenda Pública en relación cos seus créditos, sen prexuízo das que lles correspondan á Facenda do Estado e da Xunta de Galicia.</p>
<p>c) A mancomunidade poderá solicitar ós municipios integrantes o exercicio das súas potestades expropiadoras, de acordo coa lexislación vixente, actuando a mancomunidade como beneficiaria da expropiación.</p>
<p>Capítulo III</p>
<p>Da organización. Dos órganos de goberno</p>
<p>e administración</p>
<p>Artigo 5º</p>
<p>O goberno e a administración da mancomunidade estarán a cargo dos seguintes órganos:</p>
<p>a) O pleno.</p>
<p>b) O presidente e o vicepresidente.</p>
<p>c) A comisión de goberno.</p>
<p>d) A comisión de contas.</p>
<p>Artigo 6º.-Do pleno.</p>
<p>O pleno é o órgano supremo de goberno e administración da mancomunidade, á que representa e personifica con carácter de corporación de dereito público.</p>
<p>No dito pleno estarán representados tódolos municipios mancomunados correspondendo ós concellos respectivos elixir, de entre os seus membros corporativos, os vocais que deban representalos na mancomunidade.</p>
<p>Cada municipio elixirá un vocal para integra-los órganos de goberno da mancomunidade mediante acordo plenario.</p>
<p>O mandato dos vocais membros do pleno extinguirase ó cesar no cargo municipal que lexitimou a posibilidade da súa elección, ou ben porque así o acorde o seu respectivo concello.</p>
<p>Os vocais do pleno poderán ser reelixidos como tales.</p>
<p>Tódolos membros do pleno terán voz e voto nas sesións. Cando se produza empate repetirase a votación na mesma sesión e de reiterarse aquel, decidirá con voto de calidade a presidencia.</p>
<p>Artigo 7º.-Do presidente e vicepresidente.</p>
<p>O pleno, o día da súa constitución ou renovación elixirá co quórum da maioría absoluta, de entre os seus membros, un presidente e un vicepresidente.</p>
<p>Ambos cargos, para garanti-lo exercicio destes a tódolos concellos mancomunados, atender ó pluralismo político e territorial e facilita-lo acercamento da mancomunidade ós veciños dos respectivos concellos, irán por orde alfabética dos concellos; é dicir, o presidente será o do concello segundo a orde alfabética e o vicepresidente será o do seguinte concello na citada orde.</p>
<p>A orde alfabética é a seguinte: Arzúa, Melide, Monterroso, Palas de Rei, Paradela, Pedrafita do Cebreiro, O Pino, Portomarín, Samos, Sarria e Triacastela.</p>
<p>Os cargos de presidente e vicepresidente renovaranse anualmente seguindo a orde de concellos anteriormente mencionada; a mesma orde manterase na renovación á que se fai referencia no artigo 10º.</p>
<p>Artigo 8º.-Da comisión de goberno.</p>
<p>1. A comisión de goberno, órgano de estudio, asistencia ó presidente, estará constituída por cinco membros, dos que serán membros natos o presidente e o vicepresidente que o serán tamén da comisión, os tres restantes serán designados polo presidente de entre os membros do pleno. A renovación deste órgano producirase de forma sucesiva á do pleno no prazo dos trinta días seguintes.</p>
<p>2. A comisión de goberno poderá asumir funcións executivas, asumindo neste caso as competencias que lle delegue o presidente e o pleno.</p>
<p>Artigo 9º.-A comisión de contas.</p>
<p>1. A comisión de contas estará constituída por cinco membros, sendo membro nato o presidente, que o será tamén da comisión. Os vocais serán designados polo pleno. A renovación deste órgano producirase de forma sucesiva á do pleno, no prazo dos trinta días seguintes.</p>
<p>2. Correspóndelle á comisión de contas o exame, estudio e informe das contas anuais da mancomunidade.</p>
<p>Artigo 10º.-Renovación.</p>
<p>Como consecuencia da renovación das corporacións locais, derivada das sucesivas eleccións municipais, tódolos órganos da mancomunidade (pleno, presidencia, vicepresidencia, comisión de goberno e comisión de contas) que deban ser renovados serán elixidos ou, se é o caso, designados polo órgano a que estatutariamente corresponda esta competencia, no prazo dos 45 días seguintes ó da constitución das respectivas corporacións locais.</p>
<p>En caso de vacante, por falecemento, perda do cargo representativo en calquera dos municipios, etc., o concello afectado designará o correspondente substituto na primeira sesión que celebre.</p>
<p>Artigo 11º.-Atribucións do pleno.</p>
<p>1. As atribucións do pleno:</p>
<p>a) Constitución da mancomunidade e a súa disolución.</p>
<p>b) Modificación dos estatutos e fixación do seu domicilio social.</p>
<p>c) Admisión e separación de membros.</p>
<p>d) Aprobación de orzamentos e concerto de operacións de crédito.</p>
<p>e) Imposición e ordenación de taxas, prezos públicos e contribucións especiais.</p>
<p>f) Aprobación de contas.</p>
<p>g) Adquisición, administración e disposición de bens.</p>
<p>h) Aprobación de proxectos técnicos de investimento ou de primeiro establecemento.</p>
<p>i) Contratación de obras e servicios en xeral.</p>
<p>j) Determinación da forma de xestión dos servicios.</p>
<p>k) Exercicio de accións.</p>
<p>l) Elección de presidente e vicepresidente.</p>
<p>m) Nomeamento accidental de secretario ou secretario-interventor, interventor-tesoureiro, de existiren; e, se é o caso tesoureiro, e imposición de sancións ó persoal da mancomunidade que entrañen destitución ou separación do servicio.</p>
<p>n) Autorización para a contratación de persoal e aproba-las bases que rexerán para a contratación.</p>
<p>ñ) Finalmente, en canto lle sexan aplicables, terá as atribucións que a lexislación de réxime local lle outorga ó concello pleno.</p>
<p>o) Designa-los vocais da comisión de contas.</p>
<p>p) Control e fiscalización do labor do presidente e da comisión de goberno.</p>
<p>q) Disolución e liquidación da mancomunidade.</p>
<p>2. As competencias do pleno serán indelegables agás as seguintes que se poderán delegar na comisión de goberno: as sinaladas nas letras g), h), i), k) do parágrafo anterior.</p>
<p>Artigo 12º.-Do presidente e do vicepresidente.</p>
<p>Corresponderán ó presidente e, se é o caso, ó vicepresidente, as mesmas facultades que establece a vixente lexislación de réxime local para o alcalde como presidente do concello e xefe da Administración municipal, entre as que destacan as relacionadas con réxime de sesións, ordenación de pagamentos, rendición e publicación de contas, xestión orzamentaria, contratación de obras, xestión de servicios, subministracións, asistencias técnicas, contratos de servicios, asina-los contratos de persoal laboral e resolver sobre a súa denuncia e despedimento, publicación, execución de acordos e representación legal da mancomunidade.</p>
<p>O vicepresidente substituirá o presidente nos supostos de vacante, ausencia ou enfermidade, asumindo tamén as competencias que, se é o caso, delegue o presidente.</p>
<p>Artigo 13º.-Do secretario-interventor e tesoureiro.</p>
<p>Os postos de secretario ou o secretario-interventor, así como os de interventor-tesoureiro, de existiren, ou no seu caso tesoureiro da mancomunidade, terán, respectivamente, tódalas facultades, obrigas e competencias que lles asigna a vixente lexislación de réxime local.</p>
<p>Capítulo IV</p>
<p>Funcionamento dos órganos colexiados da mancomunidade</p>
<p>Artigo 14º.-Do pleno e da comisión de goberno.</p>
<p>1. O pleno celebrará sesións ordinarias e extraordinarias. Reuniranse en sesión ordinaria polo menos dúas veces ó ano. No acto de constitución do pleno sinalarase o seu réxime de sesións.</p>
<p>Reunirase en sesión extraordinaria:</p>
<p>a) Por iniciativa do presidente.</p>
<p>b) Pola petición da terceira parte dos membros que a integran, que concretarán na súa petición os asuntos que haberán de tratarse.</p>
<p>2. A comisión de goberno celebrará sesións ordinarias e extraordinarias. Reunirase en sesión ordinaria coa periodicidade e nos días e horas que fixe o presidente e, en todo caso, celebrará sesión ordinaria cada catro meses.</p>
<p>A comisión de goberno poderá celebrar sesións extraordinarias cando así sexa convocada polo presidente.</p>
<p>3. As convocatorias e o réxime de sesións acomodaranse ás normas establecidas na lexislación de réxime local, para que os acordos adoptados obriguen a tódolos concellos integrados na mancomunidade.</p>
<p>Artigo 15º.-Dos acordos.</p>
<p>O quórum para a válida celebración das sesións do pleno da mancomunidade e da comisión de goberno será o dun tercio do número legal dos membros, sen que, en ningún caso, poida ser inferior a tres. Non poderá celebrarse ningunha sesión sen a asistencia do presidente e do secretario ou de quen legalmente os substitúan.</p>
<p>Os acordos adoptaranse por maioría simple dos membros presentes, salvo nos supostos en que a lei ou estes estatutos esixan un quórum especial, entendéndose por aquela a que se produza cando os votos ó seu favor son máis que os votos en contra. Cando se produza empate repetirase a votación na mesma sesión e, de reiterarse aquel, decidirá o presidente con voto de calidade.</p>
<p>O voto dos vocais poderá ser afirmativo ou negativo. Igualmente poderán absterse de votar.</p>
<p>Os ditos acordos obrigarán os municipios mancomunados na medida en que lles afecten.</p>
<p>Os acordos relativos ó establecemento, ampliación e mellora dos servicios propios da competencia da mancomunidade, así como os referentes á fixación</p>
<p>das achegas extraordinarias destinadas a cubri-los gastos do seu primeiro establecemento, ós que alude o artigo 18 dos presentes estatutos e ós que atinxen á determinación do módulo específico que teña que servir de base para o establecemento das contribucións ordinarias destinadas a sufraga-los gastos da súa conservación e explotación, que se concretan no parágrafo 2º do artigo 17, precisarán para adquiri-la condición de vinculantes para cada un dos municipios beneficiarios, que sexan ratificados polas respectivas corporacións mediante acordo plenario.</p>
<p>Transcorrido o prazo dun mes, contado desde a data de recepción dos mencionados acordos sen que recaera, por parte da corporación afectada, ningunha resolución ó respecto, considerarase producida aquela ratificación por aplicación do silencio administrativo.</p>
<p>Os municipios que, no seu día, non ratificasen os acordos xa reiterados, terán dereito a beneficiarse dos servicios establecidos pola mancomunidade, sen máis requisito previo que o da aceptación por parte da corporación afectada e, por medio de acordo plenario, de todas e cada unha das resolucións que a mancomunidade adoptase ó respecto e, en especial, as referentes á determinación das achegas ordinarias destinadas a sufraga-los gastos de conservación e explotación do servicio ou servicios, das achegas extraordinarias destinadas a cubri-los gastos do seu primeiro establecemento e relativas á organización, xestión e funcionamento destes servicios.</p>
<p>Será necesaria a maioría absoluta de vocais para:</p>
<p>1. Alleamento de bens, cando a súa contía non exceda do 10% do orzamento ordinario de ingresos da mancomunidade.</p>
<p>2. Determinación do domicilio social definitivo da mancomunidade e a súa alteración.</p>
<p>3. Admisión ou separación de membros e disolución da mancomunidade.</p>
<p>4. Separación do servicio dos funcionarios propios da mancomunidade.</p>
<p>5. Modificación dos estatutos.</p>
<p>6. Concesión e arrendamento de bens ou servicios por máis de cinco anos.</p>
<p>7. Aprobación de calquera outra forma de xestión directa ou indirecta dos servicios mancomunados.</p>
<p>8. Aprobación das operacións de crédito, empréstitos e concesións de quitacións e esperas.</p>
<p>9. Aprobación de orzamentos e as súas contas.</p>
<p>10. Imposición e ordenación de exaccións.</p>
<p>11. Tódalas demais materias contidas no artigo 47, parágrafo 3º da Lei 7/1985, do 2 de abril, reguladora das bases de réxime local e 215.3º da Lei 5/1997, do 22 de xullo, de Administración local de Galicia.</p>
<p>Capítulo V</p>
<p>Recursos económicos</p>
<p>Artigo 16º</p>
<p>A facenda da mancomunidade estará constituída polos seguintes recursos:</p>
<p>1. Ingresos procedentes do seu patrimonio e demais de dereito privado.</p>
<p>2. Taxas e prezos públicos pola prestación de servicios ou a realización de actividades da súa competencia.</p>
<p>3. Contribucións especiais pola realización de obras ou polo establecemento de servicios ou ampliacións.</p>
<p>4. Ingresos procedentes de operacións de crédito.</p>
<p>5. Multas.</p>
<p>6. Subvencións e outros ingresos de dereito público.</p>
<p>7. Achegas ordinarias e extraordinarias dos municipios integrados na mancomunidade.</p>
<p>Artigo 17º.-Achegas ordinarias.</p>
<p>As achegas ordinarias de cada un dos municipios mancomunados estarán integradas polos seguintes conceptos:</p>
<p>1. As destinadas a financia-lo custo do funcionamento normal e ordinario dos órganos da mancomunidade. A súa contía fixarase en proporción ó censo de poboación de dereito resultante da última rectificación anual do Padrón Municipal de Habitantes. Esta achega será obrigatoria para tódolos municipios mancomunados.</p>
<p>2. As achegas tamén ordinarias, destinadas a sufraga-los gastos de conservación e explotación do servicio ou dos servicios que se pretendan instalar, que obrigará soamente a aqueles municipios que resulten afectados por cada servicio, dentro da mancomunidade, fixándose a achega de cada un con base nun módulo específico para cada servicio que se vai establecer, e que permita unha xusta e proporcional distribución das cargas en relación cos beneficios obtidos por cada municipio polos servicios utilizados.</p>
<p>Artigo 18º.-Achegas extraordinarias.</p>
<p>Terán o carácter de achegas extraordinarias as destinadas a facer fronte ós gastos de primeiro establecemento, ampliación e mellora das instalacións dos servicios, incluídos os gastos de amortización e xuros das operacións de crédito que fora necesario realizar.</p>
<p>Cada municipio virá obrigado a contribuír soamente para a instalación, ampliación e mellora dos servicios dos que resulte beneficiario.</p>
<p>As achegas para cada servicio utilizado sinalaranse proporcionalmente á poboación de dereito a 31 de decembro anterior, podendo rectificarse a cifra obtida aplicando outros módulos correctores, como extensión do termo, zonas urbanas, zonas forestais, rede de camiños, etc., segundo as características do servicio que contribúan ó seu financiamento.</p>
<p>Artigo 19º.-Orzamento.</p>
<p>O pleno formará e aprobará un orzamento anual de conformidade coas disposicións da Lei de facendas locais e as disposicións do seu desenvolvemento.</p>
<p>Artigo 20º.-Garantías.</p>
<p>Os municipios mancomunados comprométense a consignar nos seus respectivos orzamentos ordinarios ou nos investimentos que fora preciso, as cantidades suficientes para satisface-las obrigas e compromisos económicos contraídos, ós que se alude expresamente nos artigos anteriores, tanto os que teñen carácter ordinario, como ás extraordinarias que resultasen do servicio ou servicios que lles afecten. Transcorrido o prazo para o ingreso das achegas dos concellos, o presidente da mancomunidade poderá dirixirse á Comunidade Autónoma para que proceda á retención dos fondos do municipio debedor e o seu ingreso na facenda da mancomunidade.</p>
<p>Capítulo VI</p>
<p>Do persoal</p>
<p>Artigo 21º</p>
<p>1. Os postos de traballo que teñan atribuídas funcións de secretaría, intervención e tesourería serán desempeñados polos funcionarios de Administración local con habilitación de carácter nacional que exerzan no concello ó que lle corresponda a presidencia.</p>
<p>No suposto de non poderse cubrir as prazas con funcionarios da escala antes referida, o pleno poderá habilitar para os ditos cargos funcionarios municipais.</p>
<p>Cando as circunstancias o aconsellen, a mancomunidade instará a creación no seu cadro de persoal de prazas servidas por funcionarios de Administración local con habilitación de carácter nacional.</p>
<p>2. A mancomunidade contará co persoal necesario para a realización das tarefas e desempeño dos servicios e funcións para que se constitúe, ó que lle serán de aplicación as disposicións polas que se rexe o persoal ó servicio da Administración local.</p>
<p>3. O pleno aprobará anualmente co orzamento un cadro de persoal que deberá recoller tódolos postos de traballo reservados a persoal funcionario e persoal laboral.</p>
<p>Capítulo VII</p>
<p>Do prazo de vixencia, modificación dos estatutos, separación de municipios integrantes e da disolución da mancomunidade</p>
<p>Artigo 22º.-Prazo de vixencia.</p>
<p>A mancomunidade constitúese por tempo indefinido, tendo en conta co carácter permanente dos fins que motivaron a súa creación.</p>
<p>Artigo 23º.-Modificación dos estatutos.</p>
<p>A modificación dos estatutos da mancomunidade axustarase ó procedemento establecido polo artigo 143 da Lei 5/1997, do 22 de xullo, de Administración local de Galicia.</p>
<p>Artigo 24º.-Da separación de municipios mancomunados.</p>
<p>Calquera dos municipios que a integran poderán separarse da mancomunidade voluntariamente, logo</p>
<p>de informe do pleno, que será favorable, se se cumpren estas condicións:</p>
<p>1. Que transcorran, como mínimo, tres anos desde a data de constitución da mancomunidade ou desde o seu ingreso nela, se é posterior.</p>
<p>2. Que o acordo de separación o adopte o pleno da corporación respectiva, co voto favorable da maioría absoluta legal dos seus membros, expoñendo razoadamente os motivos, e responsabilizándose solidariamente cos demais municipios mancomunados do cumprimento proporcional das obrigas pendentes relativas ó servicio ou servicios nos que veña participando ou se comprometera a participa-lo dito concello.</p>
<p>3. Que a solicitude se formule cunha antelación mínima dun ano, sen deixar de cumprir cos compromisos contraídos nese prazo.</p>
<p>Artigo 25º.-Da disolución da mancomunidade.</p>
<p>A mancomunidade poderá disolverse por imposibilidade legal ou material de cumprir cos seus fins.</p>
<p>O procedemento que se seguirá para a disolución neste suposto será o previsto na lexislación vixente e, en todo caso:</p>
<p>1. Deberá ser aprobada unha memoria da disolución polo pleno, na que se precisará a liquidación do seu patrimonio e a liquidación económica dos dereitos esixibles e obrigas recoñecidas da mancomunidade, establecéndose se foran precisas as achegas dos entes integrantes de conformidade co previsto nos artigos 17 e 18.</p>
<p>2. Audiencia de tódolos concellos integrantes da mancomunidade.</p>
<p>3. Acordo de disolución definitivo do pleno, logo de materialización da liquidación incluída na memoria.</p>
<p>Artigo 26º.-Reversión dos bens.</p>
<p>Ó disolverse a mancomunidade reverterá ós concellos os bens desta en proporción ás respectivas achegas.</p>
<p>Disposición derradeira</p>
<p>Única.-As normas contidas nos presentes estatutos e en especial as relacionadas con atribucións dos órganos da mancomunidade, adopción de acordos, recursos económicos e disolución desta, entenderanse sen prexuízo da lexislación de réxime local, cando esta lexislación esixa a concorrencia doutros requisitos de fondo ou de procedemento para a validez e eficacia de determinados actos da mancomunidade.</p>
<p>Igualmente, aplicarase a dita lexislación con carácter supletorio dos presentes estatutos, no non previsto neles.</p>
<p>Disposicións transitorias</p>
<p>Primeira.-A Mancomunidade de Concellos Galegos do Camiño Francés terá plena personalidade xurídica para o cumprimento dos seus fins, desde a publicación dos estatutos definitivamente aprobados no Diario Oficial de Galicia.</p>
<p>Dentro do mes seguinte á data en que resulten publicados os estatutos, o alcalde no que radique a sede provisional da mancomunidade, convocará a tódolos representantes dos municipios mancomunados, co obxecto de elixi-los órganos rectores e organiza-lo seu funcionamento.</p>
<p>Segunda.-O cargo de presidente e vicepresidente corresponderalles durante o ano 2001 ós alcaldes dos concellos de Palas de Rei e de Paradela respectivamente e, de conformidade co revisto no artigo 7 corresponderá a presidencia e vicepresidencia no ano 2002 ós concellos de Paradela e Pedrafita do Cebreiro.</p>

