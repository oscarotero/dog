---
date: '2001-04-03'
id: 5D8A
page: 4220
number: 66
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Orde do 16 de marzo de 2001 pola que se declara a alienabilidade de varios
  bens inmobles procedentes do patrimonio das extintas cámaras agrarias locais
  da Baña, Muxía, Viveiro, Calvos de Randín e Tomiño.
range: Orde
url: 'https://www.xunta.gal/dog/Publicados/2001/20010403/Anuncio5D8A_gl.html'
---
<p>Polo Decreto 50/2001, do 8 de febreiro (DOG nº 48, do 8 de marzo), desafectáronse varios inmobles que integraban o patrimonio das extintas cámaras agrarias locais da Baña, Muxía, Viveiro, Calvos de Randín e Tomiño.</p>
<p>Unha vez obtida a inscrición nos correspondentes rexistros da propiedade dos ditos bens inmobles a nome da Comunidade Autónoma de Galicia, procede declara-la súa alienabilidade de conformidade co disposto no artigo 24 da Lei 3/1985, do 12 de abril, do patrimonio da Comunidade Autónoma de Galicia, e o artigo 60 do Decreto 50/1989, do 9 de marzo, polo que se aproba o seu regulamento, co obxecto de posibilita-lo tráfico destes bens patrimoniais.</p>
<p>En virtude do anteriormente exposto, tendo en conta a proposta da Secretaría Xeral e do Patrimonio, e logo do informe da Consellería de Agricultura, Gandería e Montes, hoxe Consellería de Agricultura, Gandería e Política Agroalimentaria,</p>
<p>DISPOÑO:</p>
<p>Artigo único.-Declárase a alienabilidade dos bens inmobles que se describen a continuación:</p>
<p>1. Terreo de 7.687 m, no sitio de Cereixe, parcela nº 66 da zona de concentración parcelaria de Lañas,</p>
<p>municipio da Baña (A Coruña). Estrema: norte, zona excluída; sur, Generosa Oca Nieto e Gustavo Nieto Guerra; leste, zona excluída e Generosa Oca Nieto; e oeste, camiño construído polo servicio de concentración parcelaria.</p>
<p>Inscrito no Rexistro da Propiedade de Negreira no tomo 742, libro 150, folio 193, predio nº 16.887-N, inscrición 3ª.</p>
<p>2. Edificio de planta baixa e alta de 100 m por planta asentado sobre un soar de 318 m, no lugar dos Muíños, municipio de Muxía (A Coruña). Estrema: norte, camiño público de seis metros de largo e parede que choe a horta da casa de José Graíño López; sur e oeste, estrada que dos Muíños conduce á estrada xeral da Coruña a Fisterra, pola Pereiriña; leste, camiño de catro metros de largo e despois parede que pecha a propiedade de Antonio Barros Arosa.</p>
<p>Inscrito no Rexistro da Propiedade de Corcubión no tomo 399, libro 88, folio 212, predio nº 8.357, inscrición 4ª.</p>
<p>3. Parcela de terreo de vinte metros de fronte por catorce de fondo, que conforman 280 m, no sitio de Soutovello, parroquia de Magazos, municipio de Viveiro (Lugo). Linda: leste, estrada de Viveiro a Lugo; sur e oeste, camiño; e norte, herdeiros de Antonio Pernas Maciñeira. Neste terreo atópase edificada unha casa de planta baixa con porta de entrada pola estrada e outra ó oeste e dúas máis a fronte. Consta, ademais, dun oco ou faiado para servicio do baixo.</p>
<p>Inscrito no Rexistro da Propiedade de Viveiro no tomo 773, libro 302, folio 187, predio nº 13.480, inscrición 4ª.</p>
<p>4. Edificio de planta baixa de 171 m, construídos sobre soar de 276 m de superficie, que forma un rectángulo de 23 m de fronte por 12 de fondo, no lugar de Bandeira ou Trabanca, Calvos, municipio de Calvos de Randín (Ourense). Estrema: norte e oeste, predio matriz hoxe Manuel Gómez Toro; sur, camiño; leste, estrada de Bande á fronteira portuguesa.</p>
<p>Inscrito no Rexistro da Propiedade de Xinzo de Limia no tomo 626, libro 62, folio 80, predio nº 7.544, inscrición 3ª.</p>
<p>5. Edificio dedicado a local de oficinas e pendello anexo pola parte leste e terreo unido, no sitio de Mosteiro, municipio de Tomiño (Pontevedra), de 300 m, dos que corresponde á edificación 174 m. Linda polo oeste coa estrada xeral de Gondomar á Guarda.</p>
<p>Inscrito no Rexistro da Propiedade de Tui no tomo 695, libro 162, folio 184, predio nº 18.824, inscrición 2ª.</p>
<p>Santiago de Compostela, 16 de marzo de 2001.</p>
<p>P.D. (Orde 13-12-1993)</p>
<p>Emilio Álvarez Rey</p>
<p>Secretario xeral e do Patrimonio da Consellería</p>
<p>de Economía e Facenda</p>

