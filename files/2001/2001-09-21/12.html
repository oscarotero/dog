---
date: '2001-09-21'
id: F1EA
page: 12
number: 184
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 10 de setembro de 2001 pola que se lle autoriza a modificación de
  ensinanzas ó centro privado María Auxiliadora de Vigo.
range: Orde
url: 'https://www.xunta.gal/dog/Publicados/2001/20010921/AnuncioF1EA_gl.html'
---
<p>Examinado o expediente instruído por instancia do centro privado María Auxiliadora de Vigo, solicitando modificación das ensinanzas que ten autorizadas, que son as seguintes: 12 unidades de educación primaria, 8 unidades de educación secundaria obrigatoria e 4 unidades de bacharelato das modalidades de ciencias da natureza e da saúde e humanidades e ciencias sociais, segundo a Orde do 12 de marzo de 1998 (DOG do 13 de abril).</p>
<p>Segundo a solicitude presentada, o dito centro pretende ter autorizadas as seguintes ensinanzas: 6 unidades de educación infantil, 12 unidades de educación primaria, 8 unidades de educación secundaria obrigatoria e 4 unidades de bacharelato das modalidades de ciencias da natureza e da saúde e humanidades e ciencias sociais.</p>
<p>Tendo en conta que o expediente foi tramitado pola Delegación Provincial da Consellería de Educación e Ordenación Universitaria de Pontevedra, que se remite cos informes correspondentes.</p>
<p>Vistos o Real decreto 1004/1991, do 14 de xuño (BOE do 26 de xuño), polo que se establecen os requisitos mínimos dos centros que imparten ensinanzas de réxime xeral non universitarias; Decreto 133/1995, do 10 de maio (DOG do 22 de maio), e a Orde do 20 de setembro de 1995 (DOG do 15 de decembro), que desenvolve o dito decreto.</p>
<p>Considerando que concorren no expediente os requisitos esixidos nas disposicións vixentes para poder acceder ó solicitado.</p>
<p>Esta consellería, por proposta da Dirección Xeral de Centros e Inspección Educativa,</p>
<p>DISPÓN:</p>
<p>Primeiro.-Autorizarlle a modificación de ensinanzas ó centro privado María Auxiliadora de Vigo, consistente na autorización de 6 unidades de educación infantil, quedando a composición resultante segundo se especifica no anexo desta orde.</p>
<p>Segundo.-Para as ensinanzas que se autorizan, a Delegación Provincial da Consellería de Educación e Ordenación Universitaria, logo de informe da Inspección Educativa, aprobará expresamente a relación de persoal que impartirá docencia no dito centro, así como o equipamento adecuado para imparti-las ditas ensinanzas.</p>
<p>Terceiro.-Contra esta orde, que esgota a vía administrativa, os interesados poderán interpoñer recurso potestativo de reposición perante o conselleiro de Educación e Ordenación Universitaria, no prazo dun mes, a partir do día seguinte ó da súa publicación no Diario Oficial de Galicia, segundo o disposto nos artigos 116 e 117 da Lei 4/1999 (BOE do 14 de xaneiro), de modificación da Lei 30/1992, de réxime xurídico das administracións públicas e do proce</p>
<p>demento administrativo común, ou ben directamente o recurso contencioso-administrativo, no prazo de dous meses, perante o Tribunal Superior de Xustiza de Galicia.</p>
<p>Santiago de Compostela, 10 de setembro de 2001.</p>
<p>Celso Currás Fernández</p>
<p>Conselleiro de Educación e Ordenación Universitaria</p>
<p>ANEXO</p>
<p>Provincia: Pontevedra.</p>
<p>Concello: Vigo.</p>
<p>Localidade: Vigo.</p>
<p>Enderezo: Venezuela, 9.</p>
<p>Código do centro: 36011142.</p>
<p>Denominación: María Auxiliadora.</p>
<p>Titular: Congregación Padres Salesianos.</p>
<p>Composición resultante:</p>
<p>a) Centro de educación infantil: 6 unidades.</p>
<p>b) Centro de educación primaria: 12 unidades.</p>
<p>c) Centro de educación secundaria:-8 unidades de educación secundaria obrigatoria.-4 unidades de bacharelato das modalidades de ciencias da natureza e da saúde e humanidades e ciencias sociais.</p>

