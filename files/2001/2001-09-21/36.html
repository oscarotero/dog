---
date: '2001-09-21'
id: F24E
page: 12
number: 184
agency: CONCELLO DA CORUÑA
section: VI. ANUNCIOS
title: Anuncio.
range: Anuncio.
url: 'https://www.xunta.gal/dog/Publicados/2001/20010921/AnuncioF24E_gl.html'
---
<p>A Comisión de Goberno Municipal, en sesión que tivo lugar o día 24 de agosto de 2001, adoptou, entre outros, o seguinte acordo:</p>
<p>Primeiro.-Aprobar definitivamente as bases e os estatutos presentados pola Comisión Xestora do Sector 7 Recinto Feiral do Plan Xeral de Ordenación Municipal vixente, coa seguinte modificación:</p>
<p>Base 3ª, punto 2, parágrafo 2º.</p>
<p>A determinación de superficies efectuarase conforme o que resulte dos títulos de propiedade, prevalecendo, en caso de discordancia entre estes e a realidade física, esta sobre aqueles.</p>
<p>Segundo.-Ordena-la citación persoal no expediente ós que aparezan como interesados na súa calidade de titulares de bens e dereitos afectados, advertíndolles que poderán solicita-la incorporación á xunta de compensación no prazo dun mes contado a partir da notificación, mediante escrito presentado ante a propia comisión xestora ou ante este concello.</p>
<p>Terceiro.-Ordena-la publicación no Diario Oficial de Galicia e no BOP do anuncio correspondente</p>
<p>segundo modelo oficial que se achega, facultando a comisión xestora e, no seu nome, a César Pérez Maldonado como secretario dela, para a súa presentación e dilixenciamento ante o órgano correspondente.</p>
<p>Cuarto.-Advertirlle á comisión xestora que, unha vez rematado o prazo dun mes ó que se refire o punto segundo precedente, e logo de declaración de firmeza que será realizada por esta Administración, se deberá proceder á constitución da xunta de compensación con citación dos propietarios que solicitasen a súa incorporación, para o que dispoñen dun prazo máximo de tres meses contados desde a citada declaración de firmeza.</p>
<p>Quinto.-Designar como representante municipal no órgano rector da xunta a Carlos Hernández López, xefe de xestión no Servicio de Urbanismo.</p>
<p>Sexto.-Requirir da comisión xestora e, no seu nome, de César Pérez Maldonado, que ingrese na Caixa Municipal, en concepto de depósito previo correspondente á liquidación da taxa pola tramitación do expediente, a cantidade de dous millóns trescentas oitenta e seis mil trescentas noventa (2.386.390) pesetas, advertíndolle que sen a xustificación do ingreso da dita cantidade non se poderá aproba-lo proxecto de compensación.</p>
<p>O que se publica para xeral coñecemento, indicando que contra este acordo cabe interpoñer recurso contencioso-administrativo ante a Sala do Contencioso-Administrativo do Tribunal Superior de Xustiza de Galicia no prazo de dous meses, contados desde o día seguinte ó da súa publicación. Non obstante, pode interpoñerse recurso potestativo de reposición ante a Comisión de Goberno no prazo dun mes e contra a súa desestimación poderá interpoñerse recurso contencioso-administrativo ante o TSXG no prazo de dous meses, se a resolución fose expresa e, noutro caso, no de seis meses contados desde a desestimación presunta do recurso de reposición, isto é, a partir do mes de telo interposto.</p>
<p>Esta publicación producirá tamén os efectos previstos no artigo 59.4º da Lei 30/1992, de réxime xurídico das administracións públicas e do procedemento administrativo común para aqueles supostos de interesados ós que non poida serlles practicada a notificación persoal.</p>
<p>Comunícase, así mesmo, que á solicitude de adhesión á xunta de compensación terán que lle xunta-los títulos que posúan e declara-las situacións xurídicas que afectan os seus predios.</p>
<p>No caso dos titulares dun dereito de arrendamento ou algún outro sobre un inmoble, requíreselles que no prazo dun mes presenten ante a comisión xestora, con domicilio na avda. de Alfonso Molina nº 5, baixo exterior, teléfono: 981 15 04 88, ou ante o concello a documentación xustificativa de tal dereito.</p>
<p>A Coruña, 4 de setembro de 2001.</p>
<p>O alcalde</p>
<p>P.D.</p>
<p>Salvador Fernández Moreda</p>

