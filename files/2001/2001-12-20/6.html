---
date: '2001-12-20'
id: 14C6A
page: 16
number: 245
agency: CONSELLERÍA DE POLÍTICA AGROALIMENTARIA E DESENVOLVEMENTO RURAL
section: III. OUTRAS DISPOSICIÓNS
title: >-
  Orde do 19 de decembro de 2001 sobre delegación de competencias no secretario
  xeral da Consellería de Política Agroalimentaria e Desenvolvemento Rural.
range: Orde
url: 'https://www.xunta.gal/dog/Publicados/2001/20011220/Anuncio14C6A_gl.html'
---
<p>A actividade administrativa da Consellería de Política Agroalimentaria e Desenvolvemento Rural</p>
<p>implica unha concentración de funcións arredor do seu titular que aconsella, dado o seu volume, recorrer á delegación de competencias no secretario xeral da consellería sen esquece-lo debido respecto ós principios que informan a actividade administrativa e que a nosa constitución recolle no seu artigo 103.1º.</p>
<p>A delegación de competencias permite a axilización administrativa necesaria que redunda en beneficio tanto da Administración como dos administrados, dentro do máis rigoroso respecto ás garantías xurídicas que a tutela dos intereses públicos esixe.</p>
<p>Na súa virtude, facendo uso das facultades que me confiren os artigos 43.3º da Lei 1/1983, do 22 de febreiro, reguladora da Xunta e do seu presidente, modificada pola Lei 11/1988, do 20 de outubro, e 13 da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro, e demais disposicións de xeral aplicación,</p>
<p>DISPOÑO:</p>
<p>Artigo 1º</p>
<p>Deléganse no secretario xeral as seguintes competencias:</p>
<p>a) O despacho e resolución daqueles expedientes e asuntos de índole administrativa que estean atribuídos ó titular da consellería.</p>
<p>b) A autorización e disposición dos gastos xerais dos servicios da Consellería de Política Agroalimentaria e Desenvolvemento Rural, así como o seu compromiso e liquidación, ata o límite dos créditos autorizados e non reservados á aprobación do Consello da Xunta de Galicia, solicitando da Consellería de Economía e Facenda a ordenación dos pagamentos.</p>
<p>c) As funcións que como órgano de contratación lle son atribuídas ó titular da consellería pola lexislación vixente.</p>
<p>d) A designación das comisións de servicio, con dereito a indemnización, prevista no artigo 4 do Decreto 144/2001, do 7 de xuño, de todo o persoal dependente da Consellería de Política Agroalimentaria e Desenvolvemento Rural.</p>
<p>e) As facultades que lle corresponden ó conselleiro en materia de persoal, agás as reservadas legalmente á competencia exclusiva daquel.</p>
<p>f) A disposición de canto concirne ó réxime interno da consellería, cando non sexa competencia do conselleiro ou doutra dirección xeral.</p>
<p>Artigo 2º</p>
<p>As resolucións administrativas que se adopten facendo uso das delegacións contidas nesta orde farán constar expresamente esta circunstancia, e consideraranse dictadas pola autoridade que a conferiu.</p>
<p>Artigo 3º</p>
<p>En calquera momento, o conselleiro poderá reclama-lo exercicio das competencias que lle son delegadas por esta orde, das que quedan excluídas, en todo caso, os supostos previstos no artigo 13.2º da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro, e no artigo 44.2.º da Lei 1/1983, do 22 de febreiro, reguladora da Xunta e do seu presidente.</p>
<p>Artigo 4º</p>
<p>En caso de ausencia ou enfermidade do secretario xeral, as atribucións contidas nesta orde quedarán delegadas nos directores xerais seguindo a orde de prelación establecida no decreto que, en cada momento, regule a estructura orgánica da consellería, durante o tempo que persistan as mencionadas causas.</p>
<p>Disposición derrogatoria</p>
<p>Queda derrogada a Orde do 12 de xaneiro de 2001 e cantas outras de igual ou inferior categoría se opoñan ó establecido nesta orde.</p>
<p>Disposición derradeira</p>
<p>Esta orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 19 de decembro de 2001.</p>
<p>Juan Miguel Diz Guedes</p>
<p>Conselleiro de Política Agroalimentaria</p>
<p>e Desenvolvemento Rural</p>
<p>CONSELLERÍA DE CULTURA, COMUNICACIÓN SOCIAL</p>
<p>E TURISMO</p>

