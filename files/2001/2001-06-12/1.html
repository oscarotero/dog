---
date: '2001-06-12'
id: '9942'
page: 7760
number: 113
agency: 'CONSELLERÍA DE FAMILIA E PROMOCIÓN DO EMPREGO, MULLER E XUVENTUDE'
section: I. DISPOSICIÓNS XERAIS
title: >-
  Orde do 30 de maio de 2001 de modificación da do 5 de decembro de 1996, pola
  que se regulan os ficheiros automatizados de datos de carácter persoal de nova
  creación na Consellería de Familia e Promoción do Emprego, Muller e Xuventude.
range: Orde
url: 'https://www.xunta.gal/dog/Publicados/2001/20010612/Anuncio9942_gl.html'
---
<p>Pola Orde do 5 de decembro de 1996 fíxose a regulación de diversos ficheiros automatizados de datos de carácter persoal de nova creación, entre eles atópase o correspondente ó Servicio Galego de Colocación; desde a dita regulación, o Servicio Galego de Colocación asume novas funcións coma consecuencia do traspaso á Comunidade Autónoma da xestión realizada polo Instituto Nacional de Emprego, no ámbito do traballo, o emprego e a formación, regulado polo Real decreto 1375/1997, do 29 de agosto.</p>
<p>As novas funcións asumidas polo Servicio Galego de Colocación e a modificación da estructura do ficheiro, engadindo información de carácter identificativo do demandante de emprego, en concreto, unha mostra da impresión dixital, obriga á modificación da regulación do correspondente ficheiro.</p>
<p>O artigo 20 da Lei orgánica 15/1999, do 13 de decembro, de protección de datos de carácter persoal (Boletín Oficial del Estado nº 298, do 14 de decembro), establece que a creación, modificación ou supresión dos ficheiros das administracións públicas só poderán facerse por medio dunha disposición xeral publicada no diario oficial correspondente.</p>
<p>Co fin de lle dar cumprimento ó mandato legal e garanti-lo pleno exercicio dos dereitos dos cidadáns, e en exercicio das facultades que me confire o artigo 34 da Lei 1/1983, do 22 de febreiro, reguladora da Xunta e do seu presidente, modificada parcialmente pola Lei 11/1998, do 22 de outubro,</p>
<p>DISPOÑO:</p>
<p>Artigo único.-Modifícase o artigo 2 da Orde de 5 de decembro de 1996, relativo ó ficheiro automatizado do Servicio Galego de Colocación, que contén e procesa datos de carácter persoal, que queda redactado co seguinte contido:</p>
<p>«1. Finalidade e usos previstos: cruzamento coas ofertas de emprego introducidas no sistema co obxecto da súa posible candidatura para ocupa-lo posto de traballo ofertado. Co fin de amplia-las posibilidades de emprego, utilizarase o ficheiro para proporcionar accións de mellora da empregabilidade.</p>
<p>2. Persoas ou colectivos afectados: desempregados e persoas en activo en situación de mellora de emprego.</p>
<p>3. Procedemento de recolla de datos: formularios cubertos polo interesado coa axuda dun experto que o entrevista.</p>
<p>4. Estructura básica e tipos de datos de carácter persoal incluídos no ficheiro.</p>
<p>-Estructura básica: base de datos.</p>
<p>-Datos de carácter identificativo: DNI/NIF, nº de Seguridade Social, nome e apelidos, enderezo, teléfono e a impresión dixital.</p>
<p>-Datos de características persoais: estado civil, datos da familia, data e lugar de nacemento, sexo, nacionalidade, lingua materna, características físicas ou antropométricas, pertenza a colectivo especial.</p>
<p>-Datos de circunstancias sociais: situación militar, afeccións e estilos de vida, licencias, permisos e autorizacións.</p>
<p>-Datos académicos e profesionais: formación e titulacións, experiencia profesional, situación laboral.</p>
<p>-Datos económico-financeiros: subsidios, beneficios.</p>
<p>5. Cesión de datos de carácter persoal.</p>
<p>Instituto Nacional de Emprego.</p>
<p>6. Órganos e servicios da Administración responsables.</p>
<p>A responsabilidade correspóndelle, baixo a autoridade do secretario xeral, ó subdirector xeral de Colocación, sen prexuízo da responsabilidade directa que na xestión e custodia dos ficheiros lle corresponda ó xefe de cada un dos servicios e unidades.</p>
<p>7. Os dereitos de acceso, rectificación, cancelación e oposición poderán exercerse, se é o caso, perante a Subdirección Xeral de Colocación.</p>
<p>8. As medidas de seguridade dos ficheiros recóllense no correspondente documento de seguridade.</p>
<p>Nivel de seguridade: básico.</p>
<p>A cesión, se é o caso, dos datos recollidos no ficheiro regulado nesta orde ós servicios de estatística das administracións públicas someterase á normativa vixente sobre materia de estatística».</p>
<p>Disposición derradeira</p>
<p>Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 30 de maio de 2001.</p>
<p>Manuela López Besteiro</p>
<p>Conselleira de Familia e Promoción do Emprego,</p>
<p>Muller e Xuventude</p>

