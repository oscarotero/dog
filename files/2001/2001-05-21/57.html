---
date: '2001-05-21'
id: '8632'
page: 6
number: 96
agency: DEPUTACIÓN PROVINCIAL DE PONTEVEDRA
section: VI. ANUNCIOS
title: Anuncio do Premio Otero Pedrayo.
range: Anuncio
url: 'https://www.xunta.gal/dog/Publicados/2001/20010521/Anuncio8632_gl.html'
---
<p>O Pleno da corporación provincial, na súa sesión ordinaria do día 23 de febreiro do ano 2001, adoptou, entre outros este acordo:</p>
<p>Bases do Premio Otero Pedrayo.</p>
<p>De conformidade co dictame favorable da Comisión Informativa de Cultura e coa proposta in voce da Presidencia, o Pleno acorda por unanimidade aproba-las bases do Premio Otero Pedrayo, que son do seguinte teor:</p>
<p>Premio Otero Pedrayo 2001.</p>
<p>Segundo o teor do regulamento e correspondendo a esta deputación, convócase o Premio Otero Pedrayo 2001 de acordo coas seguintes:</p>
<p>Bases:</p>
<p>1. Convocatoria.</p>
<p>1.1. Convócase o Premio Otero Pedrayo 2001, dotado con cinco millóns (5.000.000) de pesetas (30.050,61 euros), atendendo ás disposicións do regulamento correspondente.</p>
<p>1.2. A presente convocatoria corresponde ó ano 2001, de acordo co disposto no regulamento, no que se establece o seu ámbito rexional e o seu carácter anual, convocándoo cada ano unha das deputacións provinciais da Coruña, Lugo, Ourense e Pontevedra, por esta mesma orde.</p>
<p>1.3. Atendendo ás razóns expostas, a tramitación e concesión do premio nesta edición atribúeselle á Deputación Provincial de Pontevedra, que consignará no seu orzamento de gastos o importe do premio (5.000.000 de pesetas-30.050,61 euros), e mailos gastos correspondentes á súa organización, e no de ingresos as sumas que deberá achegar cada unha das demais deputacións de Galicia, cotitulares do premio, na contía de 600.000 pesetas, e na de 2.600.000 pesetas a Xunta de Galicia.</p>
<p>2. Obxecto do premio.</p>
<p>O Premio Otero Pedrayo ten por obxecto:</p>
<p>2.1. Perpetuar e honra-la memoria do egrexio home das letras.</p>
<p>2.2. Premiar un labor que constitúa unha contribución eminente á cultura galega.</p>
<p>2.3. Promociona-los valores propios de Galicia e as obras que leven ó esclarecemento e á mellora dos seus homes e institucións.</p>
<p>3. Candidatos.</p>
<p>3.1. Poderán optar ó premio:</p>
<p>* As persoas naturais nadas en Galicia ou con residencia en calquera das súas catro provincias, durante un tempo dabondo para determinar, a xuízo do xurado, unha cumprida raizame nelas.</p>
<p>* Os grupos de traballo constituídos para este fin establecidos en Galicia.</p>
<p>* As personalidades ou institucións que se teñan caracterizado pola difusión e mantemento da cultura galega.</p>
<p>3.2. A opción ó premio determinarase por unha candidatura que poderá ser feita:</p>
<p>* Por calquera persoa física ou xurídica das sinaladas no número 3.1, respecto de si mesmas.</p>
<p>* Polas entidades académicas e culturais establecidas en Galicia, respecto dos seus membros.</p>
<p>* Por calquera dos presidentes das deputacións provinciais de Galicia, por proposta das respectivas comisións de Cultura.</p>
<p>* Pola Xunta de Galicia, oída a consellería correspondente.</p>
<p>* Polo mesmo xurado, xa constituído.</p>
<p>4. Tramitación.</p>
<p>4.1. A presentación de candidatos/as ó premio será formulada nun escrito dirixido ó presidente da Deputación Provincial de Pontevedra, achegando os seguintes documentos:</p>
<p>* Nota biográfica da persoa que aspira ó premio.</p>
<p>* Documentos e antecedentes que se consideren de interese para o coñecemento da súa dimensión literaria ou científica.</p>
<p>* Cinco exemplares, mecanografados a dobre espacio, do traballo co que se opta ó premio, no caso de que a proposta estea baseada nunha obra ou producción singular concreta.</p>
<p>* No caso de personalidades e institucións, un exemplar do regulamento ou estatutos polos que se rexan e unha relación das tarefas levadas a cabo en relación co obxecto do premio.</p>
<p>4.2. A presentación de candidatos/as realizarase no prazo de tres meses a partir do día seguinte ó da publicación desta convocatoria no BOP de Pontevedra.</p>
<p>Tal publicación realizarase tamén nos boletíns oficiais das provincias da Coruña, Lugo e Ourense, no DOG e nos xornais de máis difusión da Comunidade Autónoma.</p>
<p>4.3. A presentación do/da candidato/a determina a aceptación íntegra das condicións desta convocatoria e das contidas no regulamento do premio.</p>
<p>4.4. Rematado o prazo ó que se refire o número 4.2., a Secretaría da Deputación de Pontevedra expedirá unha certificación das propostas presentadas que, xunto con elas e coa documentación correspondente, pasarán ó xurado do premio.</p>
<p>4.5. A cada solicitude ou proposta xuntaránselle cantos documentos sexan considerados de interese para o mellor coñecemento do/da candidato/a.</p>
<p>5. Xurado e actuacións.</p>
<p>5.1. Para adxudica-lo premio ó que se refire esta convocatoria constituirase un xurado integrado da maneira seguinte:</p>
<p>* Presidente: o da Xunta de Galicia.</p>
<p>* Vicepresidente: o presidente da deputación que convoca o premio, que este ano lle corresponde á Deputación de Pontevedra.</p>
<p>* Vocais:</p>
<p>* Os presidentes das tres deputacións restantes ou persoas nas que deleguen.</p>
<p>* O presidente da Comisión de Cultura da deputación convocante.</p>
<p>* O conselleiro de Cultura da Xunta de Galicia.</p>
<p>* Un representante de cada un dos seguintes organismos:</p>
<p>a) Universidade de Santiago de Compostela.</p>
<p>b) Universidade de Vigo.</p>
<p>c) Universidade da Coruña.</p>
<p>d) Real Academia Galega.</p>
<p>e) Instituto Padre Sarmiento de Estudios Galegos.</p>
<p>* Cinco persoas de recoñecida autoridade científica e literaria designadas pola Xunta de Galicia e por cada unha das deputacións.</p>
<p>* Secretario, con voz e sen voto, o da Deputación de Pontevedra.</p>
<p>5.2. O xurado constituído emitirá o seu dictame no mes seguinte ó día en que remate o prazo de presentación de candidatos/as, e a súa actuación suxeitarase ó determinado nos artigos 4.2º a 4.6º do regulamento do premio.</p>
<p>5.3. Da actuación do xurado e da adxudicación do premio será redactada acta detallada que, asinada polos membros e coa totalidade das documentacións presentadas, pasará a coñecemento do Pleno da deputación convocante na primeira sesión que teña lugar.</p>
<p>5.4. Unha copia da acta e dos demais antecedentes que cumpran, para o coñecemento da tramitación do premio remitiráselles ás deputacións da Coruña, Lugo e Ourense.</p>
<p>6. Entrega do premio.</p>
<p>A entrega do premio realizarase no lugar e a data que determine o presidente da Deputación de Pontevedra, nun acto solemne e coa asistencia dos membros da corporación provincial e do xurado, así como de personalidades das artes, letras e ciencias da Comunidade Autónoma.</p>
<p>Xunto co premio, o/a galardoado/a recibirá unha copia da acta da reunión do xurado.</p>
<p>7. Normas supletorias.</p>
<p>No que non estea previsto expresamente nestas bases, o xurado e a deputación convocante terán en conta as normas contidas no regulamento do premio e nos xerais do funcionamento da corporación provincial.</p>
<p>O que lle comunico a vde. para o seu coñecemento e efectos, coa excepción que establece o artigo 206 do ROF.</p>
<p>Pontevedra, 16 de marzo de 2001.</p>
<p>O secretario</p>
<p>Rubricado</p>
<p>Secretario xeral da Consellería da Presidencia e Administración Pública.</p>

