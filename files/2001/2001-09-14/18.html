---
date: '2001-09-14'
id: EA76
page: 12
number: 179
agency: 'CONSELLERÍA DE AGRICULTURA, GANDERÍA E POLÍTICA AGROALIMENTARIA'
section: III. OUTRAS DISPOSICIÓNS
title: >-
  Decreto205/2001, do 27 de agosto, polo que se declara de utilidade pública e
  urxente execución a concentración parcelaria da zona de Vilariño, 2º sector
  (Cambados-Pontevedra).
range: Decreto
url: 'https://www.xunta.gal/dog/Publicados/2001/20010914/AnuncioEA76_gl.html'
---
<p>A parroquia de Vilariño, que pertence ó concello de Cambados, está situada ó oeste da provincia de Pontevedra, resultando afectadas pola concentración parcelaria aproximadamente 120 ha.</p>
<p>A dispersión parcelaria que presentan os terreos da dita parroquia, posta de manifesto polos agricultores desta mediante solicitude dirixida ó conselleiro de Agricultura, Gandería e Política Agroalimentaria, motivou un estudio de viabilidade e de valoración das posibilidades que ofrece a zona para incrementa-lo rendemento dos recursos agropecuarios, deducíndose a conveniencia de levar a cabo a concentración parcelaria por razóns de utilidade pública e interese social.</p>
<p>Na súa virtude, por proposta do conselleiro de Agricultura, Gandería e Política Agroalimentaria, formulada conforme o establecido na Lei galega 10/1985, do 14 de agosto, de concentración parcelaria para Galicia, logo de deliberación do Consello da Xunta de Galicia na súa reunión do día vintesete de agosto de dous mil un,</p>
<p>DISPOÑO:</p>
<p>Artigo 1º</p>
<p>Declarar de utilidade pública e urxente execución a concentración parcelaria da zona de Vilariño, 2º sector (Cambados-Pontevedra).</p>
<p>Artigo 2º</p>
<p>O perímetro da zona será, en principio, o correspondente ós terreos non concentrados do sur da parroquia de Vilariño. O referido perímetro quedará</p>
<p>en definitiva modificado polas rectificacións, inclusións ou exclusións que se acorden, ó amparo dos artigos 23 e seguintes da Lei 10/1985, do 14 de agosto, de concentración parcelaria para Galicia.</p>
<p>Artigo 3º</p>
<p>A esta zona seranlle de aplicación os beneficios económicos programados o asumidos pola Xunta de Galicia, para mellorar ou moderniza-las explotacións agrarias, e, en concreto, os que sinale o artigo 6 da Lei de concentración parcelaria para Galicia.</p>
<p>Artigo 4º</p>
<p>Os traballos de execución desta concentración parcelaria iniciaranse nun prazo non superior ós 6 meses a partir da publicación do presente decreto.</p>
<p>Disposicións derradeiras</p>
<p>Primeira.-Facultarase a Consellería de Agricultura, Gandería e Política Agroalimentaria para dicta-las disposicións complementarias que requiran a execución do presente decreto.</p>
<p>Segunda.-A presente disposición entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, vintesete de agosto de dous mil un.</p>
<p>Manuel Fraga Iribarne</p>
<p>Presidente</p>
<p>Juan Miguel Díz Guedes</p>
<p>Conselleiro de Agricultura, Gandería e Política</p>
<p>Agroalimentaria</p>

