---
date: '2001-04-10'
id: '63E2'
page: 4
number: 71
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 19 de marzo de 2001 pola que se convocan proxectos de formación e
  asesoramento do profesorado en centros docentes non universitarios para o
  curso 2001-2002.
range: Orde
url: 'https://www.xunta.gal/dog/Publicados/2001/20010410/Anuncio63E2_gl.html'
---
<p>O Estatuto de autonomía de Galicia establece, no seu artigo 31, que é competencia plena desta Comunidade Autónoma o regulamento e administración</p>
<p>do ensino en toda a súa extensión, niveis e graos, modalidades e especialidades, no ámbito das súas competencias e sen prexuízo do disposto no artigo 27 da Constitución e nas leis orgánicas que o desenvolven.</p>
<p>A Lei orgánica 1/1990, de ordenación xeral do sistema educativo, dispón que as administracións educativas planificarán as actividades de formación do profesorado e fomentarán a autonomía pedagóxica e organizativa dos centros, favorecendo e estimulando o traballo en equipo dos profesores.</p>
<p>Pola súa parte, a Consellería de Educación e Ordenación Universitaria prevé como modalidade fundamental de formación do profesorado a formación en centros. Esta modalidade responde ás ideas básicas de:</p>
<p>a) Dar resposta ás necesidades de formación do profesorado, propiciando a construcción do modelo de centro propio que desenvolva tódalas dimensións da práctica educativa: a profesional, a pedagóxica, a institucional, a relacional, a social e a de valores.</p>
<p>b) Fomenta-la colaboración entre o profesorado do centro e os asesores implicados nas diferentes fases da formación: planificación, desenvolvemento e avaliación.</p>
<p>c) Establecer liñas de traballo e de toma de decisións para a mellora do funcionamento dos centros, nos seus distintos ámbitos.</p>
<p>d) Promove-la formación dos equipos docentes a través do traballo colaborativo, partindo da experiencia e da capacidade do profesorado.</p>
<p>e) Facilita-lo exercicio da autonomía dos centros educativos.</p>
<p>Isto supón a participación do profesorado no deseño da súa propia formación, desde unha perspectiva de equipo e en función dun proxecto conxunto. Coa finalidade de facilita-lo desenvolvemento desta formación nos propios centros docentes cómpre proceder a facer pública a oportuna convocatoria que, coa implicación dos asesores de formación desde a propia fase planificadora, contribuirá a unha maior rendibilidade do esforzo formativo emprendido polo colectivo do profesorado.</p>
<p>En consecuencia, esta consellería</p>
<p>DISPÓN:</p>
<p>Primeiro.-Convocar proxectos de formación e de asesoramento nos centros educativos de niveis non universitarios para impulsa-los proxectos pedagóxicos baseados nun traballo común do equipo docente, xa sexan dos equipos de ciclo, de departamento, interdepartamentos ou internivelares.</p>
<p>Segundo.-Poderán participar nesta convocatoria os centros docentes nos que se impartan ensinanzas de educación infantil, educación primaria, educación especial, educación de adultos, educación secundaria obrigatoria, bacharelato, formación profesional, idiomas e centros de ensinanzas artísticas,</p>
<p>públicos ou privados concertados, dependentes da Consellería de Educación e Ordenación Universitaria.</p>
<p>Os proxectos poderán ser solicitados conxuntamente para varios centros dunha zona educativa naqueles ámbitos de formación que pola súa especificidade impliquen a un número de docentes inferior ó mínimo estipulado no epígrafe quinto desta orde.</p>
<p>Terceiro.-A duración do proxecto de formación e asesoramento será de 50 horas, como máximo, durante o curso académico 2001-2002.</p>
<p>Cuarto.-Os proxectos de formación e asesoramento poderán tratar, prioritariamente, os seguintes aspectos:</p>
<p>a) Plan de orientación educativa e profesional.</p>
<p>b) Atención á diversidade: medidas ordinarias (metodoloxía, avaliación, etc.), reforzos educativos, adaptacións curriculares, programas de diversificación e programas de garantía social.</p>
<p>c) Introducción dos temas transversais nos currículos.</p>
<p>d) Innovación educativa relacionada co proxecto didáctico de área e coas programacións de aula.</p>
<p>e) Formación en centros de traballo.</p>
<p>f) Elaboración de materiais didácticos.</p>
<p>g) Mellora da calidade da educación.</p>
<p>h) Tecnoloxías da información e da comunicación aplicadas á educación.</p>
<p>Quinto.-As solicitudes e documentación complementaria serán presentadas no centro de formación e recursos correspondente ó centro educativo. O xefe de estudios ou, se é o caso, o coordinador da formación, deberá presentar:</p>
<p>a) Solicitude segundo o modelo do anexo I.</p>
<p>b) Relación do profesorado comprometido no proxecto, que será, como mínimo, o 50% do profesorado implicado (equipo docente, equipo de ciclo, departamento, etc.), e nunca menos de dez persoas, agás no caso dos centros de menos de 18 profesores/as, nos que a comisión de selección poderá reduci-lo número mínimo de participantes considerando a porcentaxe antes citada. Un mesmo docente non poderá participar en dous proxectos dentro desta convocatoria. Na relación farase consta-la súa aceptación (segundo o modelo do anexo II).</p>
<p>Na resolución correspondente poderanse admitir modificacións posteriores en canto a esta relación ata o 31 de outubro de 2001, por mor da mobilidade do profesorado. A partir desta data non se autorizará ningunha modificación.</p>
<p>Dentro desta relación farase consta-lo nome do coordinador ou coordinadora que, prestándolle apoio ó xefe de estudios ou, se é o caso, ó coordinador de formación, na súa tarefa de coordinación da participación do profesorado nas actividades de per</p>
<p>feccionamento, será o encargado de dirixir e desenvolve-los traballos necesarios para a realización do proxecto.</p>
<p>Procurarase que o coordinador ou coordinadora posúa a formación correspondente ó bloque de actividade inicial do itinerario formativo marcado polo centro de formación. No caso de que o centro careza dun coordinador co dito perfil, o proxecto de formación e asesoramento en centros deberá desenvolverse naqueles aspectos xerais dos ámbitos curricular, pedagóxico, organizativo e de investigación educativa que impliquen á maioría do equipo de profesores.</p>
<p>c) Solicitude na que se desenvolvan os puntos recollidos no anexo III, que será elaborada en colaboración cun asesor ou asesora do centro de formación e recursos ó que está adscrito o centro.</p>
<p>d) Certificación na que se recolla que o claustro do centro foi informado de que se vai solicitar esta actividade de formación.</p>
<p>Na mesma data de presentación da solicitude, enviarase copia do proxecto á inspección educativa, xunto coa solicitude de informe sobre este. A inspección, nun prazo máximo de quince días, remitiralle o dito informe conforme as orientacións establecidas pola Dirección Xeral de Ordenación Educativa e Formación Profesional, ó presidente da comisión de selección.</p>
<p>Cando a solicitude implique a varios centros, engadiráselles a tódolos datos deste punto ademais do nome dun coordinador ou coordinadora, o do centro de referencia.</p>
<p>Sexto.-O prazo de solicitude será de corenta e cinco días naturais contados a partir do día seguinte ó da publicación desta orde no Diario Oficial de Galicia.</p>
<p>Sétimo.-A selección será realizada en cada centro de formación e recursos por unha comisión integrada por:</p>
<p>-Un inspector ou inspectora, nomeado polo delegado provincial correspondente, que actuará como presidente.</p>
<p>-O director ou directora do centro de formación e recursos.</p>
<p>-Dous asesores ou asesoras de formación propostos polo director do centro de formación e recursos.</p>
<p>-Un funcionario/a da Consellería de Educación e Ordenación Universitaria, nomeado polo delegado provincial por proposta do presidente da comisión, con destino no centro de formación e recursos, con voz e sen voto, que actuará como secretario.</p>
<p>As comisións, se o consideran necesario, poderán solicita-lo asesoramento daquelas persoas ou organismos relacionados coa formación permanente do profesorado.</p>
<p>Dos resultados desta selección darase traslado á Dirección Xeral de Ordenación Educativa e Formación Profesional.</p>
<p>Oitavo.-As comisións establecidas no punto anterior, no prazo de vinte días naturais a partir do seguinte ó de finalización de presentación de solicitudes, estudiarán estas e efectuarán unha proposta de selección de acordo cos aspectos mencionados no punto cuarto desta orde e tendo en conta os obxectivos e prioridades establecidos.</p>
<p>Noveno.-Do proceso de selección redactarase a acta correspondente, na que se recollerá:</p>
<p>-Título.</p>
<p>-Nome do coordinador ou coordinadora.</p>
<p>-Nome do centro de referencia.</p>
<p>-Asesor ou asesora responsable.</p>
<p>-Número de horas anuais previstas para a realización do proxecto de formación e asesoramento.</p>
<p>-Orzamento asignado a cada proxecto, desagregado por conceptos.</p>
<p>-Copias dos anexos I e II de cada solicitude, incluídas as denegadas e excluídas.</p>
<p>Esta documentación será enviada á Dirección Xeral de Ordenación Educativa e Formación Profesional da Consellería de Educación e Ordenación Universitaria.</p>
<p>Décimo.-A aprobación definitiva dos proxectos de formación e asesoramento será realizada pola directora xeral de Ordenación Educativa e Formación Profesional e farase pública en cada centro de formación e recursos e nas correspondentes delegacións provinciais da Consellería de Educación e Ordenación Universitaria, así como na páxina web da Xunta de Galicia no seguinte enderezo:</p>
<p><a href="http://www.xunta.es/conselle/ceoug/dxoefp/sformp/">http://www.xunta.es/conselle/ceoug/dxoefp/sformp/</a></p>
<p>/sfm02.htm.</p>
<p>Contra esta resolución, que esgota a vía administrativa, os interesados poderán interpoñer recurso potestativo de reposición perante a directora xeral de Ordenación Educativa e Formación Profesional no prazo dun mes contado a partir do día seguinte ó da súa publicación, segundo o disposto nos artigos 116 e 117 da Lei 4/1999 (BOE de 14 de xaneiro) de modificación da Lei 30/1992, de réxime xurídico das administracións públicas e do procedemento administrativo común, ou ben directamente o recurso contencioso-administrativo no prazo de dous meses perante o Tribunal Superior de Xustiza de Galicia.</p>
<p>No suposto de non resolverse expresamente esta convocatoria no prazo de tres meses, e sen prexuízo da súa posterior resolución, as solicitudes entenderanse desestimadas.</p>
<p>Décimo primeiro.-Os centros de formación e recursos, sen prexuízo da colaboración que poidan proporcionar outras institucións ou organismos, ofrecerán apoio e asesoramento. Para tal efecto traba</p>
<p>llarán conxuntamente no deseño de formación, orientarán o desenvolvemento do traballo, organizarán e/ou impartirán módulos formativos e implicaranse no proceso de avaliación.</p>
<p>O inspector ou inspectora responsable do centro educativo velará polo desenvolvemento do proxecto de formación e asesoramento e apoiará o asesor ou asesora implicado nel.</p>
<p>A avaliación de cada proxecto de formación e asesoramento será competencia das comisións previstas no artigo 7, conforme as orientacións establecidas pola Dirección Xeral de Ordenación Educativa e Formación Profesional.</p>
<p>O xefe de estudios ou, se é o caso, o coordinador de formación, e mailo coordinador ou coordinadora do proxecto asistirán, cando cumpra, a unha actividade previa ó comezo, que organizará o centro de formación e recursos correspondente ó centro educativo.</p>
<p>Décimo segundo.-A xestión económica destes proxectos de formación e asesoramento realizaraa o asesor ou asesora responsable de cada proxecto en cada centro de formación e recursos, con cargo ó orzamento do plan de formación.</p>
<p>O proxecto poderá xera-los seguintes gastos:</p>
<p>-Docencia, no caso de expertos non destinados no centro de formación e recursos.</p>
<p>-Material funxible.</p>
<p>-Bibliografía.</p>
<p>-Desprazamentos (cando sexa necesario para o desenvolvemento dalgunha actividade proposta).</p>
<p>Décimo terceiro.-Os centros seleccionados presentarán á comisión de selección unha memoria final ó remate do proceso axustándose ó modelo do anexo IV desta orde, e que será entregada por escrito e en soporte informático (Wordperfect). Enviarase unha copia desta memoria á inspección educativa, xunto coa solicitude de informe sobre ela. A inspección remitiralle o dito informe ó presidente da comisión de selección.</p>
<p>A data límite de entrega das memorias, no centro de formación e recursos correspondente, será ata o 11 de xuño do ano 2002.</p>
<p>Décimo cuarto.-Correspóndelles ás comisións de selección previstas no punto sétimo, o seguimento dos asesoramentos aprobados.</p>
<p>As ditas comisións reuniranse, polo menos, tres veces durante o curso académico para o desenvolvemento das seguintes funcións:</p>
<p>a) Velar por que se cumpran as condicións establecidas na aprobación definitiva.</p>
<p>b) Solicitar dos coordinadores de cada proxecto a memoria final, os materiais elaborados e as actas de traballo co número de horas realizadas.</p>
<p>c) Supervisa-la xustificación de gastos presentada polo asesor ou asesora correspondente.</p>
<p>d) Propoñer á Dirección Xeral de Ordenación Educativa e Formación Profesional a suspensión da continuidade daqueles proxectos dos que durante o seguimento se deduza que non se axustan ó aprobado.</p>
<p>e) Informa-la Dirección Xeral de Ordenación Educativa e Formación Profesional da marcha dos diferentes proxectos de formación e asesoramento mediante: informes de seguimento, se é o caso, informes finais, así como toda aquela información que se considere necesaria ou sexa requirida pola consellería.</p>
<p>f) Adxudica-lo número de horas que hai que certificar, tendo en conta o seguimento, traballo realizado, informes e memorias.</p>
<p>g) Propoñe-la certificación da formación dos participantes unha vez concluído o proxecto, entregada a memoria final e valorada positivamente. Non se lle poderá expedir certificación ó profesorado que non asista ó noventa por cento da duración do proxecto, segundo o disposto no artigo 7.2º da Orde do 13 de decembro de 1994 (DOG do 13 de xaneiro de 1995), pola que se regula a convocatoria, recoñecemento, certificación e rexistro das actividades de formación permanente do profesorado e se establecen as equivalencias das actividades de investigación e das titulacións.</p>
<p>Os traballos elaborados nos diferentes proxectos serán difundidos pola Dirección Xeral de Ordenación Educativa e Formación Profesional a través da rede de centros de formación e recursos.</p>
<p>Décimo quinto.-O secretario ou secretaria do centro de formación correspondente expediralle ó profesorado o certificado acreditativo da súa participación na actividade realizada.</p>
<p>No dito certificado constará o número de horas realizadas, que non poderá superar, en ningún caso, o máximo de cincuenta, fixado no anexo III.</p>
<p>Décimo sexto.-Autorízase a Dirección Xeral de Ordenación Educativa e Formación Profesional para dicta-las instruccións necesarias para a aplicación e desenvolvemento desta orde.</p>
<p>Décimo sétimo.-A presente orde entrará en vigor ó día seguinte da súa publicación no Diario Oficial de Galicia.</p>
<p>Santiago de Compostela, 19 de marzo de 2001.</p>
<p>Celso Currás Fernández</p>
<p>Conselleiro de Educación e Ordenación Universitaria</p>
<p>ANEXO III</p>
<p>Guión para a elaboración do proxecto</p>
<p>Título do proxecto:</p>
<p>1. Aspecto e modalidade que se pretende traballar, segundo o punto cuarto da orde de convocatoria.</p>
<p>2. Xustificación.</p>
<p>3. Obxectivos.</p>
<p>4. Programa de contidos, actividades e metodoloxía que se pretende seguir.</p>
<p>5. Modalidades de formación e accións formativas que se consideran prioritarias para o logro dos obxectivos. Organización de recursos humanos e materiais.</p>
<p>-Número de horas de asesoramento presencial do asesor ou asesora. (En ningún caso poderá ser inferior ó 20% do total de horas estimadas).</p>
<p>-Número de horas de docencia con outros expertos. (En ningún caso poderá ser superior ó 30% do total de horas estimadas).</p>
<p>6. Temporalización. Calendario previsto e horas (non máis de 50) para a realización do proxecto.</p>
<p>7. Necesidades orzamentarias (tendo en conta o establecido no punto décimo segundo desta orde).</p>
<p>8. Criterios para a avaliación.</p>
<p>ANEXO IV</p>
<p>Guión para a memoria final</p>
<p>1. Características xerais e particulares do contexto no que se desenvolveu o proxecto de formación e asesoramento.</p>
<p>2. Consecución dos obxectivos:</p>
<p>-Propostos inicialmente.</p>
<p>-Acadados ó finaliza-lo proceso.</p>
<p>3. Participantes:</p>
<p>-Profesorado asistente á formación.</p>
<p>-Profesionais e institucións que impartiron ou coordinaron a formación.</p>
<p>4. Actividades realizadas. Axuste coa temporalización inicial.</p>
<p>5. Número de horas realizadas.</p>
<p>6. Modificacións, se é o caso, na proposta inicial durante a súa posta en marcha en canto a:</p>
<p>-Obxectivos.</p>
<p>-Contidos.</p>
<p>-Actividades.</p>
<p>-Metodoloxía.</p>
<p>-Recursos.</p>
<p>-Temporalización.</p>
<p>7. Síntese do proceso de avaliación empregado.</p>
<p>8. Conclusións: logros e incidencia no centro docente.</p>
<p>9. Materiais elaborados.</p>
<p>10. Actas das reunións de traballo e das actividades de formación para efectos de certificación e</p>
<p>rexistro. Nas actas deben aparecer tódolos docentes que participaron, especificando nomes, apelidos, documento nacional de identidade e número de rexistro persoal, así como as incidencias máis relevantes.</p>
<p>11. Acta final, asinada polo coordinador ou coordinadora, e co visto e prace do xefe de estudios ou, se é o caso, do coordinador de formación, na que se inclúa a relación de profesores con dereito a certificación e sen dereito a ela, especificando a causa.</p>

