---
date: '2001-05-30'
id: 8FF6
page: 7
number: 104
agency: CONSELLERÍA DE SANIDADE E SERVICIOS SOCIAIS
section: III. OUTRAS DISPOSICIÓNS
title: >-
  Orde do 21 de maio de 2001 pola que se declara de interese galego a Fundación
  para a Investigación, Desenvolvemento e Innovación do Complexo Hospitalario
  Universitario de Santiago de Compostela, Idichús.
range: Orde
url: 'https://www.xunta.gal/dog/Publicados/2001/20010530/Anuncio8FF6_gl.html'
---
<p>Con data do 18 de maio de 2001 foi publicada no Diario Oficial de Galicia a orde da Consellería da Presidencia e Administración Pública do 9 de maio de 2001 pola que se clasifica como de interese sanitario a Fundación para a Investigación, Desenvolvemento e Innovación do Complexo Hospitalario Universitario de Santiago de Compostela, Idichús, adscribíndoa á Consellería de Sanidade e Servicios Sociais, que exercerá plenamente o protectorado sobre ela.</p>
<p>Esta fundación, de acordo co establecido no artigo 3 dos seus estatutos ten como obxecto a realización de actividades de promoción, prestación e xestión de recursos e servicios de docencia e investigación científica; a docencia e investigación das ciencias da saúde, así como a realización doutras actividades que poidan coadxuvar á consecución do obxecto fundacional caracterizado por interese xeral galego. Estas actividades exerceranse na Comunidade Autónoma de Galicia e especialmente na zona de influencia e interese do Complexo Hospitalario Universitario de Santiago de Compostela.</p>
<p>Por todo isto, en virtude das competencias que me confire o artigo 34 da Lei 1/1983, do 22 de febreiro, reguladora da Xunta e do seu presidente, e segundo o establecido no artigo 8 da Lei 7/1983, do 22 de xuño, de réxime das fundacións de interese galego, modificada pola Lei 11/1991, do 8 de novembro e o artigo 32.3º a) do Decreto 248/1992, do 18 de xuño, polo que se aproba o Regulamento de organización e funcionamento do protectorado das fundacións de interese galego,</p>
<p>DISPOÑO:</p>
<p>Primeiro.-Declarar de interese galego a Fundación para a Investigación, Desenvolvemento e Innovación do Complexo Hospitalario Universitario de Santiago de Compostela, Idichús, ó cumpriren os seus estatutos as prescricións que, para tal efecto, sinala a vixente lexislación en materia de fundacións de interese galego.</p>
<p>Segundo.-Ordena-la inscrición da Fundación para a Investigación, Desenvolvemento e Innovación do Complexo Hospitalario Universitario de Santiago de Compostela Idichús no Rexistro de Fundacións de Interese Galego, Sección da Consellería de Sanidade e Servicios Sociais, para os efectos constitutivos que sinala o artigo 8 da Lei 7/1983, do 22 de xuño, de réxime das fundacións de interese galego, modificada pola Lei 11/1991, do 8 de novembro.</p>
<p>Terceiro.-A dita fundación queda sometida ó disposto no resto da normativa de xeral aplicación, en especial, á obriga de dar publicidade suficiente ás súas actividades e á ausencia de ánimo de lucro na prestación dos seus servicios, quedando obrigada a lle render contas anualmente ó protectorado e xustificar a través dunha memoria anual, o cumprimento das cargas fundacionais, así como a presentarlle-lo proxecto de orzamento ó protectorado con anterioridade ó inicio do exercicio económico para o que se formula, e deberá solicita-las preceptivas autorizacións do protectorado cando sexan necesarias.</p>
<p>Santiago de Compostela, 21 de maio de 2001.</p>
<p>José María Hernández Cochón</p>
<p>Conselleiro de Sanidade e Servicios Sociais</p>

