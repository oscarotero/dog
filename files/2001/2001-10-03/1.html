---
date: '2001-10-03'
id: F9EA
page: 13
number: 192
agency: CONSELLERÍA DA PRESIDENCIA E ADMINISTRACIÓN PÚBLICA
section: III. OUTRAS DISPOSICIÓNS
title: >-
  Orde do 2 de outubro de 2001 pola que se crea o centro de atención ó cidadán
  en Santiago de Compostela e se dispón, para tódolos efectos, o comezo da súa
  actividade administrativa.
range: Orde
url: 'https://www.xunta.gal/dog/Publicados/2001/20011003/AnuncioF9EA_gl.html'
---
<p>Dentro do plan para a reforma e modernización administrativa é obxectivo prioritario o achegamento da Administración ós administrados co fin de facer efectivos os dereitos que se lles recoñecen ós cidadáns nas súas relacións coas administracións públicas. Para ese fin o devandito plan prevé a creación de oficinas cunha serie de funcións que exercerán baixo a dependencia orgánica e funcional da Consellería da Presidencia e Administración Pública.</p>
<p>A creación das devanditas oficinas supón recoller unha das contribucións máis transcendentais e positivas da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro. A vontade e o compromiso desta Administración, reflectida no plan para a reforma e a modernización administrativa, convértese nunha obriga que vai coadxuvar, en definitiva, á efectividade dos dereitos dos cidadáns e facer realidade o servicio a estes, principio que ademais de xustifica-la súa existencia debe presidi-la súa actividade.</p>
<p>Por todo isto,</p>
<p>DISPOÑO:</p>
<p>Artigo 1º</p>
<p>Créase o Centro de Atención ó Cidadán en Santiago de Compostela, rúa doutor Teixeiro, nº 26, entreplanta, que dependerá orgánica e funcionalmente da Consellería da Presidencia e Administración Pública da Xunta de Galicia, e que comezará o exercicio da súa actividade a partir do día catro de outubro de dous mil un.</p>
<p>Artigo 2º</p>
<p>O centro á que fai referencia o artigo anterior exercerá as seguintes funcións:</p>
<p>a) Rexistro xeral de escritos, solicitudes e comunicacións dirixidas a calquera órgano da Administración autonómica de Galicia, así como a outras administracións públicas nos termos establecidos na lei.</p>
<p>Concluído o trámite de rexistro, daráselles traslado dos escritos, solicitudes e comunicacións ós seus destinatarios sen dilación e directamente.</p>
<p>b) Información xeral da Administración autonómica.</p>
<p>c) Información particular sobre aqueles expedientes tramitados pola Administración autonómica nos que o solicitante sexa interesado e nos termos establecidos na lei.</p>
<p>d) Atención e asistencia ó cidadán.</p>
<p>Artigo 3º</p>
<p>O centro ó que fai referencia o artigo 1º da presente orde contará co cadro de persoal que se estableza regulamentariamente e permitan as dispoñibilidades orzamentarias.</p>
<p>Disposicións derradeiras</p>
<p>Primeira.-O establecido nesta orde non supón incremento de gasto.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 2 de outubro de 2001.</p>
<p>Jaime Pita Varela</p>
<p>Conselleiro da Presidencia e Administración Pública</p>

