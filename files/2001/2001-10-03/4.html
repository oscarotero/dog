---
date: '2001-10-03'
id: F9F6
page: 13
number: 192
agency: 'CONSELLERÍA DE POLÍTICA TERRITORIAL, OBRAS PÚBLICAS E VIVENDA'
section: III. OUTRAS DISPOSICIÓNS
title: >-
  Decreto 235/2001, do 20 de setembro, polo que se acepta o cambio de
  titularidade a prol da Comunidade Autónoma da estrada provincial de Cuntis a
  Porráns, sita nos termos municipais de Barro, Moraña e Cuntis.
range: Decreto
url: 'https://www.xunta.gal/dog/Publicados/2001/20011003/AnuncioF9F6_gl.html'
---
<p>Con data do 28 de abril de 2001 asinouse o protocolo de intencións entre a Consellería de Política Territorial, Obras Públicas e Vivenda da Xunta de</p>
<p>Galicia e a Deputación Provincial de Pontevedra para a transferencia e o acondicionamento e mellora da estrada EP-0501 Cuntis-Porráns.</p>
<p>O Pleno da Deputación Provincial de Pontevedra aprobou, en sesión ordinaria, con data do 25 de maio de 2001, a iniciación do expediente de cambio de titularidade, a favor da Comunidade Autónoma de Galicia da estrada provincial que vai de Cuntis a Porráns (sita nos termos municipais de Barro, Moraña e Cuntis); facultando, ó mesmo tempo, ó presidente da deputación provincial para a sinatura do convenio que con tal fin elabore.</p>
<p>Con data do 6 de setembro de 2001 asinouse o convenio de cambio de titularidade da mencionada estrada entre o presidente da Deputación Provincial de Pontevedra e o conselleiro de Política Territorial, Obras Públicas e Vivenda.</p>
<p>Conforme o sinalado no artigo 5 da Lei de estradas autonómica 4/1994, do 14 de setembro, logo de acordo entre as administracións afectadas, por proposta do conselleiro de Política Territorial, Obras Públicas e Vivenda e logo de deliberación do Consello da Xunta de Galicia na súa reunión do día vinte de setembro de dous mil un,</p>
<p>DISPÓN:</p>
<p>Artigo 1º.-Apróbase o cambio de titularidade a favor da Comunidade Autónoma da estrada provincial EP-0501 Cuntis-Porráns, sita nos termos municipais de Barro, Moraña e Cuntis, que ten unha lonxitude de 12,878 km, con orixe desde o p.k. 105,500 da N-550 (T.M. de Barro) e remate no p.k. 217,050 da N-640 (T.M. de Cuntis).</p>
<p>Artigo 2º.-A entrega da vía formalizarase mediante a sinatura da correspondente acta en documento público.</p>
<p>Artigo 3º.-A estrada incorporarase á relación de estradas de titularidade autonómica como sinala o artigo 4 da Lei 4/1994, do 14 de setembro, de estradas de Galicia. A aprobación da dita relación farase conforme o plan de estradas.</p>
<p>A mencionada estrada estará catalogada funcionalmente como Rede Primaria Complementaria, e pasarase a denominar como PO-226 Cuntis-Porráns.</p>
<p>Artigo 4º.-Correspóndelle á Xunta de Galicia, a partir da formalización da entrega, tódalas actividades de xestión, mantemento, conservación e explotación da vía; así como o exercicio das funcións de disciplina viaria e calquera outra que puidese corresponderlle como nova administración titular da estrada.</p>
<p>Artigo 5º.-De acordo cos artigos 78 e 79 da Lei 3/1985, do patrimonio da Comunidade Autónoma, e 150 a 152 do seu regulamento, a estrada deberase incorporar ó inventario xeral de bens da Comunidade Autónoma, quedando adscrita á Consellería de Política Territorial, Obras Públicas e Vivenda.</p>
<p>Disposición derradeira</p>
<p>Facúltase o conselleiro de Política Territorial, Obras Públicas e Vivenda para dicta-los actos que sexan precisos para a efectividade do presente decreto.</p>
<p>Santiago de Compostela, vinte de setembro de dous mil un.</p>
<p>Manuel Fraga Iribarne</p>
<p>Presidente</p>
<p>José Cuíña Crespo</p>
<p>Conselleiro de Política Territorial, Obras Públicas e Vivenda</p>

