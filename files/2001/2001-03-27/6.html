---
date: '2001-03-27'
id: 52BE
page: 3
number: 61
agency: INSTITUTO GALEGO DAS ARTES ESCÉNICAS E MUSICAIS
section: III. OUTRAS DISPOSICIÓNS
title: >-
  Resolución do 8 de marzo de 2001 pola que se convocan probas de selección de
  alumnos para o curso 2001/2002 para a sección de especialización da Escola de
  Altos Estudios Musicais de Galicia.
range: Resolución
url: 'https://www.xunta.gal/dog/Publicados/2001/20010327/Anuncio52BE_gl.html'
---
<p>O Decreto 270/1997, do 18 de setembro, polo que se crea a Escola de Altos Estudios Musicais de Galicia (DOG nº 191, do 3 de outubro), recolle, dentro do funcionamento da escola, a sección de especialización. Nesta sección preténdese achegar ó panorama dos estudios musicais na Comunidade Autónoma de Galicia a oportunidade de perfeccionamento instrumental ós novos valores como un medio para acadar un maior perfeccionamento na súa especialidade mediante a formación individualizada cara á súa integración profesional ó máis alto nivel.</p>
<p>Con esta finalidade, o IGAEM convoca probas de admisión e selección de alumnos cara ó vindeiro curso 2000/2001, que terán lugar os días 5 e 6 de maio de 2001 no Auditorio de Galicia en Santiago de Compostela, sito en avda. do Burgo das Nacións s/n, nas especialidades de violín, viola, violonchelo, contrabaixo, frauta, oboe, clarinete, fagot, trompa, trompeta e percusión.</p>
<p>As bases da convocatoria poderán ser examinadas e/ou solicitado o seu envío por correo na sede administrativa do IGAEM (Pavillón de Galicia, San Lázaro s/n, Santiago de Compostela). As solicitudes poderán presentarse ata o día 23 de abril de 2001 no Rexistro do IGAEM ben persoalmente, ben por calquera dos medios establecidos no artigo 38.4º da Lei de réxime xurídico das administracións públicas e do procedemento administrativo común. Quen opte por presenta-la súa solicitude nun rexistro diferente do IGAEM, deberá comunicalo por telegrama ou fax dentro do prazo.</p>
<p>As solicitudes irán xunto coa seguinte documentación:</p>
<p>1. Dúas copias das obras que se van interpretar libremente.</p>
<p>2. Fotocopia do título de grao superior ou da certificación de estudios correspondente, ou declaración persoal.</p>
<p>3. Fotocopia do DNI ou equivalente.</p>
<p>4. Currículum vitae e fotocopia da documentación acreditativa dos méritos que se aleguen.</p>
<p>5. Fotocopia do certificado de residencia ou declaración persoal.</p>
<p>6. Unha fotografía tamaño carné.</p>
<p>Soamente se lles pedirán documentos orixinais ou compulsados ós alumnos que superen as probas, no momento de formalizaren a matrícula, sendo entón imprescindible a súa presentación.</p>
<p>O día 26 de abril de 2001 serán expostos nos taboleiro de anuncios do IGAEM e no da Escola</p>
<p>no Auditorio de Galicia, os horarios das probas para cada un dos instrumentos.</p>
<p>Santiago de Compostela, 8 de marzo de 2001.</p>
<p>Aníbal Otero Fernández</p>
<p>Xerente do Instituto Galego das Artes Escénicas e Musicais</p>

