---
date: '2001-03-13'
id: 3EFA
page: 3151
number: 51
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 26 de febreiro de 2001 pola que se convocan subvencións a
  universidades galegas para a organización de congresos, simposios e xornadas
  que favorezan a proxección universitaria, tanto no ámbito local como no
  nacional e internacional.
range: Orde
url: 'https://www.xunta.gal/dog/Publicados/2001/20010313/Anuncio3EFA_gl.html'
---
<p>O Estatuto de autonomía de Galicia, no seu artigo 31, establece como competencia plena da Comunidade Autónoma de Galicia a regulación e administración do ensino en toda a súa extensión, niveis e graos, modalidades e especialidades, no ámbito das súas competencias.</p>
<p>O Real decreto 1754/1987, do 18 de decembro (BOE do 19 de xaneiro de 1988, DOG do 17 de febreiro), transferiulle á Comunidade Autónoma competencias en materia de universidades. Estas competencias foron asumidas pola Comunidade Autónoma e asignadas á Consellería de Educación e Ordenación Universitaria no Decreto 62/1988, do 17 de marzo (DOG do 8 de abril).</p>
<p>A Lei 11/1989, do 20 de xullo (DOG do 16 de agosto), de ordenación do sistema universitario de Galicia, determina a constitución do Sistema Universitario de Galicia con tres universidades: a Universidade da Coruña, a Universidade de Santiago de Compostela e a Universidade de Vigo.</p>
<p>A Consellería de Educación e Ordenación Universitaria pretende continuar, dentro das súas competencias, coa política de axudas e subvencións a organismos e institucións que organicen actividades de proxección universitaria, por entender que, no desenvolvemento destas actividades, se produce o encontro de recoñecidos e prestixiosos expertos nas cuestións que se tratan. Ademais, o intercambio de ideas e coñecementos que se xera é de utilidade pública, aspecto este que a Xunta de Galicia, como organismo público, debe promover.</p>
<p>Polo que antecede, esta consellería</p>
<p>DISPÓN:</p>
<p>Artigo 1º.-Obxecto.</p>
<p>Convócanse subvencións a universidades galegas para a organización de congresos, simposios e xornadas que favorezan a proxección universitaria, tanto no ámbito local como no nacional e internacional.</p>
<p>Artigo 2º.-Orzamento.</p>
<p>Para a concesión das subvencións, convocadas na presente orde, destinarase a cantidade total de 15.180.000 pesetas, para o que existe crédito adecuado e suficiente na aplicación orzamentaria 07.05.322C.440.2, dos orzamentos xerais da Comunidade Autónoma de Galicia para o ano 2001. A Consellería de Educación e Ordenación Universitaria poderá amplia-lo prazo ou facer pública unha nova convocatoria no suposto de que as adxudicacións acordadas non cubrisen a totalidade do crédito orzado.</p>
<p>Artigo 3º.-Beneficiarios.</p>
<p>1. Poderán optar a estas subvencións, a través das universidades galegas, os seus centros, departamentos, institutos ou órganos, individuais ou colexiados,</p>
<p>que realicen actividades que poidan ser obxecto desta subvención na Comunidade Autónoma de Galicia.</p>
<p>2. A suma das subvencións, concedidas por outros organismos públicos e privados, non poderá supera-lo custo total do montante da organización.</p>
<p>3. As subvencións concedidas consideraranse individualmente por proxectos presentados, nunca por universidade solicitante, de tal xeito que cada universidade pode recibir máis dunha subvención segundo o número de proxectos aprobados e subvencionados.</p>
<p>Artigo 4º.-Período.</p>
<p>As actividades que se subvencionan nesta convocatoria serán realizadas durante o curso académico 2000-2001, ou nos tres últimos meses do ano 2001.</p>
<p>Artigo 5º.-Solicitudes.</p>
<p>1. As solicitudes, segundo o modelo que se publica como anexo á presente orde, presentaranse no rexistro xeral da Consellería de Educación e Ordenación Universitaria ou ben en calquera dos centros previstos no artigo 38.4º da Lei 30/1992, do 26 de novembro, modificada pola Lei 4/1999 (BOE nº 12, do 14 de xaneiro), de réxime xurídico das administracións públicas e do procedemento administrativo común, para a presentación de instancias. Se no uso deste dereito, a solicitude é remitida por correo, presentarase en sobre aberto, para que sexa datada e selada polo funcionario de correos antes de que proceda á súa certificación.</p>
<p>2. As solicitudes deberán ir acompañadas da seguinte documentación:</p>
<p>-NIF da universidade.</p>
<p>-Memoria explicativa do programa de actividades que se pretenden realizar, indicando o ámbito territorial e social destas, e na que conste a relación prevista de conferenciantes invitados.</p>
<p>-Orzamento de ingresos e gastos da actividade con expresión das axudas solicitadas ou concedidas por parte doutros organismos públicos ou privados.</p>
<p>-Circular ou circulares do congreso.</p>
<p>-Documento facilitado pola entidade bancaria na que conste o código de conta cliente comprensivo dos códigos que identifican o banco, a oficina, o díxito de control e o número de conta.</p>
<p>3. O prazo de presentación de solicitudes permanecerá aberto desde o día seguinte ó da publicación da presente convocatoria no DOG, ata o 30 de abril de 2001.</p>
<p>Artigo 6º.-Comisión de avaliación.</p>
<p>A selección dos candidatos será realizada por unha comisión de avaliación integrada por:</p>
<p>-Presidente: o director xeral de Universidades ou, por delegación, o subdirector xeral de Universidades.</p>
<p>-Vocais:</p>
<p>Pola Universidade de Santiago de Compostela, o vicerrector de Relacións Exteriores e Proxección Universitaria.</p>
<p>Pola Universidade da Coruña, o vicerrector de Relacións Institucionais e Posgrao.</p>
<p>Pola Universidade de Vigo, o vicerrector de Extensión Universitaria.</p>
<p>Un representante do Servicio de Coordinación do Sistema Universitario.</p>
<p>-Secretario: un representante da Dirección Xeral de Universidades, que actuará con voz e voto.</p>
<p>En caso de empate, decidirá o voto de calidade do presidente.</p>
<p>Artigo 7º.-Tramitación e resolución.</p>
<p>1. Os servicios da Dirección Xeral de Universidades comprobarán que tódalas solicitudes reúnen os requisitos establecidos nesta orde e exporase a lista de solicitudes admitidas e excluídas sinalando, se é caso, as causas de exclusión, nos taboleiros da Consellería de Educación e Ordenación Universitaria e nos das súas delegacións provinciais, no centro de información administrativa da Consellería da Presidencia e Administración Pública e nos das súas delegacións provinciais, nos dos vicerrectorados de profesorado das universidades de Galicia, nos dos vicerrectorados dos campus de Ferrol, Ourense, Lugo e Pontevedra e en Internet no enderezo <a href="http://www.xunta.es/conselle/ceoug/dxu/pub/bol.htm.">http://www.xunta.es/conselle/ceoug/dxu/pub/bol.htm.</a></p>
<p>Esta lista estará exposta do 15 ó 25 de maio de 2001, podendo os interesados, durante ese mesmo prazo, formular reclamacións para emendar erros e falta de documentos ante a Dirección Xeral de Universidades, achegando, se é o caso, a documentación necesaria. Transcorrido este prazo sen que se emenden as causas de exclusión, considerarase que o interesado desiste da súa petición logo de resolución, nos termos establecidos no artigo 71 da Lei 30/1992, do 26 de novembro, modificada pola Lei 4/1999 (BOE nº 12, do 14 de xaneiro), de réxime xurídico das administracións públicas e do procedemento administrativo común.</p>
<p>2. A comisión avaliadora elaborará a relación de institucións beneficiarias, segundo os criterios de valoración que se detallan a seguir:</p>
<p>a) Importancia e interese científico e universitario das actividades propostas no proxecto presentado, con especial valoración dos proxectos que contribúan á proxección universitaria.</p>
<p>b) Ámbito territorial do proxecto.</p>
<p>3. Efectuada a selección pola comisión esta elevará, a través da Dirección Xeral de Universidades, un informe-proposta ó conselleiro de Educación e Ordenación Universitaria, quen emitirá resolución na que constará unha lista de reserva e das solicitudes denegadas coas causas de exclusión.</p>
<p>4. Contra esta resolución, que esgota a vía administrativa, os interesados poderán interpoñer recurso potestativo de reposición perante o conselleiro de Educación e Ordenación Universitaria no prazo dun mes a partir do día seguinte ó da publicación da resolución no DOG, segundo o disposto nos artigos 116 e 117 da Lei 4/1999 (BOE nº 12, do 14 de xaneiro) de modificación da Lei 30/1992, de réxime xurídico das administracións públicas e do procedemento administrativo común, ou ben directamente recurso contencioso-administrativo no prazo</p>
<p>de dous meses perante o Tribunal Superior de Xustiza de Galicia.</p>
<p>Artigo 8º.-Pagamento.</p>
<p>Unha vez concedida a subvención librarase a cantidade adxudicada de acordo co disposto na Lei 4/2000, do 27 de decembro, de orzamentos xerais da Comunidade Autónoma para o ano 2001.</p>
<p>1. Se a subvención concedida non supera o importe de 1.000.000 de pesetas poderá acordarse un primeiro pagamento do 80% no momento da concesión e un segundo pagamento do 20% restante, no momento da completa xustificación por parte do beneficiario do cumprimento da finalidade e condicións establecidas na presente orde.</p>
<p>2. Se a subvención concedida supera o importe de 1.000.000 de pesetas poderán acordarse pagamentos parciais á conta da liquidación definitiva, a medida que o beneficiario xustifique os gastos, ata un máximo do 80% da subvención concedida.</p>
<p>Artigo 9º.-Xustificación.</p>
<p>No prazo de 10 días naturais desde o remate da actividade ou desde a publicación da resolución, no caso de terse celebrado a actividade antes da publicación da mesma, os solicitantes deberán presentar:</p>
<p>a) A certificación de gastos e ingresos incorridos que xustifique a contía do investimento subvencionado, e daqueles pagamentos que se poidan ter realizados con anterioridade á publicación desta convocatoria, debendo certifica-lo destino que se lle dá á partida obtida como consecuencia da adxudicación desta resolución.</p>
<p>b) Unha memoria na que xustifiquen o cumprimento da finalidade e condicións para os que foi concedida a subvención.</p>
<p>c) Declaración complementaria do conxunto das axudas solicitadas, tanto as aprobadas ou concedidas como as pendentes de resolución.</p>
<p>Artigo 10º.-Obrigas dos beneficiarios.</p>
<p>1. Os beneficiarios quedarán obrigados a destina-la subvención ó obxecto concreto para o que foi concedida e deben comunicarlle á Dirección Xeral de Universidades o lugar, o día e a hora da actividade subvencionada, así como calquera modificación da actividade. A Dirección Xeral de Universidades poderá comprobar, cando o considere conveniente, a execución dos proxectos.</p>
<p>2. Os beneficiarios da subvención farán constar en toda a publicidade xerada pola actividade subvencionada que recibiron unha subvención da Consellería de Educación e Ordenación Universitaria, Dirección Xeral de Universidades, utilizando a normativa da imaxe corporativa da Xunta de Galicia e cumprindo coa normativa vixente esixida para o depósito legal.</p>
<p>Disposicións adicionais</p>
<p>Primeira.-A concesión de axudas reguladas nesta orde terá como límite global o crédito asinado nos orzamentos para este fin.</p>
<p>Segunda.-O incumprimento total ou parcial de calquera das condicións establecidas na presente orde constituirá causa determinante de revogación da axuda e do seu reintegro polo beneficiario ou solicitante, segundo o disposto na Lei 5/2000, do 28 de decembro, de medidas fiscais e orzamentarias e de función pública e actuación administrativa, que modifica o artigo 78 do texto refundido da Lei de réxime financeiro e orzamentario, aprobado polo Decreto lexislativo 1/1999, do 7 de outubro, e no artigo 19 do Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia.</p>
<p>Toda alteración das condicións tidas en conta para a concesión da subvención, e en todo caso a obtención concorrente de subvencións ou axudas outorgadas por outras administracións ou entes públicos ou privados, nacionais ou internacionais, poderá dar lugar á modificación da resolución de concesión.</p>
<p>Terceira.-As renuncias que se produzan poderán ser substituídas pola Dirección Xeral de Universidades de acordo coa lista de reserva que se estableza na resolución.</p>
<p>Cuarta.-Se por calquera causa, no momento en que a comisión avaliadora teña que examina-las solicitudes, algúns dos compoñentes non puidese asistir, será substituído pola persoa que para o efecto se nomee. O dito nomeamento deberá recaer noutra persoa da Dirección Xeral ou da universidade correspondente en virtude da súa representación.</p>
<p>Quinta.-Para os efectos establecidos no artigo 44.1º da Lei 30/1992, do 26 de novembro, modificada pola Lei 4/1999 (BOE nº 12, do 14 de xaneiro), de réxime xurídico das administracións públicas e do procedemento administrativo común e do Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia, o prazo máximo para resolve-las solicitudes correspondentes ás accións especificadas nesta orde será de seis meses, contados a partir do día seguinte da publicación da convocatoria no Diario Oficial de Galicia, producindo efectos desestimatorios a falta de resolución.</p>
<p>Disposicións derradeiras</p>
<p>Primeira.-Facúltase o director xeral de Universidades para dictar, no ámbito das súas competencias, as resolucións precisas para o desenvolvemento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 26 de febreiro de 2001.</p>
<p>Celso Currás Fernández</p>
<p>Conselleiro de Educación e Ordenación Universitaria</p>

