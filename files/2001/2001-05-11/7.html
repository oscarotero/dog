---
date: '2001-05-11'
id: 7D7A
page: 6
number: 91
agency: 'CONSELLERÍA DE AGRICULTURA, GANDERÍA E POLÍTICA AGROALIMENTARIA'
section: III. OUTRAS DISPOSICIÓNS
title: >-
  Orde do 26 de abril de 2001 pola que se fai público o estándar racial do
  Guicho ou Quisquelo e se crea o libro xenealóxico da raza.
range: Orde
url: 'https://www.xunta.gal/dog/Publicados/2001/20010511/Anuncio7D7A_gl.html'
---
<p>As distintas características sociais, culturais e ambientais nas que un pobo leva a cabo as súas actividades levan consigo a aparición de razas animais que se adaptan a estas necesidades e ó medio.</p>
<p>A Unión Europea e outras organizacións internacionais como a FAO instan os gobernos a promoveren a protección, valoración e conservación das razas de animais domésticos en perigo de extinción.</p>
<p>Dentro do Plan de mellora gandeira de Galicia, no que se establecen liñas xerais para a recuperación e conservación das razas autóctonas en perigo de extinción e, tras dun período de documentación, de estudio e de prospección do agro galego na busca de animais da especie canina, comprobouse a existencia dunha poboación canina comunmente denominada polos criadores como Guicho ou Quisquelo, composta por exemplares que gardan entre si unhas características similares e diferenciadoras doutras razas xa descritas.</p>
<p>A situación social vivida en Galicia durante o derradeiro século, empurrou a gran parte da nosa poboación á emigración, sendo o regreso destes emigrantes unido á mellora na situación económica o motivo da entrada de razas foráneas que en gran parte desprazaron as nosas razas autóctonas, que actualmente se atopan en grave perigo de extinción.</p>
<p>Debido ó interese xenético, social e cultural que supón para Galicia a recuperación, conservación e fomento da raza Guicho ou Quisquelo, e encadrado no seu programa de recuperación e conservación, resulta procedente a publicación do seu estándar racial e a implantación do seu libro xenealóxico, tendo en conta o Real decreto 391/1992, do 21 de abril, polo que se regula o recoñecemento oficial das organizacións ou asociacións de criadores de animais de raza que leven ou creen libros xenealóxicos, que incorpora ó ordenamento xurídico interno a Directiva 91/174/CE, do 25 de marzo, relativa ás normas zootécnicas e xenealóxicas que regulan a comercialización de animais de raza e pola que se modifican as directivas 77/504/CEE e 90/425/CEE.</p>
<p>Por todo isto e de acordo co disposto no artigo 30.1º.3 do Estatuto de autonomía de Galicia, e no emprego das facultades que me confire a Lei 1/1983, reguladora da Xunta e do seu presidente.</p>
<p>DISPOÑO:</p>
<p>Artigo único.-Apróbase a regulamentación específica do Libro Xenealóxico da Raza Guicho ou Quis</p>
<p>quelo e o seu estándar racial, que figuran respectivamente como anexo I e II desta orde.</p>
<p>Disposición derradeira</p>
<p>Facúltase o director xeral de Producción Agropecuaria para dictar cantas disposicións sexan necesarias para o desenvolvemento e cumprimento desta orde, que entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 26 de abril de 2001.</p>
<p>Juan Miguel Diz Guedes</p>
<p>Conselleiro de Agricultura, Gandería</p>
<p>e Política Agroalimentaria</p>
<p>ANEXO I</p>
<p>REGULAMENTACIÓN ESPECÍFICA DO LIBRO XENEALÓXICO DA RAZA GUICHO OU QUISQUELO</p>
<p>1. Libro xenealóxico: rexistro, ficheiro ou sistema informatizado onde se inscriben cans de raza pura Guicho ou Quisquelo, facendo mención dos seus ascendentes, descendentes e os méritos recibidos nas súas cualificacións morfolóxicas (fenotipo), como reproductor e de traballo (se procede), sendo o órgano responsable e competente a Consellería de Agricultura Gandería e Política Agroalimentaria, que poderá delega-la súa xestión en organizacións recoñecidas oficialmente pola dita autoridade competente para tales efectos.</p>
<p>2. Xestión do Libro Xenealóxico da Raza Guicho ou Quisquelo.</p>
<p>A Consellería de Agricultura, Gandería e Política Agroalimentaria será o órgano competente para leva-lo Libro Xenealóxico da Raza Guicho ou Quisquelo.</p>
<p>Non obstante, cando un clube da raza Guicho ou Quisquelo, con recoñecemento oficial, segundo Real decreto 391/1992, do 21 de abril, BOE do 24 de abril e demais lexislación concordante; reúna as condicións de medios e infraestructura para a correcta xestión do libro xenealóxico, a Consellería de Agricultura, Gandería e Política Agroalimentaria poderalle encomendar ó dito club a súa levanza. En todo caso, a propiedade, inspección e intervención do libro xenealóxico será competencia da Consellería de Agricultura, Gandería e Política Agroalimentaria.</p>
<p>3. O Libro Xenealóxico da Raza Guicho ou Quisquelo constará dos seguintes rexistros:</p>
<p>1) Sección anexa:</p>
<p>1.1. Rexistro de Nacementos.</p>
<p>1.1.1. Rexistro Auxiliar de Nacementos (RAN).</p>
<p>1.2. Rexistro de Adultos.</p>
<p>1.2.1. Rexistro Fundacional (RF).</p>
<p>1.2.2. Rexistro Auxiliar de Adultos (RA).</p>
<p>2) Sección principal:</p>
<p>2.1. Rexistro de Nacementos.</p>
<p>2.1.1. Rexistro Principal de Nacementos (RN).</p>
<p>2.2. Rexistro de Adultos.</p>
<p>2.2.1. Rexistro Definitivo (RD).</p>
<p>2.2.2. Rexistro de Méritos (RM).</p>
<table><tbody><tr><td></td></tr>
<tr><td>Seccións
Rexistros</td><td>Sección anexa</td><td>Sección principal</td></tr>
<tr><td></td></tr>
<tr><td>Rexistro de nacementos</td><td>Rexistro auxiliar de nacementos (RAN)</td><td>Rexistro principal de nacementos (RN)</td></tr>
<tr><td></td></tr>
<tr><td>Rexistro de adultos</td><td>Rexistro
fundacional
(RF)</td><td>Rexistro
auxiliar
(RA)</td><td>Rexistro
definitivo
(RD)</td><td>Rexistro
de méritos
(RM)</td></tr>
<tr><td></td></tr></tbody></table>
<p>Para a inscrición dun animal en calquera dos rexistros xenealóxicos que lle corresponda, o titular ou o seu representante legal deberá solicitalo de xeito expreso nun impreso normalizado e aprobado, para o efecto, pola Comisión Rectora do Libro Xenealóxico da Raza Guicho ou Quisquelo e acreditando os criterios de inscrición especificados nesta orde.</p>
<p>O paso de animais dun rexistro a outro prodúcese automaticamente segundo o establecido nesta regulamentación.</p>
<p>Como referendo ós rexistros deste libro xenealóxico e para maior garantía de inscrición e identificación dos exemplares neles, a Comisión Rectora do Libro Xenealóxico poderá realiza-las dilixencias e investigacións que coide pertinentes para aclarar cantos extremos considere necesarios, podendo, así mesmo, recorrer á verificación do parentesco mediante as correspondentes probas de paternidade.</p>
<p>O libro xenealóxico desta raza contará con dúas seccións, sección anexa e sección principal, en cada unha das cales haberá tres rexistros.</p>
<p>a) Sección anexa:</p>
<p>Poderán ser inscritos os cans que carecen total ou parcialmente de documentación xenealóxica que acredite a súa ascendencia, pero que, polas súas características étnicas, poidan contribuír á mellora da raza.</p>
<p>* Rexistro Auxiliar de Nacementos (RAN): nel inscribiranse todos aqueles animais, de pais e/ou avós rexistrados, en que alomenos sempre un dos seus proxenitores ou avós se atope no Rexistro Fundacional.</p>
<p>* Rexistro Fundacional (RF): rexistraranse aqueles animais, maiores de 24 meses, con pais descoñecidos ou non rexistrados e que previamente teñan pasado a confirmación de raza.</p>
<p>Este rexistro ten unha vixencia limitada, que virá determinada pola Comisión Rectora do Libro Xenealóxico.</p>
<p>* Rexistro Auxiliar de Adultos (RA): incluirá aqueles animais inscritos no Rexistro Auxiliar de Nacementos que a partir dos 18 meses, obrigatoriamente deberán pasa-la confirmación de raza.</p>
<p>b) Sección principal:</p>
<p>Poderán ser inscritos os cans de raza pura.</p>
<p>* Rexistro Principal de Nacementos (RN): inscribiranse todos aqueles animais que proveñan de pais, avós e bisavós que estean inscritos no Libro Xenealóxico da Raza.</p>
<p>* Rexistro Definitivo (RD): os animais procedentes do Rexistro Principal de Nacementos, para poder seren inscritos neste Rexistro Definitivo, deberán pasa-la confirmación de raza a partir dos 18 meses.</p>
<p>Rexistro de Méritos (RM): é para aqueles animais adultos, inscritos no Rexistro Definitivo, que polas súas cualidades morfolóxicas (fenotipo), reproductoras (xenéticas) e de traballo (se procede), destaquen significativamente sobre o resto dos animais rexistrados. Excepcionalmente e consensuado polo comité técnico e criadores do libro xenealóxico, unha vez autorizado pola autoridade competente, poderían incluírse animais inscritos no Rexistro Auxiliar de Adultos ou no Fundacional.</p>
<p>4. Comisión Rectora do Libro Xenealóxico.</p>
<p>Conforme o establecido nesta regulamentación e como salvagarda das actividades do libro xenealóxico e garantía da súa pureza racial, funcionará unha comisión denominada Comisión Rectora do Libro Xenealóxico, de exemplares, que terá a constitución e cometidos seguintes:</p>
<p>Composición da Comisión Rectora do Libro Xenealóxico:</p>
<p>a) Presidente: o subdirector xeral de Sanidade e Producción Animal ou persoa na que delegue.</p>
<p>b) Inspector director técnico: o xefe do Servicio de Producción Animal ou persoa na que delegue.</p>
<p>c) Secretario: un veterinario do Servicio de Producción Animal.</p>
<p>d) Vocais:</p>
<p>Un técnico cualificador da raza nomeado, para o efecto pola Consellería de Agricultura, Gandería e Política Agroalimentaria.</p>
<p>O presidente do Club da Raza Guicho ou Quisquelo, recoñecido oficialmente pola autoridade competente, ou persoa na que delegue.</p>
<p>Competencias da Comisión Rectora do Libro Xenealóxico.</p>
<p>a) Aprobar, se procede, as solicitudes de inscrición de animais nos distintos rexistros do libro xenealóxico.</p>
<p>b) Expedi-los respectivos documentos xenealóxicos.</p>
<p>c) Atende-las incidencias que xurdan do normal funcionamento do libro xenealóxico, así como resolve-las reclamacións que puideran presentarse.</p>
<p>d) Propoñe-las modificacións do prototipo racial ou da regulamentación específica do libro xenealóxico que consideren convenientes.</p>
<p>e) Valida-los técnicos cualificadores da raza.</p>
<p>f) Dicta-las instruccións oportunas e establece-los documentos necesarios para o correcto funcionamento do réxime interno do libro xenealóxico.</p>
<p>5. Criterios de inscrición.</p>
<p>O criador deberá inscribi-la camada nada no prazo de 6 meses.</p>
<p>1. Para que os cans de raza pura poidan ser inscritos na sección principal deberán:</p>
<p>a) Provir de pais, avós e bisavós que estean inscritos no libro xenealóxico da raza recoñecido oficialmente pola autoridade competente.</p>
<p>b) Ter sido declarada a cubrición e a notificación do nacemento da camada, nun prazo de 30 días a partir da data de nacemento, en impresos asinados polos propietarios dos proxenitores, e autorizados para tal fin pola Comisión Rectora do Libro Xenealóxico, detallando o número total de cachorros nados.</p>
<p>c) Ter sido identificados despois do nacemento, logo da verificación do cumprimento dos requisitos contidos nesta orde.</p>
<p>d) No intre de formaliza-la solicitude de inscrición das camadas, o criador deberá achega-los datos correspondentes á identificación de cada un dos cachorros. Non obstante, se por algunha razón o criador non pode achega-los datos de identificación dalgún dos cachorros nados, faráselle entrega dun xustificante provisional de inscrición no que figurará a obriga que adquire o criador ou o novo propietario de identificalo e xustifica-la identificación perante a Comisión Rectora do Libro Xenealóxico, no prazo máximo de 9 meses desde a data de nacemento.</p>
<p>e) Cumpri-lo estándar racial e os requisitos mínimos da raza conforme o previsto na presente orde.</p>
<p>2. Para que os cans de raza poidan ser inscritos na sección anexa deberán:</p>
<p>a) Axustarse ó estándar da raza.</p>
<p>b) Ter sido declarada a cubrición e a notificación do nacemento da camada, nun prazo de 30 días a partir da data de nacemento, en impresos asinados polos propietarios dos proxenitores, e autorizados para tal fin pola Comisión Rectora do Libro Xenealóxico, detallando o número total de cachorros nados.</p>
<p>c) Ser identificados despois do nacemento, de acordo cos requisitos previstos nesta orde.</p>
<p>d) No momento de formaliza-la solicitude de inscrición das camadas, o criador deberá achega-los datos correspondentes á identificación de cada un dos cachorros. Non obstante, se por algunha razón, o criador non pode achega-los datos de identificación</p>
<p>dalgún dos cachorros nados, faráselle entrega dun xustificante provisional de inscrición no que figurará a obriga que adquire o criador ou o novo propietario de identificalo e xustifica-la identificación perante a Comisión Rectora do Libro Xenealóxico, no prazo máximo de 9 meses desde a data de nacemento.</p>
<p>e) Reuni-las características mínimas de conformidade cos requisitos previstos nesta orde.</p>
<p>3. Os animais deberanse someter ó proceso de confirmación de raza requirido, realizado por persoal experto, nomeado para tal efecto pola Comisión Rectora do Libro Xenealóxico, co obxecto de comproba-la súa aptitude para a cría e a ausencia de defectos zootécnicos e psíquicos de carácter transmisible.</p>
<p>Será preceptivo un resultado positivo na confirmación de raza, para capacita-los exemplares con fins reproductivos e inclusión da súa futura descendencia no libro xenealóxico da raza.</p>
<p>6. Identificación de exemplares.</p>
<p>Todo animal inscrito será identificado, para efectos do libro xenealóxico, mediante un transponder (microchip), implantado subcutaneamente no lado esquerdo do pescozo ou subsidiariamente a tatuaxe na cara interna da orella dereita, ou polo método que aprobe a Comisión Rectora do Libro Xenealóxico.</p>
<p>O transponder ou microchip terá prioridade sobre a tatuaxe e deberá axustarse á Norma ISO 11784, podendo ser lido por un lector englobado na Norma ISO 11785.</p>
<p>ANEXO II</p>
<p>ESTÁNDAR RACIAL DO GUICHO OU QUISQUELO</p>
<p>Orixe: Galicia. España. Europa.</p>
<p>Función zootécnica ou da raza: can de caza.</p>
<p>A. Breve resumo histórico.</p>
<p>I. Orixe da raza.</p>
<p>De orixe indoeuropea, posiblemente sexa unha das razas máis antigas da Península Ibérica, traído probablemente polos pobos precélticos atlánticos e os celtas, xunto co resto das invasións nórdicas e xermánicas (suevos, britanos, visigodos e normandos); debido ás súas grandes semellanzas e orixe común, probablemente está emparentado co västgötaspets sueco ou can dos visigodos, así como tamén cos corgi galeses cardigan e pembroke.</p>
<p>Neste sentido, hai que sinalar que xa en tempos precélticos, na idade de bronce, os oestrimnios mantiñan relacións marítimas comerciais con Irlanda, oeste de Inglaterra (Britannia), Bretaña (Armórica), Países Baixos e Dinamarca, era a vella ruta megalítica; coa explotación do estaño dos montes e o ouro dos ríos, estableceuse un comercio no que se exportaba estaño, cobre, ouro, prata, peles e cerámica. Así, pezas da metalurxia galega (armas, obxectos utilitarios, xoiería de ouro e bronce) foron atopadas en toda a costa atlántica.</p>
<p>En relación con este tipo de cans, os celtas da zona do País de Gales e Cornualles (britanos) utilizábanos para a cacería e apreciaban moito os seus dotes de intelixencia e vixilancia, polo que o admitían nas súas casas e confiábanlle a custodia dos nenos.</p>
<p>II. Área de orixe e de dispersión.</p>
<p>A súa orixe esténdese por toda a área noroccidental da Península Ibérica, con montañas de 600 m a 800 m sobre o nivel do mar, con zonas de monte con espesa vexetación arbustiva, do tipo do toxo, uces, carrasca, carpaza, codesos, xesta, etc., que conforman un monte baixo, moi pechado, quebrado e arborado.</p>
<p>Actualmente, distribúese fundamentalmente por tódalas zonas de coello de monte de Galicia, nas provincias de Pontevedra (Silleda, Lalín, Rodeiro, Dozón, Agolada, etc), Ourense (Oímbra, Verín, A Mezquita, etc.), atopándose tamén de xeito esporádico algúns exemplares pola zona centro das provincias de Lugo e A Coruña. Son moi solicitados e requiridos polos cazadores.</p>
<p>B. Prototipo racial.</p>
<p>1) Características xerais.</p>
<p>Aparencia xeral.</p>
<p>Animal de tipo lupoide, de perfil recto, de pequeno tamaño, duns 30-42 cm na cruz, mesomorfo, harmonioso nas súas proporcións, coas orellas guichas, de onde toma o nome (guicho). As femias son lixeiramente máis miúdas e de proporcións máis lonxilíneas.</p>
<p>Temperamento e comportamento.</p>
<p>Presentan un carácter inquedo e vivaz que, xunto coa súa rusticidade, combatividade, bravura, arroxo, axilidade, resistencia e tenacidade sobre o terreo galego (é un can totalmente adaptado ós toxos, silveiras e monte baixo) e a súa particular forma de fura-las toxeiras, fano inmellorable na caza do coello de monte en Galicia, onde outras razas non son quen de traballar; podendo ser empregado en ocasións para atopar e levantar da cama o raposo e, mesmo, o porco bravo, sendo por isto enormemente valorado polos cazadores.</p>
<p>Animal silencioso na procura da caza, no momento de atopa-lo rastro recente e fresco, moi próximo ó coello, avisa dun xeito sonoro característico, xunto cos típicos movementos ostensibles e moi rápidos do rabo.</p>
<p>2) Características rexionais.</p>
<p>Cabeza.</p>
<p>A cabeza é de tamaño medio e ben proporcionada co resto do corpo, na súa forma e aspecto lembra, en ocasións, o raposo, cunha expresión vivaz e intelixente. Cranio largo e plano entre as orellas. A depresión frontonasal é nítida pero moderadamente marcada, o fociño redúcese gradualmente ata o nariz, sendo algo máis curto có cranio. Nariz normal. Os</p>
<p>beizos son normais, con tendencia a ser moi apertados e a mordedura é en forma de tesoira. Os ollos son medianos, ovalados e de cor en relación coa capa.</p>
<p>A característica máis salientable é que presentan as orellas totalmente erguidas (guichas), evidenciándose aínda máis durante a caza que é a súa gran paixón; son de mediano tamaño, afiadas, ríxidas cara ás puntas, móbiles e recubertas de pelo moi fino.</p>
<p>Pescozo.</p>
<p>Presenta un pescozo de bo porte, musculoso, de tamaño medio e proporcionado coa cabeza e o corpo do animal.</p>
<p>Tronco.</p>
<p>O tronco é compacto, harmónico. A liña dorsolumbar non debe ser demasiado alongada, sendo recta e lixeiramente descendente, sen formar concavidade; co dorso recto e musculoso, cun lombo curto e forte. Cruz dos cadrís curta, forte, larga e pouco caída. Tórax amplo, profundo, con costelas redondeadas, cun perímetro torácico que adoita exceder nun cuarto a alzada á cruz. Ventre non voluminoso, que se recolle levemente ata as virillas. O rabo normalmente lévaa baixo ou horizontal, levantándoo cando está en acción pero sen enroscalo.</p>
<p>Extremidades.</p>
<p>As extremidades deben ser rectas, fortes e ben verticais e dereitas, proporcionadas tanto en lonxitude como en grosor ó tronco e ó resto do animal, dando en conxunto impresión de harmonía que caracteriza estes animais. O pequeno tamaño non vai en contra da harmonía nas súas formas e do conxunto xeral do animal.</p>
<p>Extremidades anteriores.</p>
<p>A escápula debe formar un ángulo de 45º respecto do plano horizontal e co brazo forma unha inclinación de 90º. Os cóbados están ben implantados e adheridos ás costelas, con liberdade de movementos. As patas deben se-lo máis dereitas posible. Os pés son de tamaño pequeno, curtos e ovalados, con almofadas plantares robustas e ben redondeadas. Unllas curtas e duras.</p>
<p>Extremidades posteriores.</p>
<p>Nádega forte e flexible. Coxa musculosa e lixeiramente máis longa cá distancia do xarrete ó chan. Os xarretes son dereitos e paralelos. Estructura ósea forte. Os pés son de tamaño pequeno, curtos e ovalados, con almofadas plantares robustas e ben redondeadas. Unllas curtas e, en ocasións, algúns exemplares presentan esporóns, e sexta unlla, nas extremidades posteriores.</p>
<p>Movemento.</p>
<p>Soltos, activos e rápidos.</p>
<p>Manto.</p>
<p>Capa (cor).</p>
<p>No referente ás capas (cores), atópanse practicamente todas, desde as areas, amarelas, canelas, chocolate/fígado, etc., normalmente cunha cor uniforme ou tamén binarios e ternarios; nestes casos, amosan as outras cores nas extremidades, pescozo, fociño e/ou cara (fígado-canela, negro-canela, area-branco, negro-canela-branco, etc.), así como tamén exemplares alobados (pelos de cor amarela e, nas puntas, negros), atigrados escuros ou grises, con pelo de cobertoira escura no dorso, o pescozo e as costas, descendendo cara ás costelas; zonas de gris claro ou amarelas no fociño, gorxa, peito e pés. As particularidades brancas localízanse fundamentalmente nas extremidades e dedos, peito, pescozo, cara, fociño e borlón do rabo.</p>
<p>Pelo.</p>
<p>O pelo é denso, mesto e de lonxitude media, en ocasións, atópanse animais cun pelo de cobertoira algo máis longo e con subpelo, sendo preferidos por algúns cazadores, por estaren mellor protexidos fronte ás xeadas da alba.</p>
<p>Tamaño e peso.</p>
<p>Alzada á cruz.</p>
<p>Machos de 34-42 cm; femias de 30-38 cm.</p>
<p>Peso.</p>
<p>Machos 8-12 kg; femias 6-10 kg.</p>
<p>C. Faltas, defectos e faltas e defectos descualificables.</p>
<p>C.1. Faltas.</p>
<p>Calquera desviación dos criterios mencionados.</p>
<p>C.2. Defectos.</p>
<p>Orixina a diminución máis ou menos acusada dalgunha función determinada do animal, podendo ser total, parcial ou rexional, dependendo do grao en que se vexa menoscabada a aptitude esencial do animal:</p>
<p>-Coxeiras en extremidades.</p>
<p>-Ablacións ou mutilacións en orellas e rabo.</p>
<p>-Ausencia de pezas dentarias por extraccións.</p>
<p>-Traumatismos nos ollos con perda de visión.</p>
<p>C.3. Faltas e defectos descualificables.</p>
<p>Son aquelas características que en absoluto se axustan ós criterios mencionados no estándar racial e son excluíntes por si mesmas:</p>
<p>-Anomalías psíquicas.</p>
<p>-Defectos anatómicos ou de tipo, ligados a xenes indesexables:</p>
<p>Inestabilidades ou desequilibrios de carácter.</p>
<p>Agresividade extrema sen provocación.</p>
<p>Epilepsia.</p>
<p>Monorquidia e criptorquidia.</p>
<p>Displasia de cadeira.</p>
<p>Ananismo acondroplásico.</p>
<p>Atrofia progresiva da retina.</p>
<p>Exoftalmia.</p>
<p>Peches incorrectos das arcadas dentarias: enognatismos e prognatismos.</p>
<p>Ausencia de máis de dous premolares.</p>
<p>Albinismos.</p>

