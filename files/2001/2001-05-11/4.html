---
date: '2001-05-11'
id: 7D6E
page: 6
number: 91
agency: 'CONSELLERÍA DE AGRICULTURA, GANDERÍA E POLÍTICA AGROALIMENTARIA'
section: III. OUTRAS DISPOSICIÓNS
title: >-
  Orde do 26 de abril de 2001 pola que se fai público o estándar racial do Can
  de Palleiro e se crea o libro xenealóxico da raza.
range: Orde
url: 'https://www.xunta.gal/dog/Publicados/2001/20010511/Anuncio7D6E_gl.html'
---
<p>As distintas características sociais, culturais e ambientais nas que un pobo leva a cabo ás súas actividades implican a aparición de razas animais que se adaptan a estas necesidades e ó medio.</p>
<p>A Unión Europea e outras organizacións internacionais como a FAO instan os gobernos a promoveren a protección, valoración e conservación das razas de animais domésticos en perigo de extinción.</p>
<p>Dentro do Plan de Mellora Gandeira de Galicia, no que se establecen liñas xerais para a recuperación e conservación das razas autóctonas en perigo de extinción e, tras dun período de documentación, de estudio e de prospección do agro galego na busca de animais da especie canina, comprobouse a existencia dunha poboación canina comunmente denominada polos criadores como Can de Palleiro, composta por exemplares que gardan entre si unhas</p>
<p>características similares e diferenciadoras doutras razas xa descritas.</p>
<p>A situación social vivida en Galicia durante o derradeiro século, empurrou a gran parte da nosa poboación á emigración, sendo o regreso destes emigrantes unido á mellora na situación económica o motivo da entrada de razas foráneas que en gran parte desprazaron as nosas razas autóctonas, que actualmente se atopan en grave perigo de extinción.</p>
<p>Debido ó interese xenético, social e cultural que supón para Galicia a recuperación, conservación e fomento da raza Can de Palleiro, e encadrado no seu programa de recuperación e conservación, resulta procedente a publicación do seu estándar racial e a implantación do seu libro xenealóxico, tendo en conta o Real decreto 391/1992, do 21 de abril, polo que se regula o recoñecemento oficial das organizacións ou asociacios de criadores de animais de raza que leven ou creen libros xenealóxicos, que incorpora ó ordenamento xurídico interno a Directiva 91/174/CE, do 25 de marzo, relativa ás normas zootécnicas e xenealóxicas que regulan a comercialización de animais de raza e pola que se modifican as Directivas 77/504/CEE e 90/425/CEE.</p>
<p>Por todo isto e de acordo co disposto no artigo 30.1º.3 do Estatuto de autonomía de Galicia, e en uso das facultades que me confire a Lei 1/1983, reguladora da Xunta e do seu presidente</p>
<p>DISPOÑO:</p>
<p>Artigo único.-Apróbase a regulamentación específica do Libro Xenealóxico da Raza Can de Palleiro e o seu estándar racial, que figuran respectivamente como anexo I e II desta orde.</p>
<p>Disposición derradeira</p>
<p>Facúltase o director xeral de Producción Agropecuaria para dictar cantas disposicións sexan necesarias para o desenvolvemento e cumprimento desta orde, que entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 26 de abril de 2001.</p>
<p>Juan Miguel Diz Guedes</p>
<p>Conselleiro de Agricultura, Gandería e Política</p>
<p>Agroalimentaria</p>
<p>ANEXO I</p>
<p>REGULAMENTACIÓN ESPECÍFICA DO LIBRO XENEALÓXICO DA RAZA CAN DE PALLEIRO</p>
<p>1. Libro xenealógico: rexistro, ficheiro ou sistema informatizado onde se inscriben cans de raza pura Can de Palleiro, facendo mención dos seus ascendentes, descendentes e os méritos recibidos nas súas cualificacións morfolóxicas (fenotipo), como reproductor e de traballo (se procede), sendo o órgano responsable e competente a Consellería de Agricultura Gandería e Política Agroalimentaria, que poderá delega-la xestión del en organizacións recoñecidas</p>
<p>oficialmente pola dita autoridade competente para tales efectos.</p>
<p>2. Xestión do Libro Xenealóxico da Raza Can de Palleiro.</p>
<p>A Consellería de Agricultura, Gandería e Política Agroalimentaria será o órgano competente para leva-lo Libro Xenealóxico da Raza Can de Palleiro.</p>
<p>Non obstante, cando un club da raza Can de Palleiro, con recoñecemento oficial, segundo o Real decreto 391/1992, do 21 de abril, BOE do 24 de abril e demais lexislación concordante reúna as condicións de medios e infraestructura para a correcta xestión do libro xenealóxico, a Consellería de Agricultura, Gandería e Política Agroalimentaria poderá encomendarlle ó dito club a levanza del. En todo caso, a propiedade, inspección e intervención do libro xenealóxico será competencia da Consellería de Agricultura, Gandería e Política Agroalimentaria.</p>
<p>3. O Libro Xenealóxico da Raza Can de Palleiro constará dos seguintes rexistros:</p>
<p>1. Sección anexa:</p>
<p>1.1. Rexistro de Nacementos.</p>
<p>1.1.1. Rexistro Auxiliar de Nacementos (RAN).</p>
<p>1.2. Rexistro de Adultos.</p>
<p>1.2.1. Rexistro Fundacional (RF).</p>
<p>1.2.2. Rexistro Auxiliar de Adultos (RA).</p>
<p>2. Sección principal:</p>
<p>2.1. Rexistro de Nacementos.</p>
<p>2.1.1. Rexistro Principal de Nacementos (RN).</p>
<p>2.2. Rexistro de Adultos.</p>
<p>2.2.1. Rexistro Definitivo (RD).</p>
<p>2.2.2. Rexistro de Méritos (RM).</p>
<table><tbody><tr><td></td></tr>
<tr><td>Seccións
Rexistros</td><td>Sección anexa</td><td>Sección principal</td></tr>
<tr><td></td></tr>
<tr><td>Rexistro de nacementos</td><td>Rexistro auxiliar de nacementos (RAN)</td><td>Rexistro principal de nacementos (RN)</td></tr>
<tr><td></td></tr>
<tr><td>Rexistro de adultos</td><td>Rexistro
fundacional
(RF)</td><td>Rexistro
auxiliar
(RA)</td><td>Rexistro
definitivo
(RD)</td><td>Rexistro
de méritos
(RM)</td></tr>
<tr><td></td></tr></tbody></table>
<p>Para a inscrición dun animal en calquera dos rexistros xenealóxicos que lle corresponda, o titular ou o seu representante legal deberá solicitalo de xeito expreso nun impreso normalizado e aprobado para o efecto, pola Comisión Rectora do Libro Xenealóxico da Raza Can de Palleiro e acreditando os criterios de inscrición especificados nesta orde.</p>
<p>O paso do animais dun rexistro a outro prodúcese automaticamente segundo o establecido nesta regulamentación.</p>
<p>Como referendo ós rexistros deste libro xenealóxico e para maior garantía de inscrición e identificación dos exemplares neles, a Comisión Rectora do Libro Xenealóxico poderá realiza-las dilixencias e investigacións que coide pertinentes para aclarar cantos extremos considere necesarios, podendo, así mesmo, recorrer á verificación do parentesco mediante as correspondentes probas de paternidade.</p>
<p>O libro xenealóxico desta raza contará con dúas seccións, sección anexa e sección principal, en cada unha das cales haberá tres rexistros.</p>
<p>a) Sección anexa: poderán ser inscritos os cans que carecen total ou parcialmente de documentación xenealóxica que acredite a súa ascendencia, pero que polas súas características étnicas poidan contribuír á mellora da raza.</p>
<p>Rexistro Auxiliar de Nacementos (RAN): nel inscribiranse todos aqueles animais, de pais e/ou avós rexistrados, en que polo menos sempre un dos seus proxenitores ou avós se atope no Rexistro Fundacional.</p>
<p>Rexistro Fundacional (RF): rexistraranse aqueles animais, maiores de 24 meses, con pais descoñecidos ou non rexistrados e que previamente pasasen a confirmación de raza.</p>
<p>Este rexistro ten unha vixencia limitada, que virá determinada pola Comisión Rectora do Libro Xenealóxico.</p>
<p>Rexistro Auxiliar de Adultos (RA): incluirá aqueles animais inscritos no Rexistro Auxiliar de Nacementos que a partir dos 18 meses, obrigatoriamente deberán pasar a confirmación de raza.</p>
<p>b) Sección principal: poderán ser inscritos os cans de raza pura.</p>
<p>Rexistro Principal de Nacementos (RN): inscribiranse todos aqueles animais que proveñan de pais, avós e bisavós que estean inscritos no Libro Xenealóxico da Raza.</p>
<p>Rexistro Definitivo (RD): os animais procedentes do Rexistro Principal de Nacementos, para poder seren inscritos neste Rexistro Definitivo, deberán pasa-la confirmación de raza a partir dos 18 meses.</p>
<p>Rexistro de Méritos (RM): é para aqueles animais adultos, inscritos no Rexistro Definitivo, que polas súas calidades morfolóxicas (fenotipo), reproductoras (xenéticas) e de traballo (se procede), destaquen significativamente sobre o resto dos animais rexistrados. Excepcionalmente e consensuado polo comité técnico e criadores do libro xenealóxico, unha vez autorizado pola autoridade competente, poderían incluírse animais inscritos no Rexistro Auxiliar de Adultos ou no Fundacional.</p>
<p>4. Comisión Rectora do Libro Xenealóxico.</p>
<p>Conforme o establecido nesta regulamentación e como salvagarda das actividades do libro xenealóxico e garante da súa pureza racial, funcionará unha comisión denominada Comisión Rectora do Libro</p>
<p>Xenealóxico, de exemplares, que terá a constitución e cometidos seguintes:</p>
<p>Composición da Comisión Rectora do Libro Xenealóxico:</p>
<p>a) Presidente: o subdirector xeral de Sanidade e Producción Animal ou persoa na que delegue.</p>
<p>b) Inspector director técnico: o xefe do Servicio de Producción Animal ou persoa na que delegue.</p>
<p>c) Secretario: un veterinario do Servicio de Producción Animal.</p>
<p>d) Vocais:</p>
<p>Un técnico cualificador da raza nomeado, para o efecto, pola Consellería de Agricultura, Gandería e Política Agroalimentaria.</p>
<p>O presidente do Club da Raza Can de Palleiro, recoñecido oficialmente pola autoridade competente, ou persoa na que delegue.</p>
<p>Competencias da Comisión Rectora do Libro Xenealóxico.</p>
<p>a) Aprobar, se procede, as solicitudes de inscrición de animais nos distintos rexistros do libro xenealóxico.</p>
<p>b) Expedi-los respectivos documentos xenealóxicos.</p>
<p>c) Atende-las incidencias que xurdan do normal funcionamento do libro xenealóxico, así como resolve-las reclamacións que puideran presentarse.</p>
<p>d) Propoñe-las modificacións do prototipo racial ou da regulamentación específica do libro xenealóxico que consideren convenientes.</p>
<p>e) Valida-los técnicos cualificadores da raza.</p>
<p>f) Dicta-las instruccións oportunas e establece-los documentos necesarios para o correcto funcionamento do réxime interno do libro xenealóxico.</p>
<p>5. Criterios de inscrición.</p>
<p>O criador deberá inscribi-la camada nacida no prazo de 6 meses.</p>
<p>1. Para que os cans de raza pura poidan ser inscritos na sección principal deberán:</p>
<p>a) Provir de pais, avós e bisavós que estean inscritos no libro xenealóxico da raza recoñecido oficialmente pola autoridade competente.</p>
<p>b) Ter sido declarada a cubrición e a notificación do nacemento da camada, nun prazo de 30 días a partir da data de nacemento, en impresos asinados polos propietarios dos proxenitores, e autorizados para tal fin pola Comisión Rectora do Libro Xenealóxico, detallando o número total de cachorros nados.</p>
<p>c) Ter sido identificados logo de do nacemento, logo de verificación do cumprimento dos requisitos contidos na presente orde.</p>
<p>d) No momento de formaliza-la solicitude de inscrición das camadas, o criador deberá achega-los</p>
<p>datos correspondentes á identificación de cada un dos cachorros. Non obstante, se por algunha razón o criador non pode achega-los datos de identificación dalgún dos cachorros nados, faráselle entrega dun xustificante provisional de inscrición no que figurará a obriga que adquire o criador ou o novo propietario de identificalo e xustifica-la identificación perante a Comisión Rectora do Libro Xenealóxico, no prazo máximo de 9 meses desde a data de nacemento.</p>
<p>e) Cumpri-lo estándar racial e os requisitos mínimos da raza conforme o previsto nesta orde.</p>
<p>2. Para que os cans de raza poidan ser inscritos na sección anexa deberán:</p>
<p>a) Axustarse ó estándar da raza.</p>
<p>b) Ter sido declarada a cubrición e a notificación do nacemento da camada, nun prazo de 30 días a partir da data de nacemento, en impresos asinados polos propietarios dos proxenitores, e autorizados para tal fin pola Comisión Rectora do Libro Xenealóxico, detallando o número total de cachorros nados.</p>
<p>c) Ser identificados despois do nacemento, de acordo cos requisitos previstos nesta orde.</p>
<p>d) No momento de formaliza-la solicitude de inscrición das camadas, o criador deberá achega-los datos correspondentes a identificación de cada un dos cachorros. Non obstante, se por algunha razón o criador non pode aportar os datos de identificación dalgún dos cachorros nados, faráselle entrega dun xustificante provisional de inscrición no que figurará a obriga que adquire o criador ou o novo propietario de identificalo e xustifica-la identificación perante a Comisión Rectora do Libro Xenealóxico, no prazo máximo de 9 meses desde a data de nacemento.</p>
<p>e) Reuni-las características mínimas de conformidade cos requisitos previstos nesta orde.</p>
<p>3. Os animais deberán ser sometidos ó proceso de confirmación de raza requirido, realizado por persoal experto, nomeado para tal efecto pola Comisión Rectora do Libro Xenealóxico, co obxecto de comproba-la súa aptitude para a cría e a ausencia de defectos zootécnicos e psíquicos de carácter transmisible.</p>
<p>Será preceptivo un resultado positivo na confirmación de raza, para capacita-los exemplares con fins reproductivos e inclusión da súa futura descendencia no libro xenealóxico da raza.</p>
<p>6. Identificación de exemplares.</p>
<p>Todo animal inscrito será identificado, para efectos do libro xenealóxico, mediante un transponder (microchip), implantado subcutaneamente no lado esquerdo do pescozo ou subsidiariamente a tatuaxe na cara interna da orella dereita, ou polo método que aprobe a Comisión Rectora do Libro Xenealóxico.</p>
<p>O transponder ou microchip terá prioridade sobre a tatuaxe e deberá axustarse á Norma ISO 11784, podendo ser lido por un lector englobado na Norma ISO 11785.</p>
<p>ANEXO II</p>
<p>ESTÁNDAR RACIAL DO CAN DE PALLEIRO</p>
<p>Orixe: Galicia. España. Europa.</p>
<p>Función zootécnica ou da raza: can pastor e tamén de garda.</p>
<p>A. Breve resumo histórico.</p>
<p>I. Orixe da raza.</p>
<p>Can de tronco indoeuropeo, o seu agriotipo foi o principal antepasado dos cans de campesiño de Centro Europa, acompañando os pobos precélticos atlánticos, centroeuropeos e nórdicos nas sucesivas ondas de invasións (celtas, suevos, visigodos e normandos) que poboaron a vertente atlántica noroccidental da península ibérica; compartindo unha orixe común cos pastores belgas, holandeses, de Picardía, Castro Laboreiro, alemáns, etc. e foron mesturadas moi frecuentemente con este último.</p>
<p>É o can de granxa por antonomasia que existiu desde sempre en Galicia; recibe o nome de Can de Palleiro en alusión ó palleiro onde adoita durmir.</p>
<p>II. Área de orixe e dispersión.</p>
<p>Comprende toda a zona atlántica noroccidental da península ibérica.</p>
<p>Atópase en toda Galicia, ó longo do agro galego. Hai animais por terras de Lalín, Dozón, Rodeiro e Agolada (Pontevedra), nos concellos ourensáns de Allariz, Celanova, Xinzo de Limia, A Merca, O Irixo, en terras dos Ancares e interior da provincia de Lugo, así como por distintas zonas da provincia da Coruña.</p>
<p>B. Prototipo racial.</p>
<p>1. Características xerais.</p>
<p>Aparencia xeral.</p>
<p>Este animal é de tronco indoeuropeo, rústico e fornido, de tipo lupoide, de perfil recto, eumétrico, de tamaño medio, duns 60-62 cm á cruz; mesodolicomorfo, de proporcións harmónicas e de constitución forte, con ósos bastante anchos, característica da súa rusticidade. As femias son algo máis baixas, de aspecto máis lixeiro e de proporcións máis lonxilíneas.</p>
<p>A pesar de presentar unha osamenta forte non dá unha sensación de pesadez ou de animal linfático, xa que os seus movementos son rápidos e de boa musculación.</p>
<p>Temperamento e comportamento.</p>
<p>Can pastor e de garda, polivalente, pois tanto vai coas vacas arreándoas e gardándoas como tamén coida da casa. Gardián de proverbial intelixencia, presenta un carácter forte e reservado cos estraños, sendo ademais valente e trabador, características que o fan un gran colaborador na conducción e garda do gando. Cunha gran fidelidade para co seu amo, coa xente da casa tórnase doce e tranquilo.</p>
<p>É necesario destaca-la estabilidade psíquica e equilibrada deste animal, propio dun can pastor, polo que este trazo débese coidar en extremo, fomentando a selección de exemplares equilibrados e suficientemente socializados.</p>
<p>2. Características rexionais.</p>
<p>Cabeza.</p>
<p>A cabeza é forte, cunha lonxitude aproximada de 4/10 a alzada á cruz, en forma dunha pirámide horizontal, con óso denso, proporcionada coa conformación do animal. O cranio é plano e largo, con arcos superciliares suavemente marcados e concas orbitarias pouco apreciables. A depresión frontonasal non é moi evidente. O nariz e o fociño son medianos e angostos, proporcionais ás dimensións da testa. Os beizos son normais e apertados (sen que o superior supere a base das enxivas inferiores), non teñen tendencia a ser colgantes. As mandíbulas son fortes, con arcada dentaria completa e ortognatos, coa trabada en tesoira. Os ollos son de mediano tamaño e de expresión vivaz, de cor variable, desde castaña escura nas capas negras, ata a cor mel ou amarela; nalgúns exemplares, a pigmentación das pálpebras é negra. As orellas son de inserción alta, grandes e erguidas, cunha implantación un pouco aberta.</p>
<p>Pescozo.</p>
<p>Presenta un pescozo musculoso e proporcionado coa cabeza e o tronco. Debe formar un ángulo coa horizontal de 45º, a elevación é máis evidente co can en acción. A pel non forma papada.</p>
<p>Tronco.</p>
<p>O corpo no seu conxunto é mediano aínda que lixeiramente alongado. A cruz é forte para a inserción co pescozo; a liña dorso-lumbar debe ser lixeiramente descendente, sen enselarse, con lombo curto, ancho e forte, a cruz dos cadrís é redondeada. O peito é longo e profundo, o seu perímetro supera en Œ a súa alzada á cruz, con fortes costelas que non son aplanadas nin pronunciadas. O abdome é curto e lixeiramente ascendente ós pregamentos do ventre. O rabo é groso, de nacemento alto e presenta abundante e denso pelo, en movemento elévao pero non o leva enroscado na cruz dos cadrís.</p>
<p>Extremidades.</p>
<p>As extremidades son rectas e ben verticais, presentando unha forte estructura ósea.</p>
<p>-As extremidades anteriores.</p>
<p>Son fortes, secas, paralelas e ben verticais. A escápula forma un ángulo de 45º coa horizontal, uníndose co brazo en ángulo recto (articulación escápulo-umeral). O brazo é forte e musculoso. Os cóbados non deben estar moi separados nin apertados ó peito, con liberdade de movementos.</p>
<p>Antebrazos rectos que diminúen o seu grosor de xeito gradual ata as cuartillas ou metacarpos. Os carpos son de bo desenvolvemento e fortaleza. Os metacarpos están ben proporcionados, con bo desen</p>
<p>volvemento óseo. Os pés son ovalados, aínda que con certa tendencia a ser redondeados; con dedos grosos e curtos, ben pechados, con almofadas plantares moi duros e unllas curtas e fortes, de cor escura, ou tamén brancas nas capas claras.</p>
<p>-As extremidades posteriores.</p>
<p>Son fortes, paralelas, perfectamente verticais posteriormente e con angulacións evidentes. Pernil largo, musculoso e flexible. Xeonllo forte. Pernas fortes. Xarretes fortes e paralelos. Metatarsos sólidos, robustos e paralelos. Pés ovalados, con tendencia a redondearse, con dedos grosos e curtos, ben pechados, con almofadas plantares moi duros e unllas curtas e fortes, de cor escura, ou branca, nos animais de capa clara. A presencia de esporón e sexta unlla é relativamente frecuente, aínda que non é desexable.</p>
<p>Movemento.</p>
<p>Os movementos son áxiles e fortes. O movemento habitual é o paso, trocando ó trote e/ou galope sen esforzo se o traballo o require.</p>
<p>Manto.</p>
<p>Pel.</p>
<p>A pel tende a ser grosa, sen flaccidez, adherida ó corpo e á testa.</p>
<p>Capa (cor).</p>
<p>A capa (cor) é normalmente uniforme, presentando unha gran variedade desde areas, canelas, castaños, leonados e incluso negros; en ocasións poden presentarse exemplares coa capa binaria alobada (pelos de cor amarela e nas puntas, negra), coa mestura íntima de pelos amarelos e escuros, amarelando no pescozo, gorxa, peito e extremidades, como sucede nos casos de exemplares desta capa (can lobo). Non son aceptables os individuos brancos marxados nin aqueles con grandes particularidades brancas.</p>
<p>Pelo.</p>
<p>En canto ó pelo é espeso, tupido e denso, máis no inverno, por ser un animal que adoita vivir ó pé da casa, sempre fóra, co gando ou no palleiro.</p>
<p>Tamaño e peso.</p>
<p>Alzada á cruz.</p>
<p>Machos 59-65 cm; femias 57-63 cm.</p>
<p>Peso.</p>
<p>Machos 30-38 kg; femias: 25-33 kg.</p>
<p>C. Faltas, defectos e faltas e defectos descualificables.</p>
<p>C.1. Faltas.</p>
<p>Calquera desviación dos criterios mencionados.</p>
<p>C.2. Defectos.</p>
<p>Orixina a diminución máis ou menos acusada dalguna función determinada do animal, podendo ser total, parcial ou rexional, dependendo do grao en</p>
<p>que se vexa menoscabada a aptitude esencial do animal:</p>
<p>-Coxeiras en extremidades.</p>
<p>-Ablacións ou mutilacións en orellas e rabo.</p>
<p>-Ausencia de pezas dentarias por extraccións.</p>
<p>-Traumatismos nos ollos con perda de visión.</p>
<p>C.3. Faltas e defectos descualificables.</p>
<p>Son aquelas características que en absoluto se axustan ós criterios mencionados no estándar racial e son excluíntes por si mesmas:</p>
<p>-Anomalías psíquicas.</p>
<p>-Defectos anatómicos ou de tipo, ligados a xenes indesexables:</p>
<p>Inestabilidades ou desequilibrios de carácter.</p>
<p>A timidez ou agresividade extrema sen provocación.</p>
<p>Epilepsia.</p>
<p>Monorquidia e criptorquidia.</p>
<p>Displasia de cadeira.</p>
<p>Atrofia progresiva da retina.</p>
<p>Peches incorrectos das arcadas dentarias: enognatismos e prognatismos.</p>
<p>Ausencia de máis de dous premolares.</p>
<p>Albinismos.</p>
<p>Os exemplares brancos marxados.</p>
<p>As capas brancas ou con grandes particularidades brancas.</p>
<p>Iris de cor azul.</p>

