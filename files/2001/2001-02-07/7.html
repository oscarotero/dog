---
date: '2001-02-07'
id: '2902'
page: 1
number: 27
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 27/2001, do 25 de xaneiro, polo que se declara a urxente ocupación,
  para efectos de expropiación forzosa, pola Deputación Provincial de Lugo, dos
  bens e dereitos necesarios para a realización da obra 119, Plan de Obras e
  Servicios (POS) 2000 Pol, E.P. Lea-Suegos-Francelos, alargamento e mellora do
  p.k. 0 ó p.k. 1.
range: Decreto
url: 'https://www.xunta.gal/dog/Publicados/2001/20010207/Anuncio2902_gl.html'
---
<p>A Deputación Provincial de Lugo, en sesión celebrada o día 21 de xullo de 2000, aprobou o proxecto da obra nº 119, Plan de Obras e Servicios (POS) 2000 Pol, EP. Lea-Suegos-Francelos, alargamento e mellora do p.k. 0 ó p.k. 1 e na sesión do día 30 de outubro de 2000, acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ó abeiro do disposto no artigo 52 da Lei de expropiación forzosa.</p>
<p>Por parte da Deputación Provincial de Lugo foi remitida a documentación complementaria para a correcta tramitación do expediente con data de entrada no rexistro xeral da Consellería de Xustiza, Interior e Relacións Laborais o día 29 de decembro de 2000.</p>
<p>Os bens nos que se concreta a declaración de urxente ocupación están determinados no expediente que se someteu a información pública.</p>
<p>A Dirección Xeral de Urbanismo da Consellería de Política Territorial, Obras Públicas e Vivenda emitiu informe favorable con data 26 de decembro de 2000.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, porque segundo sinala a deputación a urxencia das obras vén dada polo interese social que supón a dotación de comunicacións axeitadas a esta zona do territorio provincial coa mellora e alargamento das case obsoletas vías provinciais, xa que suporía contar cun instrumento de maior axilidade para a concreción duns obxectivos que en definitiva redundan en beneficio dos veciños da zona e que son os primeiros interesados na execución da obra, así como tódolos usuarios da estrada.</p>
<p>A competencia para a declaración da urxente ocupación correspóndelle ó Consello da Xunta de Galicia segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude, por proposta do conselleiro de Xustiza, Interior e Relacións Laborais e logo de deliberación do Consello da Xunta de Galicia na súa reunión do día vintecinco de xaneiro de dous mil un,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a</p>
<p>urxente ocupación, pola Deputación Provincial de Lugo para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución da obra nº 119, Plan de Obras e Servicios (POS) 2000 Pol, EP. Lea-Suegos-Francelos, alargamento e mellora do p.k. 0 ó p.k. 1.</p>
<p>Santiago de Compostela, vintecinco de xaneiro de dous mil un.</p>
<p>Manuel Fraga Iribarne</p>
<p>Presidente</p>
<p>Antonio Pillado Montero</p>
<p>Conselleiro de Xustiza, Interior e Relacións Laborais</p>

