---
date: '2001-02-07'
id: '28E6'
page: 1
number: 27
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: I. DISPOSICIÓNS XERAIS
title: >-
  Decreto 25/2001, do 18 de xaneiro, polo que se regula a organización e
  funcionamento do Consello Galego de Cooperativas.
range: Decreto
url: 'https://www.xunta.gal/dog/Publicados/2001/20010207/Anuncio28E6_gl.html'
---
<p>A Lei 5/1998, do 18 de decembro, de cooperativas de Galicia, dedica o seu capítulo II do título IV á creación do Consello Galego de Cooperativas establecendo a súa natureza, funcións e composición.</p>
<p>Prevé así mesmo, o necesario desenvolvemento regulamentario que determine a estructura, a composición e as funcións dos órganos do consello, o sistema de elección e as súas atribucións, así como o número respectivo de representantes que correspondan tanto as entidades representativas do cooperativismo, como á Xunta de Galicia, concellos e universidades.</p>
<p>A disposición derradeira terceira da devandita lei faculta a Xunta de Galicia para que no prazo de dezaoito meses e por proposta do conselleiro competente en materia de traballo, dicte as normas necesarias para o seu desenvolvemento.</p>
<p>Dada a especial importancia do consello como máximo órgano de promoción e difusión do cooperativismo en Galicia, así como o seu papel de canle de participación institucional do movemento cooperativo e a conveniencia de que os propios representantes das cooperativas participen na propia aplicación e desenvolvemento da normativa autonómica na materia, faise necesario complementa-la Lei de cooperativas de Galicia nos aspectos que posibiliten a constitución do Consello Galego de Cooperativas.</p>
<p>Establecese a súa inmediata entrada en vigor, dada a urxencia de contar con este órgano consultivo, atendendo así as peticións formuladas polo movemento cooperativo galego.</p>
<p>Na súa virtude e por proposta do conselleiro de Xustiza, Interior e Relacións Laborais e de acordo co dictame do Consello Consultivo de Galicia, e logo de deliberación do Consello da Xunta de Galicia na súa reunión do día dezaoito de xaneiro de dous mil un</p>
<p>DISPOÑO:</p>
<p>Artigo 1º.-Do Consello Galego de Cooperativas.</p>
<p>O Consello Galego de Cooperativas é o máximo órgano de promoción e difusión do cooperativismo na Comunidade Autónoma de Galicia, constituíndose, ademais, como órgano consultivo e asesor das administracións públicas galegas naqueles temas que afecten ó cooperativismo.</p>
<p>Para o cumprimento dos seus obxectivos gozará de plena capacidade de obrar, axustando a súa actua</p>
<p>ción ás previsións contidas na Lei 5/1998, do 18 de decembro, de cooperativas de Galicia e nas normas de desenvolvemento dela.</p>
<p>Ademais da súa normativa específica, ó consello resultaranlle de aplicación as normas previstas nos artigos correspondentes ó título II, capítulo II da Lei de réxime xurídico das administracións públicas e do procedemento administrativo común, relativas ós órganos colexiados.</p>
<p>O Consello Galego de Cooperativas adscríbese á Consellería de Xustiza, Interior e Relacións Laborais, que lle asignará o persoal funcionario e os recursos económicos suficientes para o seu funcionamento.</p>
<p>Artigo 2º.-Sede.</p>
<p>O Consello Galego de Cooperativas ten o seu domicilio na cidade de Santiago de Compostela.</p>
<p>Artigo 3º.-Funcións.</p>
<p>1. Son funcións propias do Consello Galego de Cooperativas:</p>
<p>a) Facilitar e colaborar na investigación, planificación e execución dos programas de desenvolvemento e fomento do cooperativismo, prestando un especial interese polos programas da Unión Europea, así como promove-la educación e formación cooperativa.</p>
<p>b) Elaborar propostas, dictames e informes en relación coas cuestións que afecten ó cooperativismo.</p>
<p>c) Realizar estudios e impulsa-las accións encamiñadas a facilita-la intercooperación.</p>
<p>d) Emitir informe, con carácter preceptivo, sobre os proxectos de disposicións legais e regulamentarias e demais normas que afecten directamente ás cooperativas ou as súas organizacións, así como procura-la súa difusión.</p>
<p>e) Contribuír ó perfeccionamento do réxime legal e institucional do ordenamento socioeconómico da Comunidade Autónoma de Galicia.</p>
<p>f) Conciliar e exerce-la arbitraxe nas cuestión litixiosas que se susciten entre cooperativas, entre estas e os seus socios, ou no seo delas entre os seus socios, cando ámbalas partes o soliciten ou ben estean obrigadas a iso en razón ó establecido nos seus estatutos.</p>
<p>g) Promove-la educación e formación cooperativa nos distintos niveis do sistema educativo xeral.</p>
<p>h) Exercer tódalas accións que resulten necesarias para percibi-los fondos irrepartibles, así como o remanente do haber líquido social das cooperativas.</p>
<p>i) Percibir, planificar e xestionar mediante un programa específico os fondos de formación e promoción nos supostos previstos na Lei 5/1998, do 18 de decembro, de cooperativas de Galicia.</p>
<p>j) As demais funcións que lle atribúa a Lei de cooperativas de Galicia e as súas normas de desenvolvemento.</p>
<p>2. Para o cumprimento dos seus fins, o Consello Galego de Cooperativas poderá participar nos organismos e nas institucións que contribúan ó desenvolvemento socioeconómico de Galicia, así como naqueloutros que poidan corresponderlle.</p>
<p>Artigo 4º.-Composición.</p>
<p>1. O Consello Galego de Cooperativas estará integrado polos seguintes membros:</p>
<p>a) O presidente, que será o conselleiro de Xustiza, Interior e Relacións Laborais.</p>
<p>b) O director xeral de Relacións Laborais.</p>
<p>c) Un representante por cada unha das seguintes consellerías:</p>
<p>-Consellería de Agricultura, Gandería e Política Agroalimentaria.</p>
<p>-Consellería de Pesca, Marisqueo e Acuicultura.</p>
<p>-Consellería de Familia, Promoción do Emprego, Muller e Xuventude.</p>
<p>-Consellería de Educación e Ordenación Universitaria.</p>
<p>d) Un representante dos concellos de Galicia.</p>
<p>e) Un representante das universidades galegas.</p>
<p>f) Sete representantes das cooperativas galegas.</p>
<p>g) Un representante das cooperativas de crédito galegas.</p>
<p>Un dos representantes das cooperativas ocupará o cargo de vicepresidente.</p>
<p>2. O consello tamén contará cun secretario, que actuará con voz pero sen voto. Existirá un suplente de cada un dos vocais do consello e do secretario.</p>
<p>3. O consello poderá convocar ás reunións dos seus órganos a calquera persoa ou entidade que poida colaborar na consecución dos seus obxectivos, que asistirán con voz pero sen voto. A través do regulamento de réxime interno, poderá determinarse o resto de condicións de asistencia e participación e os criterios para a realización da convocatoria, especialmente daquelas asociacións que non conten con representación no consello, cando se traten asuntos propios da clase de cooperativas que agrupan.</p>
<p>Artigo 5º.-Nomeamento.</p>
<p>1. Os membros do Consello Galego de Cooperativas -agás o presidente e o director xeral de Relacións Laborais, que o serán en razón do seu cargo- e os suplentes serán nomeados e cesados polo conselleiro de Xustiza, Interior e Relacións Laborais, por proposta dos titulares das distintas consellerías, no suposto do punto c) do número 1 do artigo anterior e a proposta da Federación Galega de Municipios e Provincias e do Consello Universitario de Galicia nos casos dos puntos d) e e) do mesmo artigo, respectivamente.</p>
<p>2. O nomeamento e cesamento dos representantes das cooperativas galegas será proposto polas unións,</p>
<p>federacións ou confederacións nas que aquelas se integren, legalmente constituídas, con actividade acreditada, e debidamente inscritas no Rexistro Central de Cooperativas de Galicia, segundo a súa representatividade do seguinte xeito:</p>
<p>a) O número de representantes que poderá propoñer cada asociación será proporcional ó número de cooperativas que asocien.</p>
<p>Atribuirase a cada asociación o número de membros do consello que lles corresponda, de conformidade co cociente que resulte de dividi-lo número total de cooperativas asociadas en Galicia entre o número de representantes que se determinan no punto f), do artigo 4º.</p>
<p>De existir representantes sen atribuír, asignaranse, en orde decrecente, ás asociacións que conten cun maior resto de cooperativas asociadas.</p>
<p>O numero máximo de representantes que poderá propoñer cada asociación en ningún caso poderá ser igual ou superior ó 50% do total de representantes do cooperativismo.</p>
<p>b) Non terán dereito a propoñer representantes aquelas asociacións que non conten cun mínimo de cooperativas asociadas superior ó 5% do total das asociadas en Galicia, agás que se trate de unións que asocien o 75% das cooperativas inscritas e con actividade acreditada dunha mesma clase.</p>
<p>c) Para aplicación de límites e atribución de representantes, unicamente se terán en conta os datos obrantes no Rexistro Central de Cooperativas de Galicia, acreditados mediante a correspondente certificación.</p>
<p>Para estes efectos e para contabiliza-lo número de cooperativas asociadas ás federacións, teranse en conta as integradas indirectamente a través das unións asociadas sempre que a estas non lles corresponda propoñer representantes no consello, ou cedan global e voluntariamente a súa representatividade á federación. No caso das confederacións procederase de igual xeito e, de se-lo caso, teranse en conta as cooperativas integradas indirectamente a través das unións ou federacións.</p>
<p>No suposto de que o asociado sexa unha cooperativa de segundo grao, computaranse as cooperativas de primeiro grao integradas a través dela, sempre e cando non estean asociadas directamente na asociación.</p>
<p>3. O representante das cooperativas de crédito galegas será proposto por acordo das cooperativas de crédito inscritas no Rexistro de Cooperativas de Galicia e con actividade acreditada.</p>
<p>4. O secretario será nomeado polo presidente do consello entre funcionarios con acreditada cualificación técnica na área do cooperativismo, adscritos á Consellería de Xustiza, Interior e Relacións Laborais e por proposta da Dirección Xeral de Relacións Laborais.</p>
<p>Artigo 6º.-Duración do mandato.</p>
<p>O nomeamento dos representantes da Xunta de Galicia, concellos e universidades, así como o do secretario, terá carácter indefinido, realizándose as substitucións por acordo do órgano encargado da súa proposta, que deberá ser comunicada ó conselleiro de Xustiza, Interior e Relacións Laborais para o correspondente nomeamento.</p>
<p>Os representantes do cooperativismo serán nomeados por un período máximo de catro anos, sen prexuízo da súa reelección e da posibilidade de substitución dos titulares ou suplentes durante o devandito período, por iniciativa da entidade que os propuxo. Finalizado este período procederase á súa renovación, adxudicando o número de representantes que corresponda propoñer a cada asociación, en función dos criterios establecidos no artigo 5 e segundo os datos pechados na data de renovación. Os membros saíntes continuarán tendo os seus cargos ata a toma de posesión dos nomeados.</p>
<p>Artigo 7º.-Funcionamento.</p>
<p>O consello funcionará en pleno e en comisión permanente, podéndose crear, ademais, comisións de traballo.</p>
<p>Artigo 8º.-O Pleno.</p>
<p>1. Ó Pleno, integrado por tódolos membros do consello e polo secretario, correspóndelle o exercicio das funcións previstas no artigo 3º do presente decreto, e ademais as seguintes:</p>
<p>a) Aprobar o Regulamento do réxime interno e as súas modificacións.</p>
<p>b) Constituír comisións de traballo, determinando os seus compoñentes.</p>
<p>c) Propoñer á Consellería de Xustiza, Interior e Relacións Laborais o orzamento anual do consello.</p>
<p>d) Calquera outra que puidera corresponder para o cumprimento dos seus obxectivos e non estea reservada a outro órgano.</p>
<p>2. O Pleno reunirase en sesión ordinaria, como mínimo, unha vez cada seis meses, e con carácter extraordinario será convocado polo presidente a iniciativa propia, ou a petición da comisión permanente ou da cuarta parte de membros do consello.</p>
<p>Quedará validamente constituído cando concorran á reunión máis da metade dos seus compoñentes e necesariamente o presidente e o secretario ou quen os supla. Cada membro terá un voto, e o voto do presidente dirimirá os empates.</p>
<p>Os seus acordos serán adoptados por máis da metade dos votos validamente expresados, agás que para o suposto do que se trate o regulamento de réxime interno estableza unha maioría especial.</p>
<p>Artigo 9º.-A comisión permanente.</p>
<p>1. A comisión permanente estará integrada polo presidente, vicepresidente, secretario, e tres representantes das cooperativas e outros tres do resto de</p>
<p>membros do consello. Os membros electivos da comisión permanente serán designados polo Pleno, segundo o procedemento que se estableza no Regulamento de réxime interno.</p>
<p>2. Correspóndenlle as seguintes funcións:</p>
<p>a) Executa-los acordos do Pleno.</p>
<p>b) Resolve-las cuestións de trámite e a xestión ordinaria.</p>
<p>c) Prepara-la orde do día e a convocatoria das reunións ordinarias do Pleno.</p>
<p>d) Coordina-las comisións de traballo.</p>
<p>e) Propoñer ó pleno as medidas que estime convenientes para o mellor funcionamento do consello.</p>
<p>f) Todas aquelas que lle sexan encomendadas polo Pleno.</p>
<p>3. Nas reunións da comisión, o director xeral de Relacións Laborais suplirá a ausencia do presidente, incluso para efectos de voto, exceptuándose a función de presidir que exercerá o vicepresidente.</p>
<p>Artigo 10º.-O presidente.</p>
<p>Ó presidente do Consello Galego de Cooperativas correspóndelle:</p>
<p>a) Te-la representación do consello.</p>
<p>b) Ordena-los pagamentos.</p>
<p>c) Elabora-la orde do día, de conformidade coa decisión adoptada pola comisión permanente, convocar, presidir e modera-las reunións do Pleno e comisión permanente, así como visa-las actas e certificacións dos seus acordos.</p>
<p>d) Todas aquelas funcións que lle sexan encomendadas polo Pleno.</p>
<p>Tódalas funcións do presidente son delegables no vicepresidente.</p>
<p>Artigo 11º.-O vicepresidente.</p>
<p>O vicepresidente será nomeado polo Pleno do consello de entre os representantes das asociacións de cooperativas e a súa proposta.</p>
<p>Correspóndelle ó vicepresidente atender, e se é o caso, presidir en representación do presidente aquelas comisións de traballo que o Pleno do consello determine constituír.</p>
<p>No caso de vacante, ausencia ou enfermidade, o presidente poderá ser substituído polo vicepresidente, que a súa vez e polas mesmas causas poderá ser substituído por un membro da comisión permanente elixido para tal efecto.</p>
<p>Artigo 12º.-O secretario.</p>
<p>Ó secretario correspóndelle:</p>
<p>a) Exerce-la coordinación técnico-administrativa do consello e custodiar a súa documentación.</p>
<p>b) Enviar ós membros do consello as convocatorias para a celebración do Pleno ou comisión permanente,</p>
<p>así como levantar actas das reunións de ambos órganos.</p>
<p>c) Expedir certificacións das actas, acordos e outros documentos confiados á súa custodia, co visto e prace do presidente.</p>
<p>d) As funcións que expresamente lle encomende o Pleno do consello.</p>
<p>Artigo 13º.-As comisións de traballo.</p>
<p>O Pleno poderá encargar ás comisións de traballo o estudio de cuestións concretas e a elaboración de informes e dictames.</p>
<p>As comisións de traballo que se constitúan extinguiranse polo cumprimento da finalidade para a que foron creadas, ou por acordo expreso do Pleno.</p>
<p>Artigo 14º.-Financiamento.</p>
<p>O consello contará cos seguintes recursos económicos:</p>
<p>a) As cantidades que lle asignen os orzamentos xerais da Comunidade Autónoma.</p>
<p>b) As cantidades procedentes dos supostos previstos na Lei 5/1998, do 18 de decembro, de cooperativas de Galicia.</p>
<p>Artigo 15º.-Dereito a indemnización dos membros do consello.</p>
<p>Os membros do Consello Galego de Cooperativas terán dereito a indemnización por asistencia ás reunións do citado órgano.</p>
<p>Disposicións adicionais</p>
<p>Primeira.-O Consello Galego de Cooperativas establecerá as súas regras de funcionamento mediante un Regulamento de réxime interno que será aprobado polo Pleno.</p>
<p>Segunda.-As resolucións do consello que teñan o carácter de actos suxeitos ó dereito administrativo poñerán fin á vía administrativa.</p>
<p>Disposicións derradeiras</p>
<p>Primeira.-Autorízase o conselleiro de Xustiza, Interior e Relacións Laborais para que leve a cabo o desenvolvemento e aplicación do presente decreto.</p>
<p>Segunda.-Este decreto entrará en vigor ó día seguinte da súa publicación no Diario Oficial de Galicia.</p>
<p>Santiago de Compostela, dezaoito de xaneiro de dous mil un.</p>
<p>Manuel Fraga Iribarne</p>
<p>Presidente</p>
<p>Antonio Pillado Montero</p>
<p>Conselleiro de Xustiza, Interior e Relacións Laborais</p>

