---
date: '2001-11-28'
id: 12EE6
page: 15
number: 230
agency: 'CONSELLERÍA DE AGRICULTURA, GANDERÍA E POLÍTICA AGROALIMENTARIA'
section: III. OUTRAS DISPOSICIÓNS
title: >-
  Orde do 21 de novembro de 2001 pola que se modifica a Orde do 27 de marzo de
  2001, na que se definen as bases reguladoras dun programa de axudas para o
  cesamento anticipado na actividade agraria e se convocan para 2001.
range: Orde
url: 'https://www.xunta.gal/dog/Publicados/2001/20011128/Anuncio12EE6_gl.html'
---
<p>Por orde da Consellería de Agricultura, Gandería e Política Agroalimentaria, do 15 de outubro de 2001, modificouse a Orde do 27 de marzo do mesmo ano, na que se definen as bases reguladoras dun programa de axudas para o cesamento anticipado na actividade agraria e se convocan estas para o presente exercicio.</p>
<p>A finalidade da antedita modificación era o establecemento dun programa propio e adicional ó establecido no programa Horizontal I (cofinanciado polo FEOGA-Garantía) en base a un convenio para o efecto establecido entre o Ministerio de Agricultura, Pesca e Alimentación (MAPA) e esta Comunidade Autónoma , no que ámbalas dúas administracións achegan o financiamento necesario ó 50%.</p>
<p>No artigo 26 da orde modificada distínguense dous supostos en canto ós cedentes, en función da súa idade: cedentes con 60 ou máis anos e traballadores que cesan, para os que se establecía o réxime xeral en canto ó aboamento da subvención por cesamento anticipado; cedentes con menos de 60 anos no momento da solicitude, no que, ó abeiro do disposto no número 1 do devandito artigo 26, se establecían unhas porcentaxes máximas, por anualidades, debidamente actualizadas, do importe total da axuda a percibir durante todo o programa.</p>
<p>Mais, unha vez analizadas as solicitudes recibidas e efectuada unha simulación dos compromisos plurianuais respectando os devanditos topes, as obrigas a contraer non coincidirían coa periodificación anual do límite dos compromisos a adquirir para exercicios futuros, segundo a periodificación das anualidades do devandito convenio entre o MAPA e a Xunta de Galicia.</p>
<p>Por iso, cómpre introducir unha nova disposición adicional, cuarta, na que se recolla a posibilidade de supera-lo importe máximo da porcentaxe da axuda total a conceder ós beneficiarios do programa especial de cesamento anticipado na actividade agraria, e/ou non efectua-la distinción do réxime da percepción da axuda en función da idade do cesante (menos de 60 anos e 60 anos ou máis) no ánimo de que, deste xeito, se poida atende-lo maior número de solicitudes posibles e cumprir coa periodificación orzamentaria en canto ó límite máximo de compromisos plurianuais a adquirir.</p>
<p>Polo tanto, de acordo co disposto no artigo 30.I.3 do Estatuto de autonomía de Galicia e en uso das facultades que me confiren a Lei 1/1983, reguladora da Xunta e do seu presidente, e o Decreto 25/1998, do 22 de xaneiro,</p>
<p>DISPOÑO:</p>
<p>Artigo único.-Introdúcese unha nova disposición adicional na orde da Consellería de Agricultura Gandería e Política Agropecuaria do 27 de marzo de 2001, modificada pola Orde do 15 de outubro do mesmo ano, coa seguinte redacción:</p>
<p>Cuarta.-Supostos excepcionais de pagamento das axudas.</p>
<p>Non obstante o disposto no artigo 26 en canto ó pagamento das axudas, a resolución da concesión da axuda poderá modifica-los topes máximos establecidos no punto primeiro do dito artigo, así como os tramos de idade establecidos nel, por proposta da Dirección do Ilgga e logo da memoria da Subdirección Xeral do Instituto, co obxecto de adaptalos á periodificación orzamentario dos límites máximos anuais.</p>
<p>Disposición derradeira</p>
<p>A presente orde entrará en vigor no mesmo día da súa publicación no Diario Oficial de Galicia.</p>
<p>Santiago de Compostela, 21 de novembro de 2001.</p>
<p>Juan Miguel Diz Guedes</p>
<p>Conselleiro de Agricultura, Gandería e Política Agroalimentaria</p>

