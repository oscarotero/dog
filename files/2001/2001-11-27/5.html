---
date: '2001-11-27'
id: '12E32'
page: 15
number: 229
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 21 de setembro de 2001, da Delegación Provincial de Pontevedra,
  pola que se dispón o rexistro, o depósito e a publicación, no Diario Oficial
  de Galicia, do convenio colectivo da empresa Hispanomoción, S.A. (Mosa-Vigo).
range: Resolución
url: 'https://www.xunta.gal/dog/Publicados/2001/20011127/Anuncio12E32_gl.html'
---
<p>Visto o texto do convenio colectivo para a empresa Hispanomoción, S.A. (Mosa-Vigo), con nº de código 3600522, que tivo entrada nesta delegación provincial o día 14-8-2001, subscrito en representación da parte económica pola representación da empresa, e da parte social, polos delegados de persoal, con data do 18-7-2001. De conformidade co disposto no artigo 90.2º e 3º do Real decreto lexislati</p>
<p>vo 1/1995, do 24 de marzo, polo que se aproba o texto refundido da Lei do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación provincial</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo, existente nesta delegación provincial, e a notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Vigo, 21 de setembro de 2001.</p>
<p>Antonio Coello Bufill</p>
<p>Delegado provincial de Pontevedra</p>
<p>Convenio colectivo Hispanomoción, S.A. (Mosa-Vigo)</p>
<p>Anos 2001 e 2002</p>
<p>Artigo 1º.-Obxecto do convenio.</p>
<p>O presente convenio colectivo formalízase conforme o Estatuto dos traballadores, co fin de fomenta-lo espírito de xustiza social, mellorando o nivel de vida dos traballadores e incrementando a súa productividade.</p>
<p>Artigo 2º.-Ámbito funcional.</p>
<p>O presente convenio afectará a tódolos centros de traballo da empresa situados en Vigo.</p>
<p>Artigo 3º.-Ámbito territorial.</p>
<p>O ámbito territorial do presente convenio é o da empresa Hispanomoción, S.A. (Mosa-Vigo), nos seus centros de traballo mencionados e nos que durante a súa vixencia se poidan abrir na provincia.</p>
<p>Artigo 4º.-Ámbito persoal.</p>
<p>O presente convenio colectivo afectará a todo o persoal da empresa Hispanomoción, S.A. (Mosa-Vigo) e dos centros comerciais dependentes dela, que estea no cadro de persoal no momento da súa sinatura e o que se contrate durante a súa vixencia. Non obstante, quedarán expresamente excluídos o director e o comptoller de Mosa-Vigo, cos cales a xerencia negociará cada ano as condicións económicas que lles correspondan.</p>
<p>Artigo 5º.-Ámbito temporal.</p>
<p>A vixencia do presente convenio é para o período abranguido entre o 1 de xaneiro de 2001 e o 31 de decembro de 2002.</p>
<p>Artigo 6º.-Denuncia do convenio.</p>
<p>Calquera das partes poderá denuncia-lo convenio, con tres meses de antelación, como máximo, á súa data de caducidade, en escrito do que notificará a recepción a parte receptora.</p>
<p>Artigo 7º.-Comisión paritaria.</p>
<p>Queda constituída unha comisión paritaria de catro membros: dous representantes dos traballadores e dous da empresa, para interpreta-lo convenio e como órgano de arbitraxe, conciliación e vixilancia do cumprimento.</p>
<p>Artigo 8º.-Unidade de convenio.</p>
<p>O presente convenio aplicarase con exclusividade de calquera outro e constitúe un todo orgánico, único e indivisible, quedando as partes vinculadas ó cumprimento da súa totalidade, agás que as partes acordasen modificacións parciais del.</p>
<p>Artigo 9º.-Condicións máis beneficiosas; garantía persoal.</p>
<p>O persoal que, con anterioridade ó presente convenio, viñese desfrutando de condicións máis vantaxosas cás que aquí se establecen, globalmente, deberá conservalas.</p>
<p>Artigo 10º.-Compensación.</p>
<p>As condicións económicas e sociais pactadas no presente convenio, no seu cómputo global e anual, son compensables coas que anteriormente rexeran por imperativo legal, por mellora da empresa ou pacto de calquera clase.</p>
<p>Artigo 11º.-Non absorción de melloras.</p>
<p>Tódalas melloras que, por disposición legal, se establezan, non serán absorbidas polo presente convenio no que excedan o nivel deste, considerado anual e globalmente. Si o serán na medida en que non superen o dito nivel.</p>
<p>Artigo 12º.-Prelación de normas.</p>
<p>As normas contidas no presente convenio regularán as relacións entre a empresa o seu persoal. Con carácter supletorio, no non previsto neste convenio observarase o disposto no Estatuto dos traballadores e demais normas laborais vixentes.</p>
<p>Artigo 13º.-Organización do traballo.</p>
<p>En todo o relativo á organización do traballo na empresa, observarase o disposto no Estatuto dos traballadores e demais disposicións laborais vixentes sobre a materia.</p>
<p>Artigo 14º.-Xornada de traballo e horario.</p>
<p>Agás nos meses de xuño, xullo e agosto, o persoal de administración, talleres e recambios traballará a xornada partida común que se establece no cadro horario anexo I.</p>
<p>O calendario laboral será de 1.800 horas de traballo efectivo ó ano ou 40 horas semanais.</p>
<p>Decláranse festivos aboables e non recuperables os días 24 e 31 de decembro. Así mesmo, para o ano 2002 os traballadores poderán desfrutar un día festivo, que se reflectirá no calendario laboral para o dito ano.</p>
<p>Artigo 15º.-Vacacións.</p>
<p>As vacacións anuais serán de trinta (30) días naturais para todo o persoal que leve un ano ou máis de permanencia na empresa.</p>
<p>A data de desfrute das vacacións será preferentemente na tempada estival; en caso de desacordo observarase o previsto na lei.</p>
<p>As vacacións desfrutaranse ininterrompidamente, agás pacto en contrario.</p>
<p>Nas vacacións, ó persoal productivo de taller aboaráselle a media dos tres últimos meses dos incentivos.</p>
<p>Artigo 16º.-Prestacións económicas en caso de enfermidade ou accidente.</p>
<p>No caso de baixa por enfermidade ou accidente, debidamente xustificada, a empresa completará as prestacións económicas ata o importe íntegro do soldo empresa (saldo convenio, mellora empresa, antigüidade e primas fixas).</p>
<p>Exclúense os incentivos por quedaren regulados por acordo á parte entre empresa e traballadores.</p>
<p>Non obstante, sempre que as causas da non asistencia ó traballo sexan por enfermidade de duración superior a un mes, aboaráselle á persoa afectada un 40% dos incentivos percibidos no mes anterior. Así mesmo, no caso de accidente laboral, aboaráselle ó persoal de talleres, recambios e administración o 75% dos incentivos do mes anterior.</p>
<p>Artigo 17º.-Productividade.</p>
<p>O persoal afectado polo presente convenio porá o máximo interese e boa vontade na prestación do seu traballo para que a súa productividade permita compensa-las retribucións económicas e prestacións sociais pactadas no presente convenio.</p>
<p>Artigo 18º.-Salarios.</p>
<p>Para o ano 2001, os salarios vixentes serán os recollidos nas táboas que se xuntan ó anexo II para cada categoría, que é o resultado de incrementar un 3% sobre a masa salarial bruta. Os ditos salarios estarán en vigor desde o 1 de xaneiro de 2001 ata o 31 de decembro do mesmo ano.</p>
<p>Para o ano 2002, os salarios aplicables serán o resultado de incrementa-lo IPC previsto polo Goberno na Lei de orzamentos para ese ano, mailo 0,50% adicional.</p>
<p>Para o ano 2002, establécese unha cláusula de revisión salarial consistente en que se o IPC real, o 31 de decembro de 2002, tivese un incremento con respecto ó 31 de decembro de 2001 superior á porcentaxe de incremento pactado para o ano 2002, procederase a reaxustar no exceso as táboas salariais con efectos a partir do mes en que o IPC real superase tal porcentaxe de incremento.</p>
<p>Artigo 19º.-Antigüidade.</p>
<p>Os premios por antigüidade consistirán en cuadrienios, ó 5% sobre o soldo convenio.</p>
<p>Para o cómputo do premio de antigüidade considerarase a data inicial de ingreso na empresa, calquera que sexa a categoría en que se realizase, e conservarase en caso de ascenso.</p>
<p>Os cuadrienios por antigüidade iranse computando durante a vida do productor e consideraranse tempo hábil para estes efectos a aprendizaxe e o aspirantado, percibíndo aprendices, aspirantes, auxiliares de caixa, persoal de limpeza, etc., sempre que reúnan catro anos ó servicio da empresa.</p>
<p>O persoal que se incorpore a partir do 1-1-2000 non xerará antigüidade para efectos de percepción económica e, en compensación, percibirá a cantidade de 1.500 pesetas (9,02 euros) mensuais ó cumprir cada catro anos ó servicio da empresa.</p>
<p>Artigo 20º.-Gratificacións extraordinarias.</p>
<p>O persoal afectado polo presente convenio terá dereito a percibir catro pagas extraordinarias, dunha mensualidade cada unha delas, a salario real, en cada un dos meses seguintes: marzo, xullo, outubro e decembro (Nadal). As pagas de marzo e outubro deben ser aboadas non despois do día 15 dos ditos meses e a extraordinaria de Nadal non despois do día 20 do mes de decembro.</p>
<p>Artigo 21º.-Licencias retribuídas.</p>
<p>As licencias retribuídas regularanse polo disposto na lexislación laboral vixente, coas modificacións que a seguir se expoñen:</p>
<p>-En caso de matrimonio do traballador, 15 días naturais.</p>
<p>-En caso de parto da esposa, enfermidade grave ou falecemento do cónxuxe ou fillos, 5 días naturais.</p>
<p>-En caso de traslado de domicilio habitual, 2 días naturais.</p>
<p>-En caso de falecemento de pais, sogros, irmáns, cuñados, netos, avós ou avós políticos, 3 días naturais.</p>
<p>Para os permisos non especificados no parágrafo anterior, os traballadores terán dereito a permisos retribuídos conforme o estipulado nos artigos 22 e 37 do Estatuto dos traballadores.</p>
<p>Artigo 22º.-Excedencias.</p>
<p>En materia de excedencias observarase o preceptuado no artigo 46 do Estatuto dos traballadores.</p>
<p>Artigo 23º.-Prestacións sociais.</p>
<p>A) Premios de natalidade e nupcialidade:</p>
<p>Ó persoal da empresa concederánselle os seguintes premios nos casos que se citan a seguir:</p>
<p>a) Por contraer matrimonio: dez mil pesetas (10.000 pesetas) (60,10 euros).</p>
<p>b) Polo nacemento de cada fillo: doce mil pesetas (12.000 pesetas) (72,12 euros).</p>
<p>A empresa poderá esixir certificación acreditativa polo feito que orixinen as percepcións mencionadas.</p>
<p>B) Axuda por defunción:</p>
<p>No caso de falecemento do traballador, a empresa aboará á persoa que aquel designase como beneficiaria, mediante escrito á dirección daquela, unha mensualidade por cada ano de servicio na empresa, cun máximo de seis mensualidades.</p>
<p>En defecto de designación expresa, o citado dereito atribuirase ó cónxuxe supervivente ou persoa que con el conviva ou ós que sexan declarados herdeiros legais do causante.</p>
<p>C) Fondo de estudios:</p>
<p>A empresa, logo da relación presentada polo comité de empresa ou outra comisión asignada para o efecto, aboará 10.000 pesetas (dez mil pesetas) (60,10 euros) en concepto de axuda escolar por cada fillo dos traballadores abranguidos en idade escolar entre os 4 e os 16 anos. Esta cantidade estará destinada a facilita-los estudios do traballador ou dos seus fillos abranguidos na idade citada. A empresa aboará a dita cantidade no mes de outubro, con criterio fundamentalmente social.</p>
<p>D) Seguro de vida:</p>
<p>A empresa seguirá mantendo en vigor o seguro de vida, para casos de morte ou invalidez, que concertou coa compañía aseguradora La Sud América en beneficio do seu persoal.</p>
<p>O seguro de vida manterase ata que o traballador alcance a idade de 65 anos ou ata que cause baixa por incapacidade permanente total.</p>
<p>E) Axuda para diminuído psíquico:</p>
<p>A aqueles productores que teñan descendentes diminuídos psíquicos de calquera cualificación que dependan deles, aboaránselles sete mil pesetas (7.000 pesetas) (42,07 euros) mensuais, por cada un, logo de xustificación polo INSS.</p>
<p>F) Fondo de anticipos:</p>
<p>Mantense o fondo de anticipos reintegrables ata a suma dun millón cincocentas mil pesetas (1.500.000 pesetas) (9.015,18 euros) destinado a atender necesidades económicas urxentes e graves do persoal do cadro de Mosa-Vigo.</p>
<p>O dito fondo de anticipos poderá solicitarse, como máximo, por unha contía equivalente a catro mensualidades de salario do solicitante. O reintegro verificarase por deduccións periódicas en nómina e por un tempo máximo dun ano, fraccionado mes a mes. Non poderá solicitar un novo préstamo o traballador que teña pendente de amortizar outro anterior, ata a súa total cancelación. O comité de empresa de Mosa-Vigo é o encargado de conceder, denegar ou diminuí-los préstamos solicitados, á vista das peticións habidas e da importancia e urxencia delas, comprobando previamente a existencia de anticipos anteriores e fondos existentes. A solicitude de préstamos á caixa de anticipos realizarase mediante carta dirixida á dirección, coa aprobación do comité de empresa e xunto cos documentos que acrediten a urxencia e necesidade deles.</p>
<p>G) Gastos de locomoción:</p>
<p>Establécese en doce mil cento sesenta e oito (12.168 pesetas) (73,13 euros) a axuda para locomoción, que se percibirá durante tódolos meses do ano, agás o correspondente a vacacións. No caso de enfermidade xustificada polo INSS non se perde o dereito a esta axuda por locomoción.</p>
<p>H) Traballos tóxicos, penosos ou perigosos:</p>
<p>Ó persoal das seccións de chapa, pintura e turismos, que efectúe traballos tóxicos, penosos e/ou perigosos incrementaráselle o seu salario base, nun 20%. Se concorresen dous traballos da mesma natureza expresada, o incremento do salario sería do 25% e do 30% se fosen tres ou máis.</p>
<p>I) Roupa de traballo:</p>
<p>O persoal productivo de talleres e recambios, o mesmo que vén recibindo na actualidade, terá dereito a que a empresa o provexa de tres pezas de roupa e de dúas toallas ó ano. Caso de que por razóns excepcionais unha peza de roupa de traballo sexa inservible, seralle reposta pola empresa; cada caso será estudiado individualmente polo comité de seguridade e a dirección. As pezas de roupa novas anuais serán entregadas nos meses de xaneiro, maio e setembro.</p>
<p>J) Seguridade e hixiene:</p>
<p>No ámbito da prevención de riscos laborais, a empresa observará o disposto na Lei 31/1995, do 8 de novembro, e normas de desenvolvemento.</p>
<p>K) Recoñecemento médico:</p>
<p>Os traballadores terán dereito a un recoñecemento médico ó ano, nos centros sanitarios que a empresa determina e, con preferencia, no ISH de Rande.</p>
<p>L) Traballadores diminuídos:</p>
<p>Os traballadores afectados de capacidade diminuída, logo de certificación médica, poderán ser aplicados a outra actividade distinta á da súa categoría profesional, adecuada á súa aptitude, respectándose o salario que tivesen acreditado antes de pasar á dita situación e conservando o dereito ós aumentos que por convenio, pactos, etc., experimentase no sucesivo, a categoría que tivese no momento de producirse o feito determinante da diminución da súa capacidade.</p>
<p>A asignación destes postos farase de común acordo entre a dirección e o comité de empresa. A incapacidade certificada polos servicios médicos da Seguridade Social debe conformala o médico de empresa.</p>
<p>Artigo 24º.-Xubilación.</p>
<p>A xubilación será forzosa ó cumpri-lo traballador 65 anos de idade, coas dúas únicas seguintes excepcións:</p>
<p>a) Se ó cumpri-los 65 anos non lle correspondese na Seguridade Social o 100 por cento de porcentaxe, poderá continuar traballando polo tempo necesario, para completa-lo dereito á seguinte porcentaxe maior á que lle correspondería ó cumpri-los 65 anos. En ningún caso o dito período poderá ser superior a un ano.</p>
<p>b) No caso de que lle faltase tempo de carencia para adquirir dereito á prestación de xubilación na Seguridade Social, poderá continuar na empresa ata completalo.</p>
<p>No momento da baixa na empresa por xubilación aboaráselle a cantidade de 1.339.000 pesetas (8.047,55 euros) ou 1.030.000 pesetas (6.190,42 euros) se a baixa se produce por recoñecemento oficial de incapacidade permanente total.</p>
<p>Artigo 25º.-Sala de reunións.</p>
<p>A empresa facilitará unha sala destinada ás reunións do comité de empresa, conforme a lexislación vixente.</p>
<p>Artigo 26º.- Contratación.</p>
<p>Acórdase a adhesión ó disposto no convenio colectivo do comercio do metal para a provincia de Pontevedra, no referido á duración máxima do contrato eventual, segundo o disposto no artigo 15.1º b) do Estatuto dos traballadores.</p>
<p>Artigo 27º.-Dereitos sindicais.</p>
<p>Os dereitos sindicais serán os que dispoñan as leis vixentes en cada momento.</p>
<p>Artigo 28º.-Disposición derradeira. Cumprimento do convenio.</p>
<p>Se algunha das partes incumpre o acordado no presente convenio, a outra parte ten dereito a denuncialo, total ou parcialmente, perante a autoridade competente, agás que haxa pacto en contrario por modificacións parciais.</p>
<p>Artigo 29º.-Partes asinantes.</p>
<p>Asinan o presente convenio, pola parte social, os membros do comité de empresa: Enrique Román Romero, Arturo Estébanez García e Ramiro Pérez de los Ángeles, e pola parte empresarial: Mar Jara Sánchez, Manuel Fafián Alonso (director-xerente) e Jesús Prieto Bueno (apoderado).</p>
<p>ANEXO I</p>
<p>Convenio colectivo ano 2001</p>
<p>Cadro horario</p>
<p>A) Departamento comercial.</p>
<p>a) De luns a venres:</p>
<p>De mañá: de 9 a 13 horas e 16 minutos.</p>
<p>De tarde: de 16 a 19 horas e 20 minutos.</p>
<p>b) O sábado: só de mañá, de 9 a 13 horas, vacando un sábado de cada dous.</p>
<p>B) Departamento de administración: talleres e recambios.</p>
<p>a) De luns a venres (excepto o verán):</p>
<p>De mañá: de 8 a 13 horas.</p>
<p>De tarde: de 15.30 a 18.30 horas.</p>
<p>b) Verán (meses de xuño, xullo e agosto):</p>
<p>Xornada continuada de 7 a 15 horas e igualmente de luns a venres.</p>
<p>c) Quenda para a mañá dos sábados:</p>
<p>Establécese unha quenda dun administrativo e un dependente de recambios para a mañá dos sábados, que será cuberto polo persoal afectado, mediante compensación en tempo ou en metálico.</p>
<p>d) Quenda para as tardes de verán:</p>
<p>Para atende-las necesidades dos servicios de administración e recambios establécese unha quenda dun</p>
<p>administrativo e un dependente, que farán a xornada partida.</p>
<p>C) Departamento Peugeot rápido.</p>
<p>Establécese o horario do departamento, de luns a venres de 8 a 20 horas, e sábados de 9.30 a 13.30 horas. As horas realizadas en sábado serán compensadas economicamente.</p>
<p>No caso de que o persoal actual do cadro de persoal de servicio renunciase a cubrir este servicio, a empresa poderá contratar novo persoal cos horarios adecuados para o efecto.</p>
<p>ANEXO II</p>
<p>Táboa de salarios 2001</p>
<table><tbody><tr><td>Grupo I</td></tr>
<tr><td>Enxeñeiros e licenciados</td><td>139.127</td><td>836,17 euros</td></tr>
<tr><td>Axudantes técnicos</td><td>126.839</td><td>762,32 euros</td></tr>
<tr><td>Grupo II</td></tr>
<tr><td>Xefe de sección</td><td>117.670</td><td>707,21 euros</td></tr>
<tr><td>Viaxantes</td><td>112.283</td><td>674,83 euros</td></tr>
<tr><td>Dependentes de 25 anos</td><td>110.960</td><td>666,88 euros</td></tr>
<tr><td>Dependentes de 22 a 25 anos</td><td>106.799</td><td>641,87 euros</td></tr>
<tr><td>Axudantes dependente</td><td>104.344</td><td>627,12 euros</td></tr>
<tr><td>Grupo III</td></tr>
<tr><td>Xefe administrativo</td><td>131.755</td><td>791,86 euros</td></tr>
<tr><td>Xefe sección administrativo</td><td>119.847</td><td>720,29 euros</td></tr>
<tr><td>Contable e caixeiro</td><td>114.742</td><td>689,61 euros</td></tr>
<tr><td>Oficial administrativo</td><td>110.960</td><td>666,88 euros</td></tr>
<tr><td>Auxiliar administrativo</td><td>104.534</td><td>628,26 euros</td></tr>
<tr><td>Grupo IV</td></tr>
<tr><td>Profesional de oficio de 1ª</td><td>106.232</td><td>638,47 euros</td></tr>
<tr><td>Profesional de oficio de 2ª</td><td>104.910</td><td>630,52 euros</td></tr>
<tr><td>Profesional de oficio de 3ª</td><td>104.344</td><td>627,12 euros</td></tr>
<tr><td>Mozo e mozo especializado</td><td>104.344</td><td>627,12 euros</td></tr>
<tr><td>Grupo V</td></tr>
<tr><td>Vixilante, sereno</td><td>104.344</td><td>627,12 euros</td></tr></tbody></table>
<p>ANEXO III</p>
<p>Este convenio queda automaticamente denunciado, no momento da súa presentación na Consellería de Xustiza, Interior e Relacións Laborais (Xunta de Galicia).</p>

