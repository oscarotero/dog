---
date: '2001-08-14'
id: D2CA
page: 10
number: 157
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 31 de xullo de 2001 pola que se convocan bolsas de nova adxudicación
  para a realización de estudios de terceiro ciclo nas universidades do Sistema
  Universitario de Galicia.
range: Orde
url: 'https://www.xunta.gal/dog/Publicados/2001/20010814/AnuncioD2CA_gl.html'
---
<p>O Real decreto 778/1998, do 30 de abril, polo que se regula o terceiro ciclo de estudios universitarios, a obtención e expedición do título de doutor e outros estudios de posgrao, estructura os estudios do terceiro ciclo en dous períodos: o primeiro deles constitúe o período de docencia e o segundo o período de investigación tutelado, e ámbolos dous teñen como finalidade a especialización do estudiante nun campo científico, técnico ou artístico determinado, así como a súa formación en técnicas de investigación.</p>
<p>En consecuencia, a Consellería de Educación e Ordenación Universitaria, a través da Dirección Xeral de Universidades, e a Consellería da Presidencia e Administración Pública, a través da Secretaría Xeral de Investigación e Desenvolvemento, decidiron poñer en marcha, de forma coordinada, un programa que contribúa ó financiamento dos estudios do terceiro ciclo nas universidades do Sistema Universitario de Galicia por parte daqueles alumnos que, en función da súa capacitación, poidan converterse en futuros investigadores e profesores universitarios, encargándose a Consellería de Educación e Ordenación Universitaria, a través da Dirección Xeral de Universidades, da convocatoria de bolsas para a realización de estudios de terceiro ciclo por parte daqueles estudiantes que non a desfrutaron anteriormente, tanto no período de docencia como no de investigación tutelado, e a Secretaría Xeral de Investigación e Desenvolvemento das prórrogas das ditas bolsas que corresponden o segundo ano dos </p>
<p>estudios de terceiro ciclo (período de investigación tutelado).</p>
<p>Esta actuación conxunta encádrase dentro de Programa de Promoción Xeral da Investigación do Plan Galego de Investigación e Desenvolvemento (1999-2001) aprobado polo Consello da Xunta de Galicia, na súa reunión do 18 de decembro de 1998 (Resolución do 9 de febreiro de 1999, DOG do 22 de febreiro).</p>
<p>Polo que antecede,</p>
<p>DISPONSE:</p>
<p>Artigo 1º.-Obxecto.</p>
<p>Convócanse bolsas para a realización de estudios de terceiro ciclo nas universidades do Sistema Universitario de Galicia para aqueles estudiantes que non a desfrutaron anteriormente, tanto no período de docencia como no de investigación tutelado.</p>
<p>Estas bolsas teñen como finalidade contribuír ó financiamento dos estudios de terceiro ciclo daqueles alumnos que, en función da súa capacitación, poidan converterse no xerme dunha nova xeración de investigadores.</p>
<p>Artigo 2º.-Orzamento.</p>
<p>Para a concesión das bolsas destinarase un total de 79.560.000 pesetas con cargo á aplicación orza</p>
<p>mentaria 07.05.322C.480.2 dos orzamentos xerais da Comunidade Autónoma de Galicia dos anos 2001 e 2002 de acordo coa seguinte distribución: 19.890.000 pesetas no ano 2001 e 59.670.000 no ano 2002.</p>
<p>Nembargantes, as cantidades antes citadas poderanse incrementar en función das peticións presentadas e de acordo coa dispoñibilidade de crédito ou da achega da Secretaría de Investigación e Desenvolvemento, en función do acordo asinado o 18 de xullo entre a conselleiro de Educación e Ordenación Universitaria e o secretario de Investigación e Desenvolvemento.</p>
<p>Artigo 3º.-Beneficiarios.</p>
<p>1. Requisitos dos solicitantes.</p>
<p>a) Posuí-la nacionalidade española ou ser nacional dun país membro da Unión Europea.</p>
<p>b) Ter aprobadas tódalas disciplinas requiridas para a obtención do título de licenciado, de enxeñeiro ou de arquitecto por unha escola técnica superior, incluído o proxecto, se o houbese.</p>
<p>c) Estar admitido ou ter solicitada a admisión, no curso 2001/2002, en programas de terceiro ciclo impartidos nas universidades da Coruña, Santiago de Compostela ou Vigo. Así mesmo, os bolseiros deberán comprometerse a integrarse nun grupo de investigación dun centro público de investigación da Comunidade Autónoma para realizar actividades complementarias de formación.</p>
<p>2. Contía.</p>
<p>O importe total das devanditas bolsas será de 780.000 pesetas brutas.</p>
<p>3. Período de aproveitamento.</p>
<p>A duración destas bolsas é de 12 meses comprendidos entre outubro de 2001 e setembro de 2002. As bolsas concedidas poderanse prorrogar por unha soa vez e para un só programa de doutoramento, e de acordo coa normativa que se elabore para o efecto.</p>
<p>Artigo 4º.-Formalización das solicitudes e documentación.</p>
<p>As solicitudes, no modelo oficial que se publica como anexo I á presente orde, e que está á disposición dos interesados nas dependencias da Dirección Xeral de Universidades, nos vicerrectorados de investigación das universidades de Galicia e na Internet no enderezo <a href="http://www.xunta.es/conselle/ceoug/dxu/index.htm">http://www.xunta.es/conselle/ceoug/dxu/index.htm</a>, presentaranse no rexistro xeral da Consellería de Educación e Ordenación Universitaria, ou por calquera das formas previstas no artigo 38.4º da Lei 30/1992, modificada pola Lei 4/1999.</p>
<p>As solicitudes deberán ir, inescusablemente, xunto coa seguinte documentación:</p>
<p>-Fotocopia do DNI ou doutro documento acreditativo da nacionalidade do solicitante.</p>
<p>-Certificación académica detallada dos estudios de licenciatura, na que figuren as cualificacións obti</p>
<p>das, as súas datas de obtención e o número exacto de convocatorias investidas en cada materia (orixinal ou fotocopia compulsada).</p>
<p>No caso de estudios validados, deberá presentarse así mesmo certificación académica, de idénticas características, para os estudios de orixe.</p>
<p>Os que acceden ó 2º ciclo dunha licenciatura a través do correspondente curso de adaptación, por estar en posesión dun título de diplomado ou por ter realizado o 1º ciclo dalgunha titulación que permita o acceso, para efectos de determina-la media do expediente académico, deberán xuntar ademais da certificación correspondente ó curso de adaptación 4º e 5º, a referente á diplomatura ou ós estudios de 1º ciclo realizados.</p>
<p>Os títulos obtidos no estranxeiro ou en centros non estatais deberán estar validados ou recoñecidos na data de finalización do prazo de presentación das solicitudes e deberase xuntar, se é o caso, a escala de puntuacións da correspondente universidade.</p>
<p>-Fotocopia compulsada do correspondente título ou, no seu defecto, documento acreditativo de pagamento das taxas correspondentes para a súa expedición.</p>
<p>-Certificado do secretario do correspondente departamento, segundo o modelo que se inclúe no impreso de solicitude, no que conste a admisión do solicitante no programa de doutoramento ou, no caso de que aínda non se fixera pública a relación de admitidos, copia da solicitude de admisión do solicitante no correspondente programa de terceiro ciclo na que figure o rexistro de entrada no correspondente organismo.</p>
<p>-Documento asinado polo director dun grupo de investigación da Comunidade Autónoma no que conste que no caso de obtención da bolsa, o solicitante integrarase no dito grupo para realizar actividades de formación tal como se establece no punto 10 das presentes bases.</p>
<p>O prazo para a presentación das solicitudes remata:</p>
<p>-O día 20 de setembro de 2001 para aqueles solicitantes que xa rematasen os estudios de licenciatura ou que os finalicen na convocatoria de xuño do presente curso.</p>
<p>-O 4 de outubro de 2001 para aqueles solicitantes que rematen os estudios de licenciatura na convocatoria de setembro do presente curso académico.</p>
<p>Artigo 5º.-Tramitación.</p>
<p>Os servicios da Dirección Xeral de Universidades comprobarán que tódalas solicitudes reúnen os requisitos establecidos nesta orde e exporase a lista de solicitudes admitidas e excluídas, sinalando, se é o caso, as causas de exclusión, nos taboleiros da Consellería de Educación e Ordenación Universitaria e nos das súas delegacións provinciais, no centro de información administrativa da Consellería de Presidencia e Administración Pública e nos das súas delegacións provinciais, nos dos vicerrectorados de investigación das universidades de Galicia, nos dos vicerrectorados dos</p>
<p>campus de Ferrol, Ourense, Lugo e Pontevedra e na Internet no enderezo <a href="http://www.xunta.es/conselle/ceoug/dxu/index.htm.">http://www.xunta.es/conselle/ceoug/dxu/index.htm.</a></p>
<p>Esta lista estará exposta desde o 21 ó 30 de outubro de 2001, e os interesados poderán durante ese mesmo prazo, formular reclamación para emendar erros e faltas de documentos, ante a Dirección Xeral de Universidades, presentando, se é o caso, a documentación necesaria. Transcorrido este prazo sen que se emenden as causas de exclusión considerarase que o interesado desiste da súa petición, nos termos establecidos no artigo 71 da Lei 30/1992.</p>
<p>Artigo 6º.-Selección dos candidatos.</p>
<p>6.1. Comisión de selección.</p>
<p>A selección de bolseiros será efectuada por unha comisión constituída por dous representantes da Dirección Xeral de Universidades, dos que un deles actuará como presidente e outro como secretario con voz e con voto, máis un representante da Secretaría de Investigación e Desenvolvemento e os vicerrectores de Investigación das tres universidades galegas.</p>
<p>6.2. Criterios xerais de selección.</p>
<p>A selección de bolseiros farase en atención ó seu expediente académico de licenciatura e poderase valora-la tese de licenciatura. A media de expediente académico será obxecto de homologación tendo en conta os valores de medias de titulacións proporcionados polas universidades do Sistema Universitario de Galicia. Nembargantes, e con carácter excepcional, a comisión poderá adopta-lo criterio de conceder unha bolsa naquelas titulacións que por aplicación do procedemento anterior queden sen bolseiros sempre que concorran as seguintes circunstancias:</p>
<p>-Que o número de alumnos que remataron a dita titulación sexa tan reducido que determine que o dato de media de titulación non sexa representativo.</p>
<p>-Que o solicitante da bolsa de maior puntuación desa titulación teña unha media de licenciatura que a xuízo da comisión xustifique a concesión da bolsa.</p>
<p>Artigo 7º.-Resolución do concurso.</p>
<p>A comisión elevará a proposta de resolución, a través do director xeral de Universidades, para que ó conselleiro de Educación e Ordenación Universitaria resolva. Esta resolución publicarase no Diario Oficial de Galicia</p>
<p>Contra esta resolución que esgota a vía administrativa, os interesados poderán interpoñer recurso potestativo de reposición ante o Conselleiro de Educación e Ordenación Universitaria no prazo dun mes a partir do día seguinte ó da publicación da resolución no DOG, segundo o disposto nos artigos 116 e 117 da Lei 4/99 (BOE nº 12 do 14 de xaneiro) de modificación da Lei 30/1992, de réxime xurídico das administracións públicas e do procedemento administrativo común, ou ben directamente recurso contencioso-administrativo no prazo de dous meses perante o Tribunal Superior de Xustiza de Galicia.</p>
<p>Artigo 8º.-Condicións de desfrute.</p>
<p>Estas bolsas son incompatibles coa realización dun traballo remunerado ou co desfrute doutro tipo de bolsas ou axudas, salvo co desfrute daquelas bolsas destinadas a cubrir algunha das accións formativas que o solicitante vai realizar segundo o seu proxecto (asistencia a reunións, congresos, seminarios, cursos de especialización ou estadías noutros centros para aprender ou intercambiar técnicas de investigación).</p>
<p>As bolsas concédense para o curso completo, polo que no caso de renuncia ou revogación o bolseiro deberá reintegra-las cantidades xa aboadas, salvo en casos excepcionais autorizados pola Dirección Xeral de Universidades, logo de xustificación dos cursos superados e das actividades de formación realizadas polo bolseiro durante o período anterior á renuncia.</p>
<p>Artigo 9º.-Aceptación da bolsa e pagamento.</p>
<p>A aceptación da bolsa farase mediante documento asinado polo bolseiro no que se compromete a cumprir tódalas condicións recollidas nestas bases. Os pagamentos realizaranse despois de que as universidades acrediten que os bolseiros seleccionados están matriculados nos correspondentes programas de terceiro ciclo.</p>
<p>As bolsas aboaranse trimestralmente; o pagamento do último trimestre realizarase despois de que o titor do bolseiro emita informe favorable en relación co cumprimento por parte do bolseiro das súas obrigas recollidas no punto 10 das presentes bases.</p>
<p>Artigo 10º.-Obrigas dos bolseiros. Seguimento da axuda.</p>
<p>Os bolseiros están obrigados a asistir ás clases, seguir con aproveitamento os cursos correspondentes ó seu programa de doutoramento e a realiza-las actividades complementarias de formación que determine o titor e deberán integrarse nun grupo de investigación realizando dentro do mesmo actividades de formación, cunha dedicación mínima de 10 horas semanais e máxima de 15 horas semanais.</p>
<p>Os bolseiros están obrigados a comunicarlle á Dirección Xeral de Universidades a renuncia á bolsa tan pronto como se produza a causa que determine a dita renuncia.</p>
<p>Ó finaliza-lo período de desfrute da bolsa, e antes do 20 de outubro do ano 2002, o bolseiro deberá presentar certificación do director do grupo de investigación no que se integrou, na que faga consta-las actividades de formación realizadas durante o desfrute da bolsa.</p>
<p>O incumprimento por parte do bolseiro dalgunha das condicións recollidas nestas bases suporá a perda da bolsa concedida e, de se-lo caso, o reintegro das cantidades cobradas conforme o establecido no artigo 78 da lei 11/1992, do 7 de outubro, de réxime financeiro e orzamentario de Galicia.</p>
<p>Disposicións adicionais</p>
<p>Primeira.-A concesión de axudas reguladas nesta orde terá como límite global o crédito asinado nos orzamentos para este fin.</p>
<p>Segunda.-O incumprimento total ou parcial de calquera das condicións establecidas nesta orde constituirá causa determinante de revogación da axuda e do seu reintegro polo beneficiario ou solicitante, segundo o disposto na Lei 5/2000, do 28 de decembro, de medidas fiscais e orzamentarias e de función pública e actuación administrativa, que modifica o artigo 78 do texto refundido da Lei de réxime financeiro e orzamentario, aprobado polo Decreto lexislativo 1/1999, do 7 de outubro.</p>
<p>Terceira.-As renuncias que se produzan poderán ser substituídas pola Dirección Xeral de Universidades de acordo coa lista de reserva que se estableza na resolución.</p>
<p>Cuarta.-Se por calquera causa, no momento en que a comisión avaliadora teña que examina-las solicitudes, algún dos compoñentes non puidese asistir, será substituído pola persoa que para o efecto se nomee. O dito nomeamento deberá recaer noutra persoa da Dirección Xeral de Universidades, da Secretaría de Investigación e Desenvolvemento ou da universidade correspondente en virtude da súa representación.</p>
<p>Quinta.-Para os efectos establecidos no artigo 44.1º da Lei 30/1992, do 26 de novembro, modificada pola Lei 4/1999 (BOE nº 12, do 14 de xaneiro), de réxime xurídico das administracións públicas e do procedemento administrativo común e do Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia, o prazo máximo para resolve-las solicitudes correspondentes ás accións especificadas nesta orde será de seis meses, contados a partir do día seguinte ó da publicación da convocatoria no Diario Oficial de Galicia, producindo efectos desestimatorios a falta de resolución.</p>
<p>Sexta.-A convocatoria, as súas bases e todos cantos actos administrativos deriven dela, poderán ser impugnados polos interesados nos casos e na forma establecidos na Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro.</p>
<p>Disposicións derradeiras</p>
<p>Primeira.-Facúltase o director xeral de Universidades para dictar, no ámbito das súas competencias, as resolucións precisas para o desenvolvemento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 31 de xullo de 2001.</p>
<p>Celso Currás Fernández</p>
<p>Conselleiro de Educación e Ordenación Universitaria</p>

