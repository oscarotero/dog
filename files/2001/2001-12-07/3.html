---
date: '2001-12-07'
id: '13876'
page: 15
number: 236
agency: CONSELLERÍA DA PRESIDENCIA E ADMINISTRACIÓN PÚBLICA
section: III. OUTRAS DISPOSICIÓNS
title: >-
  Orde do 28 de novembro de 2001 pola que se clasifica como de interese cultural
  a Fundación Gallega de Iniciativas Ciudadanas.
range: Orde
url: 'https://www.xunta.gal/dog/Publicados/2001/20011207/Anuncio13876_gl.html'
---
<p>Visto o expediente de clasificación da Fundación Gallega de Iniciativas Ciudadanas, con domicilio en Santiago de Compostela (A Coruña).</p>
<p>Supostos de feito.</p>
<p>1. A fundación formulou solicitude de clasificación para efectos da súa inscrición no Rexistro de Fundacións de Interese Galego.</p>
<p>2. A fundación foi constituída en escritura pública outorgada en Santiago de Compostela, o día vinteún de xuño de 2001, ante o notario José Antonio Montero Pardo, co número mil cento cincuenta e cinco do seu protocolo, por Ramón Prol Guede, Severino Figueroa Figueroa e Julio Ignacio Iglesias Redondo; interveñen todos no seu propio nome e dereito.</p>
<p>3. Segundo consta no artigo 6 dos seus estatutos, son fins da fundación:</p>
<p>1º) A promoción, desenvolvemento, protección e fomento do patrimonio cultural galego e español.</p>
<p>2º) A promoción, desenvolvemento, protección e fomento de estudios e investigacións sobre temas e actividades sociais e culturais, a difusión dos devanditos estudios a través de publicacións e outros medios e, en xeral, calquera outra actividade cultural de interese galego e español con fundamento nos principios de utilidade común e desenvolvemento integral da persoa humana baixo os ideais de liberdade e progreso.</p>
<p>4. O padroado da fundación estará integrado por Ramón Prol Guede como presidente, Severino Figueroa Figueroa como secretario e Julio Ignacio Iglesias Redondo como vocal.</p>
<p>5. A comisión integrada polos secretarios xenerales de tódalas consellerías eleva ó conselleiro da Presidencia e Administración Pública proposta de clasificación como de interese cultural da Fundación Gallega de Iniciativas Ciudadanas, dado o seu obxecto e finalidade, polo que, véndose cumpridos os requisitos esixidos na Lei 7/1983, do 22 de xuño, e na Lei 11/1991, do 8 de novembro, de reforma da lei anterior, de réxime das fundacións de interese galego, e segundo establece o artigo 32.1º e 2º do Decreto 248/1992, do 18 de xuño, polo que se aproba o Regulamento de organización e funcionamento do protectorado das fundacións de interese galego, procede a súa clasificación como de interese cultural e a súa adscrición á Consellería de Cultura, Comunicación Social e Turismo.</p>
<p>Fundamentos de dereito.</p>
<p>1. O artigo 34 da Constitución española recoñece o dereito de fundación para fins de interese xeral de acordo coa lei, e o artigo 27.26º do Estatuto de autonomía para Galicia outórgalle competencia exclusiva sobre o réxime das fundacións de interese galego.</p>
<p>2. De acordo co disposto no artigo 32.2º c) do Decreto 248/1992, do 18 de xuño, polo que se aproba o Regulamento de organización e funcionamento do protectorado das fundacións de interese galego, correspóndelle a esta consellería a clasificación da fundación e a adscrición á consellería correspondente, que exercerá plenamente o protectorado sobre ela.</p>
<p>3. Á vista do que antecede, pódense considerar cumpridas as finalidades tanto legais como regulamentarias establecidas para o caso, de acordo coa proposta realizada pola Comisión de Secretarios Xerais na súa reunión do día 27 de novembro de 2001.</p>
<p>Vista a Constitución española de 1978, o Estatuto de autonomía de Galicia (Lei orgánica 1/1981, do 6 de abril); a Lei 7/1983, do 22 de xuño e a</p>
<p>Lei 11/1991, do 8 de novembro, de reforma da anterior, de réxime das fundacións de interese galego, así como as demais normas de desenvolvemento e de xeral aplicación.</p>
<p>Na súa virtude,</p>
<p>DISPOÑO:</p>
<p>Clasificar como de interese cultural a Fundación Gallega de Iniciativas Ciudadanas adscribíndoa á Consellería de Cultura, Comunicación Social e Turismo, que exercerá plenamente o protectorado sobre ela.</p>
<p>Santiago de Compostela, 28 de novembro de 2001.</p>
<p>Jaime Pita Varela</p>
<p>Conselleiro da Presidencia</p>
<p>e Administración Pública</p>

