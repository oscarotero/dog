---
date: '2001-07-16'
id: B806
page: 9
number: 137
agency: ACADEMIA GALEGA DE SEGURIDADE
section: III. OUTRAS DISPOSICIÓNS
title: >-
  Resolución do 29 de xuño de 2001 pola que se convocan dous cursos sobre
  primeiros auxilios e excarceración.
range: Resolución
url: 'https://www.xunta.gal/dog/Publicados/2001/20010716/AnuncioB806_gl.html'
---
<p>Dentro do programa de actividades que a Academia Galega de Seguridade ten previsto realizar no ano 2001, conforme as funcións que ten encomendadas pola Lei 4/1992, do 9 de abril, de creación da Academia Galega de Seguridade, anúnciase a realización de dous cursos sobre primeiros auxilios e excarceración, que deberán desenvolverse conforme as seguintes bases:</p>
<p>Primeira.-Obxectivos.</p>
<p>Dota-lo colectivo voluntario de Protección Civil de Galicia dos coñecementos e destrezas necesarios en primeiros auxilios e excarceración, co fin de que cando teñan que intervir en situacións de emerxencia o fagan con total seguridade.</p>
<p>Segunda.-Destinatarios.</p>
<p>O curso vai dirixido ós membros das agrupacións de voluntarios de protección civil da Comunidade Autónoma de Galicia que previamente superasen o curso básico de protección civil e o curso de 2º nivel de accidentes na estrada. Teñen prioridade os membros das AVPC que teñan equipos de excarceración.</p>
<p>Terceira.-Desenvolvemento.</p>
<p>1. Prazas: o número de prazas ofertadas para este curso será de 27.</p>
<p>2. Duración e datas:</p>
<p>Os cursos terán lugar durante o ano 2001 e cunha duración de 40 horas lectivas.</p>
<p>O primeiro curso realizarase nas datas 2, 3, 4, 9 e 10 de outubro.</p>
<p>O segundo nas datas 6, 7, 8, 13 e 14 de novembro.</p>
<p>O horario será das 9.30 ás 14 horas e das 16 ás 19.30 horas.</p>
<p>3. Lugar: os cursos realizaranse na sede da Academia Galega de Seguridade, sita na Avenida da Cultura, s/n, na Estrada.</p>
<p>Cuarta.-Solicitudes e prazo de presentación:</p>
<p>1. A inscrición dos participantes será totalmente gratuíta.</p>
<p>2. O persoal que desexe participar neste curso deberá presentar, cuberta en tódolos seus recadros á máquina ou con letra moi clara, a instancia que figura no anexo.</p>
<p>3. O prazo para a presentación de instancias será de 15 días naturais a partir do día seguinte ó da</p>
<p>publicación desta resolución no Diario Oficial de Galicia.</p>
<p>4. As instancias deberán vir asinadas polo presidente da agrupación e seladas, e no caso de haber máis dunha solicitude da mesma agrupación, relacionalas en orde prioritaria. Este será requisito indispensable para ser admitido no curso.</p>
<p>5. As instancias serán enviadas por correo, fax, etc. á sede da Academia Galega de Seguridade: Avenida da Cultura, 36680, A Estrada, ou ben poden entregarse en calquera dos lugares previstos no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Quinta.-Contido.</p>
<p>Nel trataranse, entre outros, os seguintes temas:</p>
<p>a) O accidente de tráfico. Sinalización, regulación e avaliación de riscos.</p>
<p>b) Primeiros auxilios. Queimaduras. Traumatismos cranioencefálicos, da columna e torácico-abdominais. Fracturas, escordaduras e contusións.</p>
<p>c) A asistencia de emerxencias na nosa comunidade. Transporte do lesionado.</p>
<p>d) Excarceración de víctimas atrapadas no interior de vehículos accidentados.</p>
<p>Sexta.-Relación de admitidos.</p>
<p>A relación de admitidos publicarase o día 20 de setembro de 2001 no taboleiro de anuncios da Academia Galega de Seguridade, ou ben poden confirma-la súa asistencia chamando ó teléfono 986 59 00 21.</p>
<p>Sétima.-Asistencia.</p>
<p>É obrigatoria a asistencia e puntualidade en tódalas actividades do curso. A falta de asistencia, mesmo cando sexa xustificada, amais dun 10% das horas lectivas programadas, determinará a cualificación de non apto no curso.</p>
<p>Oitava.-Certificado de aproveitamento.</p>
<p>Ó remate dos cursos entregaráselles un certificado de asistencia e aproveitamento a aquelas persoas que acrediten a súa asistencia continuada e superen as correspondentes probas de coñecementos.</p>
<p>Novena.-Modificacións.</p>
<p>A Academia Galega de Seguridade poderá modifica-lo desenvolvemento dos cursos para adaptalos ás necesidades da Administración e ás continxencias que poidan xurdir.</p>
<p>A Estrada, 29 de xuño de 2001.</p>
<p>Juan José Fariñas-Ferro Rodríguez</p>
<p>Director xeral da Academia Galega de Seguridade</p>

