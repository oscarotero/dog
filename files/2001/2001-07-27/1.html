---
date: '2001-07-27'
id: C67A
page: 10
number: 145
agency: CONSELLERÍA DE SANIDADE E SERVICIOS SOCIAIS
section: I. DISPOSICIÓNS XERAIS
title: >-
  Decreto 176/2001, do 12 de xullo, sobre creación, apertura e funcionamento dos
  servicios de farmacia e depósitos de medicamentos nas estructuras de atención
  primaria.
range: Decreto
url: 'https://www.xunta.gal/dog/Publicados/2001/20010727/AnuncioC67A_gl.html'
---
<p>A Lei 5/1999, do 21 de maio, de ordenación farmacéutica, establece, no seu artigo 2.3º, que a Administración garantirá que a atención farmacéutica se prestará en tódolos niveis do sistema de saúde de modo coordinado e integrado e que lle ofreza á poboación unha asistencia eficaz, completa e eficiente.</p>
<p>Para tal fin, no artigo 3, a lei diferencia entre establecementos e servicios de atención farmacéutica, considerando os primeiros as oficinas de farmacia e as boticas anexas, e os segundos os servicios de farmacia de atención primaria e os depósitos de medicamentos e productos sanitarios.</p>
<p>Para garantir unha atención farmacéutica integral ós pacientes, procurando a coordinación de funcións e tarefas entre os establecementos e servicios de tódolos niveis asistenciais, na sección 3ª do capítulo III do título II da dita lei, dedicado á atención farmacéutica en atención primaria, regúlase a atención farmacéutica a través dos servicios de farmacia de atención primaria nos centros asistenciais tanto de titularidade pública como concertados, en desenvolvemento do artigo 103.1º da Lei 14/1986, do 25 de abril, xeral de sanidade.</p>
<p>Así mesmo, na devandita sección 3ª considérase conveniente a existencia de depósitos de medicamentos, coa presencia dun farmacéutico e baixo a responsabilidade dun servicio de farmacia de atención primaria, para que o equipo multidisciplinario de atención á saúde dispoña dos medios terapéuticos necesarios para garantirlle-la atención farmacéutica ós pacientes dos centros e estructuras de atención primaria.</p>
<p>En aplicación do establecido no artigo 11 Lei 30/1992, do 26 de novembro, de réxime xurídico das administracións públicas e do procedemento administrativo común, corresponde a cada Administración pública delimitar, no seu propio ámbito competencial, as unidades administrativas que configuran os órganos administrativos propios das especialidades derivadas da súa organización.</p>
<p>En virtude do disposto no artigo 34.5º da Lei 1/1983, de 22 de febreiro, reguladora da Xunta e do seu presidente, por proposta do conselleiro de Sanidade e Servicios Sociais, de acordo co dictame nº 200/01 do Consello Consultivo e logo de deliberación do Consello da Xunta de Galicia na súa reunión do día doce de xullo de dous mil un,</p>
<p>DISPOÑO:</p>
<p>Artigo 1º.-Obxecto.</p>
<p>1. Este decreto ten por obxecto establecer:</p>
<p>a) Os requisitos e procedemento para a creación, apertura e funcionamento dos servicios de farmacia</p>
<p>e dos depósitos de medicamentos nas estructuras de atención primaria, e</p>
<p>b) As condicións materiais e técnicas coas que terán que contar para o desenvolvemento das súas funcións.</p>
<p>2. Dentro de cada xerencia de atención primaria constituiranse servicios de farmacia naquelas estructuras que presten a súa actividade como punto de atención continuada, baixo a responsabilidade, supervisión e control dun farmacéutico pertencente á xerencia correspondente.</p>
<p>3. Naqueloutras estructuras de atención primaria que non cumpran coas anteriores condicións, constituiranse depósitos de medicamentos, baixo a responsabilidade dun servicio de farmacia de atención primaria, que contará coa actuación profesional dun farmacéutico do dito servicio.</p>
<p>Artigo 2º.-Definición.</p>
<p>Para os efectos deste decreto, enténdese por servicios de farmacia e depósitos de medicamentos de atención primaria, o seguinte:</p>
<p>a) Servicios de farmacia de atención primaria: son os destinados a garanti-la atención farmacéutica necesaria para que o equipo multidisciplinario de atención á saúde dispoña dos medios terapéuticos necesarios para a súa aplicación dentro das institucións existentes no nivel de atención primaria e daqueles que esixan unha particular vixilancia, supervisión e control do devandito equipo multidisciplinario. Así mesmo, proverán dos devanditos medios ós depósitos de medicamentos que existan no seu ámbito de actuación.</p>
<p>b) Depósitos de medicamentos de atención primaria: son aqueles que lles garantirán a atención farmacéutica necesaria ós pacientes dentro das estructuras de atención primaria que non dispoñan de servicio de farmacia, prestando a dita atención integrada coas demais actividades asistenciais do equipo multidisciplinario de atención á saúde.</p>
<p>Artigo 3º.-Funcións.</p>
<p>1. Nos servicios de farmacia de atención primaria desenvolveranse as seguintes funcións:</p>
<p>a) Adquiri-los medicamentos e productos sanitarios e elaborar, segundo as normas de correcta fabricación, as fórmulas maxistrais e preparados oficiais necesarios para garanti-la atención farmacéutica ós pacientes nos centros e estructuras do seu ámbito de actuación.</p>
<p>b) Custodiar, conservar e dispensa-los medicamentos e productos sanitarios que vaian ser utilizados nos centros e daqueles, previamente establecidos pola División de Farmacia e Productos Sanitarios do Servicio Galego de Saúde por proposta das comisións de Farmacia e Terapéutica de Atención Primaria, que esixan unha particular vixilancia, supervisión e control do equipo multidisciplinario da atención á saúde.</p>
<p>c) Promove-la elaboración, actualización e difusión da guía farmacoterapéutica da súa área, segundo os criterios de selección e protocolización farma</p>
<p>coterapéutica establecidos pola Comisión de Farmacia e Terapéutica de Atención Primaria correspondente, co fin de conseguir unha farmacoterapia segura e eficiente.</p>
<p>d) O seguimento do cumprimento e aplicación da guía farmacoterapéutica da súa área nos centros do seu ámbito de actuación.</p>
<p>e) Colaborar en que a utilización dos recursos dispoñibles para a atención farmacéutica sexa eficiente.</p>
<p>f) Asesora-lo persoal sanitario e os órganos de xestión da área, en materia de medicamentos e productos sanitarios, promocionando o desenvolvemento de sesións farmacoterapéuticas nos seus centros co fin de avalia-lo uso e efectividade dos medicamentos e a utilización destes en patoloxías de especial control.</p>
<p>g) Levar a cabo, a través da consulta farmacéutica ós pacientes dos seus centros, o rexistro e seguimento da utilización de medicamentos e productos sanitarios, e con esta información elabora-la historia farmacoterapéutica dos pacientes.</p>
<p>h) Coordina-las oficinas de farmacia cos servicios de farmacia dos centros hospitalarios, garantindo unha utilización eficiente dos recursos farmacoterapéuticos, prestando especial dedicación ó seguimento da historia farmacoterapéutica, ó cumprimento dos tratamentos e á información de medicamentos e productos sanitarios.</p>
<p>i) Colaborar nos programas que se establezan na súa área sobre o uso racional do medicamento, realizando información farmacoterapéutica, así como xunto con outros profesionais, promoción e educación en saúde da poboación.</p>
<p>j) Implantar un sistema de detección de posibles problemas relacionados cos medicamentos e propoñe-las intervencións necesarias para a súa corrección e seguimento.</p>
<p>k) Implantar un sistema de detección de reaccións adversas a medicamentos e productos sanitarios nos seus centros, e de comunicación destas ó Centro Autonómico de Farmacovixilancia, colaborando deste xeito co sistema de farmacovixilancia.</p>
<p>l) Realizar traballos de investigación no ámbito do medicamento e dos productos sanitarios, participar nos ensaios clínicos e conservar e dispensa-los fármacos e productos sanitarios en fase de investigación clínica.</p>
<p>m) Elabora-la memoria anual, onde se recollerán tanto as actividades asistenciais como as de investigación e de promoción e educación da saúde.</p>
<p>2. Nos depósitos de medicamentos de atención primaria e baixo a responsabilidade do servicio de farmacia do que dependan, desenvolveranse as seguintes funcións:</p>
<p>a) Garanti-la correcta custodia, conservación e dispensación dos medicamentos e productos sanitarios para a súa aplicación dentro do centro e daqueles que esixan unha particular vixilancia, supervisión e control do equipo multidisciplinario de atención á saúde, segundo o establecido no punto 1.b) anterior.</p>
<p>b) Asesora-lo persoal sanitario e os propios pacientes, en materia de medicamentos e productos sanitarios, promocionando a súa correcta utilización.</p>
<p>c) Colaborar co resto do persoal do equipo multidisciplinario de atención á saúde do seu centro, naquelas actividades nas que os seus coñecementos poidan ser útiles.</p>
<p>Artigo 4º.-Requisitos.</p>
<p>1. Condicións dos locais.</p>
<p>Os servicios de farmacia e os depósitos de medicamentos disporán de locais, que contarán cunha superficie útil suficiente e adecuada e que estará distribuída, polo menos, nas seguintes zonas:</p>
<p>a) De recepción, revisión e almacenamento de medicamentos e productos sanitarios, que contará cunha zona de seguridade para os medicamentos psicótropos e estupefacientes, cámara de refrixeración e aqueloutras medidas necesarias para garanti-la súa correcta custodia e conservación.</p>
<p>b) De dispensación de medicamentos e productos sanitarios.</p>
<p>c) De xestión e administración.</p>
<p>d) De consulta farmacéutica, na que disporá ademais dos libros e exemplares esixidos pola normativa vixente, do equipamento informático adecuado para o desenvolvemento das súas funcións.</p>
<p>e) De laboratorio para a elaboración de fórmulas maxistrais e preparados oficinais, no caso de que se trate dun servicio de farmacia.</p>
<p>2. Persoal.</p>
<p>Nos servicios de farmacia e depósitos de medicamentos, os farmacéuticos contarán coa colaboración do persoal técnico ou auxiliar de farmacia e demais persoal que precisen para o desenvolvemento das funcións recollidas no artigo anterior.</p>
<p>Artigo 5º.-Procedemento de creación, apertura e funcionamento.</p>
<p>1. Inicio do procedemento.</p>
<p>O procedemento para a creación, apertura e funcionamento dun servicio de farmacia ou dun depósito de medicamentos iniciarase de oficio:</p>
<p>a) Por petición da xerencia de atención primaria na que se pretenda a súa instalación.</p>
<p>b) Por petición da División de Farmacia e Productos Sanitarios do Servicio Galego de Saúde.</p>
<p>c) Pola Secretaría Xeral da Consellería de Sanidade e Servicios Sociais.</p>
<p>2. Documentación que hai que achegar.</p>
<p>1. As solicitudes dirixiranse ó secretario xeral da Consellería de Sanidade e Servicios Sociais e presentaranse perante a Delegación Provincial da Consellería de Sanidade e Servicios Sociais correspondente. Xunto coa solicitude achegarase a seguinte documentación:</p>
<p>a) Memoria das necesidades que se tratan de satisfacer, ámbito de aplicación e relación do equipamento co que se pretende levar a cabo o funcio</p>
<p>namento do servicio de farmacia ou depósito de medicamentos solicitado.</p>
<p>b) Relación do persoal necesario para o servicio de farmacia ou depósito de medicamentos.</p>
<p>c) Plano elaborado por técnico competente dos locais destinados ó servicio de farmacia ou ó depósito de medicamentos, no que aparezan as distintas zonas, así coma a súa superficie e localización dentro do centro ou estructura de atención primaria na que se pretenda a súa instalación.</p>
<p>2. Cando o procedemento sexa iniciado por petición da División de Farmacia e Productos Sanitarios do Servicio Galego de Saúde, seguirase o procedemento descrito no número 2 do punto 3 deste artigo.</p>
<p>3. Órganos competentes.</p>
<p>1. Correspóndelles ás delegacións provinciais da Consellería de Sanidade e Servicios Sociais, no seu respectivo ámbito territorial, tramita-las iniciativas de creación dos servicios de farmacia e depósitos de medicamentos ós que se refire o epígrafe anterior, que remitirán, unha vez recibida a documentación pertinente, nun prazo de dez días, á División de Farmacia e Productos Sanitarios do Servicio Galego de Saúde.</p>
<p>2. Correspóndelle á División de Farmacia e Productos Sanitarios do Sergas emitir informe que elevará, nun prazo máximo de quince días, co resto do expediente á Secretaría Xeral da Consellería de Sanidade e Servicios Sociais.</p>
<p>3. Correspóndelle á Secretaría Xeral da Consellería de Sanidade e Servicios Sociais da Xunta de Galicia acorda-la creación, apertura e funcionamento dos servicios de farmacia e depósitos de medicamentos de atención primaria na Comunidade Autónoma galega.</p>
<p>A resolución favorable á instalación dun servicio de farmacia e depósitos de medicamentos nas estructuras de atención primaria remitiráselle á xerencia de atención primaria e á delegación provincial da Consellería de Sanidade e Servicios Sociais correspondente, para os efectos de que se adopten as medidas oportunas.</p>
<p>4. Visita de inspección.</p>
<p>Unha vez acondicionado o local a xerencia á que estea vinculado o servicio de farmacia ou depósito de medicamentos deberá solicitar, no prazo de dez días, a visita de inspección do órgano correspondente da Consellería de Sanidade e Servicios Sociais, para os efectos de comproba-lo cumprimento dos requisitos técnicos-sanitarios e demais condicións fixadas neste decreto.</p>
<p>5. Remisión de documentación.</p>
<p>A remisión da documentación solicitada, tanto ás delegacións provinciais da Consellería de Sanidade e Servicios Sociais, coma á División de Farmacia e Productos Sanitarios, deberá realizarse no prazo de quince días.</p>
<p>Artigo 6º.-Farmacéutico responsable.</p>
<p>O farmacéutico responsable do servicio de farmacia e do depósito de medicamentos será nomeado polo órgano competente do Servicio Galego de Saúde,</p>
<p>entre os farmacéuticos pertencentes á xerencia de atención primaria correspondente, por proposta do xerente desta.</p>
<p>Artigo 7º.-Obrigas dos servicios de farmacia.</p>
<p>Correspóndelles ós servicios de farmacia solicitarlle á delegación provincial da Consellería de Sanidade e Servicios Sociais correspondente, os libros oficiais de contabilidade de estupefacientes, os talonarios de vales de entregas destes e o número sigla identificativo do dito servicio, co fin de que no desenvolvemento das súas funcións cumpran cos requisitos establecidos na normativa específica en materia de medicamentos psicótropos e estupefacientes.</p>
<p>Disposicións adicionais</p>
<p>Primeira.-Facúltase o conselleiro de Sanidade e Servicios Sociais para dicta-las disposicións necesarias para o desenvolvemento e execución deste decreto.</p>
<p>Segunda.-Os incrementos de persoal que deban tener lugar por adecuación dos dispositivos previstos neste decreto levaranse a cabo paulatinamente con suxeición ás disponibilidades orzamentarias existentes no capítulo I do orzamento de gastos do Servicio Galego e Saúde.</p>
<p>Terceira.-As expresións «nivel» e «estructuras de atención primaria» entenderanse nos termos da regulación efectuada polo Decreto 200/1993, do 29 de xullo, de ordenación da atención primaria na Comunidade Autónoma de Galicia.</p>
<p>Disposición derradeira</p>
<p>Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, doce de xullo de dous mil un.</p>
<p>Manuel Fraga Iribarne</p>
<p>Presidente</p>
<p>José Mª Hernández Cochón</p>
<p>Conselleiro de Sanidade e Servicios Sociais</p>

