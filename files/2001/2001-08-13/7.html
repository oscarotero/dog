---
date: '2001-08-13'
id: D226
page: 10
number: 156
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 187/2001, do 26 de xullo, polo que se determina o calendario laboral
  para o ano 2002 na Comunidade Autónoma de Galicia.
range: Decreto
url: 'https://www.xunta.gal/dog/Publicados/2001/20010813/AnuncioD226_gl.html'
---
<p>O artigo 37.2º do Real decreto lexislativo 1/1995, do 24 de marzo, polo que se aproba o texto refundido</p>
<p>da Lei do Estatuto dos traballadores e o artigo 45 do Real decreto 2001/1983, do 28 de xullo, na súa redacción dada polo Real decreto 1346/1989, do 3 de novembro, determinan o calendario de festas laborais de ámbito nacional, de carácter retribuído e non recuperable. Respecto dalgunhas das festas de ámbito nacional, as comunidades autónomas teñen facultades de opción ou substitución por outras que por tradición lles sexan propias.</p>
<p>Facendo uso destas facultades e ó coincidir en domingo o 6 de xaneiro, Epifanía do Señor, e o 8 de decembro, Inmaculada Concepción, considérase oportuno substituí-lo descanso laboral correspondente ás devanditas festividades, incorporando á relación de festas da nosa Comunidade Autónoma para o 2002, o 19 de marzo, San Xosé e o 17 de maio, Día das Letras Galegas, que pola súa significación xa foron implantadas como festas laborais noutras ocasións, seguindo deste xeito o criterio de manter unha certa estabilidade na determinación das festas laborais para conmemorar todo o que forma parte da nosa tradición, historia e cultura.</p>
<p>En virtude do establecido na Constitución Española e no artigo 29.1º do Estatuto de autonomía de Galicia, en relación co Real decreto 2412/1982, do 24 de xullo, sobre traspaso de funcións e servicios á Comunidade Autónoma de Galicia, asumidas e asignadas polo Decreto 117/1982, do 5 de outubro, oído o Consello Galego de Relacións Laborais, por proposta do conselleiro de Xustiza, Interior e Relacións Laborais, e logo de deliberación do Consello da Xunta de Galicia, na súa reunión do día vinteseis de xullo de dous mil un,</p>
<p>DISPOÑO:</p>
<p>Artigo 1º</p>
<p>Conforme o establecido no artigo 37.2º do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores e o artigo 45 do Real decreto 2001/1983, do 28 de xullo, modificado polo Real decreto 1346/1989, do 3 de novembro, de non producirse modificación no calendario laboral de carácter nacional, as festas laborais de carácter retribuído e non recuperable no territorio da Comunidade Autónoma de Galicia para o ano 2002 serán as seguintes:</p>
<p>-1 de xaneiro: Aninovo.</p>
<p>-19 de marzo: San Xosé.</p>
<p>-28 de marzo: Xoves Santo.</p>
<p>-29 de marzo: Venres Santo.</p>
<p>-1 de maio: Festa do Traballo.</p>
<p>-17 de maio: Día das Letras Galegas.</p>
<p>-25 de xullo: Santiago Apóstolo. Día Nacional de Galicia.</p>
<p>-15 de agosto: Asunción da Virxe.</p>
<p>-12 de outubro: Festa Nacional de España.</p>
<p>-1 de novembro: Tódolos Santos.</p>
<p>-6 de decembro: Día da Constitución Española.</p>
<p>-25 de decembro: Natividade do Señor.</p>
<p>Artigo 2º</p>
<p>Conforme o disposto no artigo 37.2º do Estatuto dos traballadores, artigo 46 do Real decreto 2001/1983, do 28 de xullo, e 1.11º do Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia en materia de traballo, tamén serán inhábiles para o traballo, retribuídas e non recuperables, dúas festas locais, que serán determinadas polo delegado da Consellería de Xustiza, Interior e Relacións Laborais en cada unha das provincias da Comunidade Autónoma, por proposta do pleno dos respectivos concellos, e publicaranse nos boletíns oficiais de cada provincia e no Diario Oficial de Galicia.</p>
<p>Artigo 3º</p>
<p>De acordo co que dispón o artigo 48.7º da Lei 30/1992, do 26 de novembro, modificada pola Lei 4/1999, do 13 de xaneiro, de réxime xurídico das administracións públicas e do procedemento administrativo común, as festas laborais sinaladas no artigo 1º terán o carácter de días inhábiles para os efectos de cómputo de prazos.</p>
<p>Disposición derradeira</p>
<p>Este decreto producirá efectos a partir do día un de xaneiro do ano dous mil dous.</p>
<p>Santiago de Compostela, vinteseis de xullo de dous mil un.</p>
<p>Manuel Fraga Iribarne</p>
<p>Presidente</p>
<p>Antonio Pillado Montero</p>
<p>Conselleiro de Xustiza, Interior e Relacións Laborais</p>

