---
date: '2001-10-25'
id: 108DE
page: 13
number: 207
agency: AUGAS DE GALICIA
section: III. OUTRAS DISPOSICIÓNS
title: >-
  Resolución do 9 de outubro de 2001 pola que se dá publicidade á conversión a
  euros das tarifas vixentes do canon de saneamento.
range: Resolución
url: 'https://www.xunta.gal/dog/Publicados/2001/20011025/Anuncio108DE_gl.html'
---
<p>O canon de saneamento foi creado pola Lei 8/1993, do 23 de xuño, reguladora da Administración hidráulica de Galicia, como tributo propio da Xunta de Galicia destinado integramente ó financiamento dos gastos de investimento e de explotación das infraestructuras de evacuación en alta e de tratamento de augas residuais de acordo coa programación aprobada polo Consello da Xunta de Galicia.</p>
<p>As tarifas actualmente vixentes do canon de saneamento aprobáronse, respectivamente, para os usuarios industriais e para os usuarios domésticos, na disposición adicional sétima da Lei 6/1994, do 29 de decembro, e na disposición adicional sétima da Lei /1998, do 7 de abril, de orzamentos xerais da Comunidade Autónoma de Galicia para 1995 e 1998, tamén respectivamente.</p>
<p>De acordo co artigo 11.4º da Lei 46/1998, do 17 de decembro, sobre introducción do euro, segundo a redacción modificada pola Lei 9/2001, do 4 de xuño, cando se trate da conversión á unidade euro de tarifas, prezos, aranceis ou cantidades unitarias que deban aplicarse a bases expresadas en calquera magnitude, as cifras que resulten da aplicación do tipo de conversión tomaranse con seis cifras decimais, efectuándose o redondeo por exceso ou por defecto ó sexto decimal máis próximo.</p>
<p>Mediante esta resolución publícase a conversión a euros das tarifas vixentes do canon de saneamento correspondentes ós usos domésticos e industriais e ós parámetros de contaminación, para coñecemento xeral e para facilita-lo cumprimento das obrigas tributarias tanto dos suxeitos pasivos do canon como das entidades subministradoras de auga, previstas nos artigos 14 e seguintes do Decreto 8/1999, do 21 de xaneiro, polo que se aproba o Regulamento de desenvolvemento lexislativo do capítulo IV da Lei 8/1993, relativo ó canon de saneamento.</p>
<p>Na súa virtude, e de acordo coas facultades que me confire o artigo 12 da Lei 8/1993,</p>
<p>RESOLVO:</p>
<p>1. Dar publicidade á conversión a euros das tarifas vixentes do canon de saneamento, as cales figuran no anexo a esta resolución.</p>
<p>2. A partir do día 1 de xaneiro de 2002, as devanditas tarifas expresadas en euros deberán figurar nos actos de xestión tributaria que dicte Augas de Galicia e nas facturas-recibo da auga que emitan as entidades subministradoras.</p>
<p>3. A conversión a euros das tarifas correspondentes ós suxeitos pasivos ós que o canon de saneamento se determinou individualizadamente farase, seguindo as regras do artigo 11.4º da Lei 46/1998, modificada pola Lei 9/2001, directamente por Augas de Galicia ou ben polas entidades subministradoras, segundo se trate de subministracións de fontes propias ou de terceiros, respectivamente.</p>
<p>Santiago de Compostela, 9 de outubro de 2001.</p>
<p>Agustín Hernández Fernández de Rojas</p>
<p>Presidente do organismo autónomo Augas de Galicia</p>
<p>ANEXO</p>
<p>Tarifas do canon de saneamento expresadas en euros.</p>
<p>Usos domésticos: 0,054091 euros/m.</p>
<p>Tipo xeral por volume para usos industriais: 0,090152 euros/m.</p>
<p>Materias en suspensión: 0,052889 euros/kg.</p>
<p>Sales solubles: 0,847427 euros/S/cm.m.</p>
<p>Materia orgánica: 0,105778 euros/kg.</p>
<p>Metais pesados: 2,380008 euros/kg. equimetal.</p>
<p>Materias inhibidoras: 0,010818 euros/equitox.</p>

