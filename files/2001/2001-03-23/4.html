---
date: '2001-03-23'
id: 50BA
page: 3722
number: 59
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Decreto 58/2001, do 15 de marzo, polo que se acorda o sometemento a arbitraxe
  dos conflictos derivados do acordo de socios da sociedade Regasificadora del
  Noroeste, S.A.
range: Decreto
url: 'https://www.xunta.gal/dog/Publicados/2001/20010323/Anuncio50BA_gl.html'
---
<p>A Comunidade Autónoma de Galicia ten prevista a adquisición dunha participación no capital social da sociedade Regasificadora del Noroeste, S.A., por medio dun contrato de compravenda. Así mesmo, está prevista a sinatura dun acordo entre os socios que regule as relacións entre estes e o réxime de goberno da sociedade, acordándose a submisión a un procedemento de arbitraxe para a solución das cuestións que poidan suscitarse en relación á interpretación e execución do devandito acordo.</p>
<p>A Lei 36/1988, do 5 de decembro, de arbitraxe, permite que as persoas naturais ou xurídicas poidan someter, logo de convenio, á decisión dun ou varios árbitros as cuestións litixiosas xurdidas ou que poidan xurdir, en materias da súa libre disposición conforme a dereito.</p>
<p>A Administración autonómica de Galicia, suxeita para a adopción de decisións ós procedementos legalmente previstos, debe adaptarse no presente caso ó disposto no artigo 22.1º do texto refundido da Lei de réxime financeiro e orzamentario de Galicia, aprobado polo Decreto lexislativo 1/1999, do 7 de outubro, que establece que non se poderá someter a arbitraxe as contendas que se susciten respecto dos dereitos da Facenda da Comunidade Autónoma senón mediante decreto acordado pola Xunta de Galicia.</p>
<p>En consecuencia, por proposta do conselleiro de Economía e Facenda e logo de deliberación do Consello da Xunta de Galicia na súa reunión do día quince de marzo de dous mil un,</p>
<p>DISPOÑO:</p>
<p>Artigo único.</p>
<p>Primeiro.-Acórdase o sometemento a arbitraxe de dereito, nos termos establecidos na Lei 36/1988,</p>
<p>do 5 de decembro, co compromiso expreso de cumpri-la decisión que se adopte, de cantas cuestións litixiosas relativas ós dereitos da facenda da Comunidade Autónoma de Galicia poidan suscitarse en relación ó acordo de accionistas da sociedade Regasificadora del Noroeste, S.A., de acordo co procedemento nel establecido.</p>
<p>Disposición derradeira</p>
<p>O presente decreto entrará en vigor o día da súa publicación no Diario Oficial de Galicia.</p>
<p>Santiago de Compostela, quince de marzo de dous mil un.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>

