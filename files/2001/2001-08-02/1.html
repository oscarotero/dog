---
date: '2001-08-02'
id: CA6E
page: 10
number: 149
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Decreto 179/2001, do 12 de xullo, polo que se acepta a cesión, a título
  gratuíto, do uso dun local situado no polígono de Labañou, termo municipal da
  Coruña, feita polo Instituto Galego da Vivenda e Solo, a favor da Comunidade
  Autónoma de Galicia para instalar unha aula para cursos de formación
  ocupacional.
range: Decreto
url: 'https://www.xunta.gal/dog/Publicados/2001/20010802/AnuncioCA6E_gl.html'
---
<p>O Instituto Galego da Vivenda e Solo acordou, mediante Resolución do 10 de setembro de 1998, a cesión do uso e desfrute, polo prazo de dez anos, do local situado no polígono de Labañou, termo municipal da Coruña, para instalar unha aula para cursos de formación ocupacional.</p>
<p>Conforme os artigos 17.1º da Lei 3/1985, do 12 de abril, do patrimonio da Comunidade Autónoma de Galicia, e 34 do seu regulamento aprobado polo Decreto 50/1989, do 9 de marzo, a adquisición pura e simple de bens a título gratuíto ou lucrativo requirirá decreto do Consello da Xunta de Galicia, por proposta da Consellería de Economía e Facenda. Así mesmo, os artigos 23.1º da dita lei e 38.1º do regulamento establecen que non se poderán adquirir bens ou dereitos a título lucrativo cando o valor dos gravames, cargas ou afeccións impostos sobre eles supere o seu valor intrínseco; se ben non se considera carga, gravame ou afección os investimentos que teña que realiza-la Comunidade Autónoma para da-lo destino de uso xeral ou servicio público da súa competencia que fixe o cedente ou doador.</p>
<p>Na súa virtude, por proposta do conselleiro de Economía e Facenda, feita nos termos nos que o Instituto Galego da Vivenda e Solo acordou a cesión de uso, logo da deliberación do Consello da Xunta de Galicia na súa reunión do día doce de xullo de dous mil un,</p>
<p>DISPOÑO:</p>
<p>Artigo 1º</p>
<p>Acéptase, nos termos fixados na resolución da Dirección Xeral do Instituto Galego da Vivenda e Solo con data do 10 de setembro de 1998, a cesión gratuíta do uso feita a favor da Comunidade Autónoma de Galicia. Inmoble denominado local nº 15, co número de conta 9015, bloque F-portal nº 11, que está integrado no conxunto urbano situado na parroquia de San Pedro de Visma, lugar de Labañou, termo municipal da Coruña. O dito bloque F está composto de dúas plantas e ático. Fai ponte sobre a rúa interior que serve de entrada ó conxunto urbano. Contacta coa citada rúa a través dunha pequena parte edificada no extremo esquerdo del, na que se atopan o portal, cun pequeno vestíbulo, a caixa de escaleiras e a do ascensor. Todo o bloque está destinado a un único local de uso comunitario, de 576,15 m de superficie útil. Figura inscrito no</p>
<p>Rexistro da Propiedade nº 2 da Coruña, no libro 972, folio 70, predio 63.986 N, inscrición 2ª.</p>
<p>Artigo 2º</p>
<p>O inmoble do que se cede o uso destinarase pola Consellería de Familia e Promoción do Emprego, Muller e Xuventude a aula para cursos de formación ocupacional.</p>
<p>Artigo 3º</p>
<p>A Consellería de Economía e Facenda, a través da Secretaría Xeral e do Patrimonio procederá á formalización da cesión no correspondente documento público e á inscrición do ben no Rexistro da Propiedade a nome da Comunidade Autónoma.</p>
<p>Disposición derradeira</p>
<p>A Consellería de Economía e Facenda, a través da Secretaría Xeral e do Patrimonio, levará a cabo tódolos trámites necesarios para a efectividade deste decreto.</p>
<p>Santiago de Compostela, doce de xullo de dous mil un.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>

