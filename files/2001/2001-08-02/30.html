---
date: '2001-08-02'
id: CAEA
page: 10
number: 149
agency: CONSELLERÍA DE MEDIO AMBIENTE
section: VI. ANUNCIOS
title: >-
  Resolución do 16 de xullo de 2001, da Dirección Xeral de Calidade e Avaliación
  Ambiental, pola que se publica a declaración de impacto ambiental do 18 de
  maio de 2001 do Proxecto de adecuación, selaxe e clausura do vertedoiro de RSU
  da Curota, nos concellos de Ribeira e A Pobra do Caramiñal, promovido polos
  concellos de Ribeira e A Pobra do Caramiñal e a Subdirección Xeral de Calidade
  Ambiental.
range: Resolución
url: 'https://www.xunta.gal/dog/Publicados/2001/20010802/AnuncioCAEA_gl.html'
---
<p>Antecedentes.</p>
<p>O Real decreto lexislativo 9/2000, do 6 de outubro, de modificación do Real decreto lexislativo 1302/1986, do 28 de xuño, de avaliación de impacto ambiental, estipula que os proxectos públicos ou privados, consistentes na realización de obras, instalacións ou de calquera outra actividade comprendida no anexo II, deberán someterse a unha avaliación de impacto ambiental cando así o decida o órgano ambiental en cada caso.</p>
<p>O proxecto ten como obxecto a adecuación, clausura e selaxe do vertedeiro da Curota, localizado nunha valgada natural do mesmo nome, distante uns 7 km do núcleo de Ribeira e uns 4,5 km da Pobra do Caramiñal. A zona circundante atópase cuberta principalmente por matogueiras de xestas, toxeiras e uceiras, acompañadas nalgunhas zonas por piñeiros e eucaliptos.</p>
<p>Para iso proxéctase o movemento de residuos -co obxecto de diminuí-la acusada pendente do noiro actual e garanti-la súa estabilidade-a recollida de voantes, o peche perimetral e a selaxe superficial cun sistema multicapa formado por (de abaixo a arriba):</p>
<p>-Capa de 20 cm de xabre compactado,</p>
<p>-Xeotéxtil de 300 g/m, para protexe-la capa de impermeabilización.</p>
<p>-Capa de impermeabilización de lámina PEAD texturizada, de 1,5 mm de espesor.</p>
<p>-Xeocomposto drenante,</p>
<p>-Capa de cobertura, formada por 70 cm de solo seleccionado e 30 cm de terra vexetal.</p>
<p>Así mesmo, prevese instalar un sistema de captación de gases -formado por 15 pozos- conectados cunha unidade de aspiración e combustión; un sistema para a captación e control de lixiviados e realiza-las obras de drenaxe necesarias para recoller e evacua-la auga de chuvia.</p>
<p>No anexo I resúmese a situación actual e a prevista trala execución do proxecto, ademais das medidas correctoras previstas no estudio ambiental presentado.</p>
<p>En virtude do establecido no artigo 5 punto 2º do mencionado Decreto 442/1990, someteuse ó trámite de información pública, polo prazo de 30 días, o estudio ambiental do proxecto de adecuación,</p>
<p>selaxe e clausura do vertedoiro de RSU da Curota, mediante Resolución do 24 de xaneiro de 2001, publicada no Diario Oficial de Galicia nº 62, do 28 de marzo. O resultado deste trámite recíbese o 16 de maio de 2001, tendo constancia da presentación dunha alegación nesta dirección xeral, recollida no anexo II desta declaración.</p>
<p>A antedita alegación foi tida en conta, no que procede, nos puntos 4 e 7 da presente declaración.</p>
<p>O 26 de xaneiro de 2001 consúltase ás direccións xerais de Saúde Pública e de Montes e Medio Ambiente Natural.</p>
<p>Realizada a tramitación, conforme se establece no Decreto 442/1990, a Dirección Xeral de Calidade e Avaliación Ambiental, no exercicio das súas competencias, formula para os únicos efectos ambientais a declaración de impacto ambiental do proxecto de adecuación, selaxe e clausura do vertedoiro da Curota, nos concellos de Ribeira e A Pobra do Caramiñal (A Coruña), promovido pola Subdirección Xeral de Calidade Ambiental e os concellos de Ribeira e A Pobra do Caramiñal.</p>
<p>O órgano substantivo e ambiental para este proxecto é a Dirección Xeral de Calidade e Avaliación Ambiental.</p>
<p>No cumprimento das condicións desta DIA terase en conta que, segundo o convenio de colaboración entre a Consellería de Medio Ambiente da Xunta de Galicia e os concellos de Ribeira e A Pobra do Caramiñal a adecuación, a obriga de asumi-lo mantemento e conservación das obras unha vez recibidas será dos concellos de Ribeira e A Pobra do Caramiñal. Durante a fase de obras, esa obriga recaerá na Dirección Xeral de Calidade e Avaliación Ambiental.</p>
<p>Declaración de impacto ambiental.</p>
<p>Examinada a documentación que constitúe o expediente, entre a que se atopa o documento titulado Proxecto de adecuación, selaxe e clausura do vertedoiro de RSU da Curota, Ribeira e A Pobra do Caramiñal (A Coruña). Maio, 2000, a Dirección Xeral de Calidade e Avaliación Ambiental resolve establecer pola presente declaración de impacto ambiental as condicións indicadas a continuación, de xeito que xunto coas incluídas no estudio ambiental asegure a minorización dos posibles impactos ambientais negativos, e co fin de que a realización do proxecto poida considerarse ambientalmente viable.</p>
<p>No caso de que exista contradicción entre o establecido no estudio ambiental presentado e a presente declaración, prevalecerá o disposto nesta última.</p>
<p>Condicionado.</p>
<p>1. Ámbito da declaración.</p>
<p>A presente declaración de impacto ambiental refírese en exclusiva ó proxecto de adecuación, selaxe e clausura do vertedoiro da Curota, nos concellos de Ribeira e A Pobra do Caramiñal (A Coruña).</p>
<p>2. Sobre o nivel sonoro ambiental.</p>
<p>Na fase de realización das obras de selaxe, haberá que aterse ó disposto na Lei 7/1997, do 11 de agosto, de protección contra a contaminación acústica (DOG do 20 de agosto), así como o disposto, se é o caso, nas ordenanzas municipais ó respecto.</p>
<p>3. Sobre a calidade do aire.</p>
<p>Nos procesos de escavación de residuos procederase á súa aireación, co obxecto de evitar explosións.</p>
<p>4. Sobre as augas.</p>
<p>Solicitarase autorización de Augas de Galicia para realiza-las actuacións previstas no regato existente ó pé do noiro.</p>
<p>As regas previstas para evita-la emisión de po efectuaranse de xeito que se humecte o solo, pero non se formen encharcamentos nin regatos. Este aspecto tamén deberá ser tido en consideración durante os movementos de terras e residuos.</p>
<p>As augas residuais xeradas nos servicios hixiénicos destinados ós operarios de obra conduciranse a un sistema de depuración de augas fecais que garanta o seu axeitado tratamento.</p>
<p>Na incorporación das augas de escorrega interceptadas polo sistema de drenaxe adoptaranse as medidas que resulten necesarias para impedir que se produzan fenómenos erosivos.</p>
<p>Durante a etapa de postclausura do vertedeiro controlarase o volume acadado na balsa de lixiviados, incrementando de se-lo caso a periodicidade do traslado á EDAR.</p>
<p>5. Sobre o solo.</p>
<p>Queda expresamente prohibido depositar calquera residuo fóra dos terreos do vertedoiro.</p>
<p>Os materiais sobrantes de escavacións, os residuos da obra e calquera outro elemento contaminante, xestionaranse de acordo coa súa natureza e coa lexislación vixente. No caso de pertencer ós clasificados como non perigosos, e non poder eliminarse no propio vertedeiro, dispoñeranse os medios necesarios para a súa recollida en contedores axeitados que se entregarán a un xestor autorizado, que se fará cargo deles. Mentres non se produza a entrega ó xestor, estes contedores almacenaranse nun lugar debidamente sinalizado.</p>
<p>6. Sobre a restauración.</p>
<p>As achegas de terra vexetal deberán contar coa súa procedencia e aptitude debidamente xustificadas.</p>
<p>7. Sobre a protección e control de accesos.</p>
<p>O acceso de persoas deberá estar controlado, tanto na fase de realización das obras de adecuación e</p>
<p>selaxe, como na fase posclausura. Así mesmo, aplicaranse as medidas precisas para detectar e disuadi-la vertedura ilegal no encalve.</p>
<p>8. Programa de Vixilancia e Seguimento Ambiental (PVSA)</p>
<p>O obxecto deste programa é o de garantir ó longo do tempo o cumprimento das medidas protectoras e correctoras previstas na documentación avaliada e no condicionado desta declaración. Este programa debe permitir detectar e corrixir diferentes alteracións que non se puidesen prever no estudio ou no condicionado da declaración, permitindo determinar ou cuantificar impactos e levar a cabo novas medidas correctoras acordes coas novas problemáticas xurdidas.</p>
<p>8.1. Informe final de obras.</p>
<p>Presentarase antes dun (1) mes desde o remate dos traballos, comprendendo, como mínimo os seguintes elementos:</p>
<p>a) Data de finalización das obras.</p>
<p>b) Plano en planta a escala 1:200 ou maior detalle, en coordenadas U.T.M. onde aparezan os elementos construídos e as zonas onde se realizaron medidas protectoras ou correctoras, así como a localización exacta dos dispositivos de control.</p>
<p>c) Reportaxe fotográfica da zona, que reflicta o estado final do lugar.</p>
<p>d) Documentación acreditativa da entrega a xestor autorizado dos residuos producidos durante a obra, e que non puideron ser obxecto de depósito no vertedoiro.</p>
<p>e) Definición de imprevistos e continxencias acontecidas durante a realización das obras, así como memoria das medidas adoptadas para o control de acceso e vertedura.</p>
<p>8.2. Informe de seguimento ambiental.</p>
<p>Presentarase con periodicidade semestral, contado desde o final das obras e ata que esta dirección xeral informe da súa finalización. O seu contido será o indicado no programa de vixilancia ambiental proposto no punto 10 do estudio ambiental, realizando as analíticas dos lixiviados previamente ó seu tratamento e presentando documentación que acredite a entrega dos lixiviados á EDAR.</p>
<p>Se durante o período de control posclausura se producise unha variación significativa na calidade das augas superficiais ou nos lixiviados, ou un incremento importante na producción destes últimos, deberá notificarse inmediatamente a Dirección Xeral de Calidade e Avaliación Ambiental.</p>
<p>A Dirección Xeral de Calidade e Avaliación Ambiental, a proposta motivada da entidade encargada do mantemento e control posclausura, ou á vista</p>
<p>dos resultados obtidos, poderá modifica-la lista dos parámetros a controlar, así como a frecuencia dos controis a realizar.</p>
<p>9. Condicións adicionais.</p>
<p>1. Os concellos de Ribeira e/ou A Pobra do Caramiñal poderán solicitar ó órgano ambiental a revisión das medidas sinaladas co obxecto de modificalas ou cambialas por outras, naqueles supostos que tecnoloxicamente presentasen graves dificultades para a súa implantación ou implicasen modificacións importantes no desenvolvemento da actividade, e sempre e cando as novas medidas propostas, permitan acada-los obxectivos e fins que se indican na presente declaración.</p>
<p>Nesta circunstancia, efectuarase a solicitude á Dirección Xeral de Calidade e Avaliación Ambiental, achegando a documentación técnica que xustifique as novas medidas propostas. Estas solicitudes remitiranse nun prazo máximo dun (1) mes despois de ser notificada a presente declaración. Unha vez recibida a solicitude e documentación mencionadas, o órgano ambiental avaliaraas e comunicaralle ó promotor o acordo adoptado.</p>
<p>2. Co obxecto de acada-la máxima coordinación e eficacia no cumprimento da presente declaración, os anteditos concellos deberán designar un responsable deste, notificando o seu nomeamento a esta Dirección Xeral de Calidade e Avaliación Ambiental.</p>
<p>3. Calquera cambio que se pretenda introducir respecto da documentación avaliada deberá ser notificado previamente a esta Dirección Xeral de Calidade e Avaliación Ambiental, quen o avaliará e informará se procede ou non a modificación da declaración ou a iniciación dun novo trámite de avaliación ambiental.</p>
<p>4. Se unha vez emitida esta declaración, se manifestase algún outro tipo de impacto, severo ou crítico sobre o medio ambiente, a Dirección Xeral Calidade e Avaliación Ambiental poderá suspender cautelarmente a actividade ata determina-las causas que xeran os mencionados impactos, e ata que sexan corrixidas.</p>
<p>5. Esta dirección xeral, por iniciativa propia poderá dictar, en calquera momento e para os únicos efectos ambientais, condicionados adicionais á presente declaración en función dos resultados que se obteñan tanto no desenvolvemento das obras como da fase posterior, ou ante a manifestación de calquera tipo de impacto non previsto actualmente.</p>
<p>6. Así mesmo, o incumprimento total ou parcial, das condicións impostas nesta DIA, poderá ser causa suficiente para proceder á solicitude de peche cautelar e adopta-las medidas oportunas en cumprimento da legalidade vixente.</p>
<p>7. A presente resolución, adoptada por esta dirección xeral, non exime de solicitar tódolos permisos necesarios ós organismos competentes, para levar a cabo a actividade ou modificala.</p>
<p>8. Cumpriranse tódalas disposicións que se dicten con posterioridade, en relación con este tipo de actividades.</p>
<p>ANEXO I</p>
<p>RESUMO DO PROXECTO</p>
<p>Localización e descrición do vertedoiro</p>
<table><tbody><tr><td></td></tr>
<tr><td>Localización</td><td>Lugar da Curora, distante 7 km do núcleo de Ribeira e 4,5 km da Pobra do Caramiñal</td></tr>
<tr><td></td></tr>
<tr><td>Superficie a selar</td><td>30.806 m de noiros e 15.100 m de zonas planas</td></tr>
<tr><td></td></tr>
<tr><td>Volume de residuos actual</td><td>287.978 m</td></tr>
<tr><td></td></tr>
<tr><td>Volume de residuos a selar</td><td>305.478 m</td></tr>
<tr><td></td></tr>
<tr><td>Tipos de residuos</td><td>RSU asimilables e industriais
(principalmente industria conserveira)</td></tr>
<tr><td></td></tr>
<tr><td>Tipo de vertedoiro</td><td>Terraplén</td></tr>
<tr><td></td></tr>
<tr><td>Uso de vertedoiro</td><td>20 anos</td></tr>
<tr><td></td></tr></tbody></table>
<p>Situación actual e situación prevista</p>
<p>coa realización do proxecto</p>
<table><tbody><tr><td></td></tr>
<tr><td></td></tr>
<tr><td>Situación actual</td><td>Proxecto</td></tr>
<tr><td></td></tr>
</tbody></table>
<table><tbody><tr><td>Lixiviados</td><td>Fondo impermeabilizado</td><td>Non</td><td>Non</td></tr>
<tr><td></td></tr>
<tr><td>Drens lixiviados</td><td>Non</td><td>Si</td></tr>
<tr><td></td></tr>
<tr><td>Captación de lixiviados</td><td>Non</td><td>Si</td></tr>
<tr><td></td></tr>
<tr><td>Tratamento</td><td>Non</td><td>Edar da Pobra do Caramiñal</td></tr>
<tr><td></td></tr>
<tr><td>Gases</td><td>Drens</td><td>Non</td><td>Si</td></tr>
<tr><td></td></tr>
<tr><td>Captación</td><td>Non</td><td>15 pozos con extracción activa</td></tr>
<tr><td></td></tr>
<tr><td>Tratamento</td><td>Non</td><td>Combustión</td></tr>
<tr><td></td></tr>
<tr><td>Pluviais</td><td>Foxos de recollida perimetral</td><td>Non</td><td>Si</td></tr>
<tr><td></td></tr>
<tr><td>Punto de vertido</td><td>Non</td><td>Cuneta da estrada de acceso e valgada, ó pe do noiro de vertido</td></tr>
<tr><td></td></tr>
<tr><td>Cuberta</td><td>Lámina/capa impermeable</td><td>Non</td><td>Si</td></tr>
<tr><td></td></tr>
<tr><td>Terra vexetal</td><td>Non</td><td>Si</td></tr>
<tr><td></td></tr>
<tr><td>Vexetación</td><td>Non</td><td>Si</td></tr>
<tr><td></td></tr>
<tr><td>Estabilidade</td><td>Estabilidade</td><td>Non</td><td>Noiros 3H:1V e bermas de 6 m de largura</td></tr>
<tr><td></td></tr>
<tr><td>Accesos</td><td>Posibilidade de acceso</td><td>Si</td><td>Acceso controlado</td></tr>
<tr><td></td></tr>
<tr><td>Vixilancia
ambiental</td><td>Plan de vixilancia ambiental</td><td>Non</td><td>Si</td></tr>
<tr><td></td></tr></tbody></table>
<p>Resumo de medidas preventivas, protectoras e conrrectoras.</p>
<p>Na fase de execución das obras:</p>
<p>-Sobre a atmosfera.</p>
<p>Mantemento dos motores da maquinaria.</p>
<p>Limitación da velocidade dos camións.</p>
<p>Utilización de maquinaria homologada e que cumpra coa normativa existente sobre emisión de ruídos.</p>
<p>Rega das distintas zonas, especialmente nos períodos máis secos.</p>
<p>Establecemento dun procedemento de limpeza periódica de camións e maquinaria móbil que evite o arrastre de partículas e a diseminación de sedimentos polas vías de comunicación próximas.</p>
<p>-Sobre o solo.</p>
<p>Retirada e amoreamento da terra vexetal existente nas áreas do vertedoiro, dispoñendo das medidas necesarias para evitar afeccións, e protexendo estes amoreamentos fronte a deslizamentos e perda por escorrega.</p>
<p>Realización das reparacións e cambios de aceite de vehículos en talleres autorizados.</p>
<p>Recollida en contedores e entrega a xestor autorizado dos aceites provenientes dos equipos e maquinaria.</p>
<p>Modificación da morfoloxía do vertedoiro, co obxecto de acada-la súa estabilidade.</p>
<p>-Sobre as augas.</p>
<p>Recollida dos lixiviados e conducción á EDAR da Pobra do Caramiñal.</p>
<p>Instalación dun sistema de seguridade na balsa de lixiviados, para impedir rebordamentos.</p>
<p>Manterase limpa a cuneta de drenaxe deseñada para permitir que desaugue a totalidade da auga de escorrega e non se produzan retencións nin desbordamentos.</p>
<p>-Sobre a vexetación.</p>
<p>Afectarase á mínima vexetación necesaria para a execución do proxecto, coidando a súa selección. En todo caso, nunca se afectará vexetación fóra da zona abranguida polo proxecto.</p>
<p>Revexetarase a zona con especies arbustivas e herbáceas presentes na zona, e instalarase unha pantalla de piñeiros na fronte e pé do noiro inferior.</p>
<p>-Sobre a fauna.</p>
<p>Evitarase, na medida do posible, os ruídos intensos e vibracións na época de cría e reproducción das especies aniñantes, elixindo, para efectua-las obras que entrañen estas afeccións, as épocas estivais como máis axeitadas ou propicias para iso.</p>
<p>-Sobre a paisaxe.</p>
<p>Plantarase unha pantalla arbórea de piñeiros na fronte e no pé do noiro, co obxecto de que actúe como barreira visual.</p>
<p>Medidas de proxecto:</p>
<p>-Sobre a atmosfera.</p>
<p>Coa clausura do vertedoiro eliminaranse os procesos de combustión continua á que se ven sometidos os residuos, o que redundará nunha mellora da calidade do aire na zona.</p>
<p>O biogás extraerase a través de pozos verticais, mediante un sistema activo, para posteriormente pasar a fachos.</p>
<p>A recollida e tratamento de lixiviados eliminará os cheiros actuais debidos á súa incorporación ás augas de escorrega e ó manancial.</p>
<p>-Sobre o solo e as augas.</p>
<p>Reducirase a taxa de producción de lixiviados mediante o corte da entrada vertical de augas de infiltración á masa de residuos, e mediante a estimulación dos procesos de desgasificación do vertedoiro.</p>
<p>Recollida dos lixiviados, mediante a construcción de gabias de drenaxe ata unha balsa.</p>
<p>-Sobre a fauna.</p>
<p>Coa creación de novos hábitats, que facilita a restauración e revexetación do vertedoiro, producirase unha progresiva utilización destes espacios por especies máis esixentes e en condicións de maior naturalidade, ó tempo que se evita en gran medida o risco da presencia de vectores e pragas.</p>
<p>-Sobre a paisaxe.</p>
<p>O conxunto das medidas comentadas permitirá a integración paisaxística da zona recuperada.</p>
<p>-Sobre a socioeconomía.</p>
<p>Coa execución do proxecto elimínanse os riscos para a saúde das persoas motivada pola presencia do vertedoiro, ó tempo que se produce un aumento no valor económico de terreos próximos e a súa recuperación para outros usos.</p>
<p>Trala execución do proxecto:</p>
<p>Formúlase a realización dun programa de vixilancia ambiental que comprenda actuacións de control durante a fase de obras (control do replanteo, balizamento e sinalización de obras, permeabilidade territorial, ocupación do terreo, xestión de residuos, calidade do aire, procesos erosivos e revexetación) e postclausura (control de augas, lixiviados e gases).</p>
<p>ANEXO II</p>
<p>Severino Romero Davila, concelleiro e responsable local do BNG da Pobra do Caramiñal, presenta escrito no que recolle as seguintes alegacións:</p>
<p>Realiza-lo peche perimetral completo de todo o recinto cos elementos precisos, garantindo a seguridade das persoas e das instalacións. Presta-la máxima atención á seguridade daqueles elementos perigosos que poden comportar riscos (caídas, intoxicacións, incendios e explosións), como son as gabias</p>
<p>e o depósito de lixiviados, os conductos de gas e a torre de combustión.</p>
<p>Incrementa-la frecuencia de recollida de lixiviados a dúas veces por semana durante o primeiro ano ou durante o tempo que sexa preciso para evitar rebordamentos. Illa-las gabias de captación e canalización dos lixiviados das augas pluviais e a interacción coa fauna entubándoas e apantallándoas, garantindo a estanqueidade do depósito que debe ser pechado.</p>
<p>Garanti-la co-responsabilidade dos dous concellos de xeito que o transporte e tratamento dos lixiviados se leve a cabo nas instalacións depuradoras de Ribeira e A Pobra do Caramiñal alternativa e proporcionalmente (en frecuencia e volume), en función da cantidade total de refugallos achegados por cada un dos concellos durante a vida útil do vertedoiro.</p>
<p>Santiago de Compostela, 16 de xullo de 2001.</p>
<p>Francisco Pan-Montojo González</p>
<p>Director xeral de Calidade e Avaliación Ambiental</p>

