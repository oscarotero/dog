---
date: '2001-10-30'
id: 10DFA
page: 14
number: 210
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 24 de agosto de 2001, da Delegación Provincial de Pontevedra,
  pola que se dispón o rexistro, o depósito e a publicación, no Diario Oficial
  de Galicia, do convenio colectivo da empresa Hospital Miguel Domínguez, S.L.
range: Resolución
url: 'https://www.xunta.gal/dog/Publicados/2001/20011030/Anuncio10DFA_gl.html'
---
<p>Visto o texto do convenio colectivo para a empresa Hospital Miguel Domínguez, S.L., con nº de código 3603462, que tivo entrada nesta delegación provincial o día 14-8-2001, subscrito en representación da parte económica pola representación da empresa, e da parte social polo comité de empresa, con data do 27-7-2001. De conformidade co disposto no artigo 90.2º e 3º do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo, e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación provincial</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo, existente nesta delegación provincial, e a notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Vigo, 24 de agosto de 2001.</p>
<p>P.A.</p>
<p>Luis Boullosa Nores</p>
<p>Secretario provincial de Pontevedra</p>
<p>Convenio colectivo de empresa</p>
<p>Hospital Miguel Domínguez, S.L.</p>
<p>Artigo 1º.-Ámbito de aplicación persoal.</p>
<p>Este convenio colectivo terá por ámbito de aplicación a empresa Hospital Miguel Domínguez, S.L. de Pontevedra e afecta a todo o seu persoal en cadro fixo ou eventual, calquera que sexa o lugar da prestación de servicios.</p>
<p>Quedan expresamente excluídos:</p>
<p>a) Persoas que desempeñen funcións de alto consello, alta dirección ou alto goberno.</p>
<p>b) Os profesionais liberais vinculados por contratos civís de prestación de servicios, así como os xestores, asesores ou auditores.</p>
<p>c) Persoal adscrito a empresas concesionarias de servicios que teñan formalizado un contrato civil de prestación de servicios co Hospital Miguel Domínguez, S.L.</p>
<p>Artigo 2º.-Duración e vixencia.</p>
<p>Este convenio terá unha duración de tres anos contados desde o 1 de xaneiro de 2001, finalizando os seus efectos o 31 de decembro de 2003.</p>
<p>Entrará en vigor ós quince días da sinatura, aínda que os efectos económicos dos salarios pactados para o primeiro ano se ó 1 de xaneiro de 2001. Os salarios regularizaranse no mes de agosto, e os atrasos aboaranse no mes de outubro.</p>
<p>Entenderase prorrogado por períodos anuais, salvo denuncia por unha das partes, cunha antelación mínima de tres meses á data do seu vencemento.</p>
<p>Artigo 3º.-Compensación e absorción.</p>
<p>As condicións económicas establecidas neste convenio, consideradas no seu conxunto, poderán ser compensadas nas xa existentes no momento da súa entrada en vigor.</p>
<p>Artigo 4º.-Condicións máis beneficiosas.</p>
<p>Serán respectadas estrictamente ad personam aquelas condicións económicas máis beneficiosas que teña o traballador concedidas pola empresa, por pacto ou costume.</p>
<p>Artigo 5º.-Xornada.</p>
<p>A xornada laboral será de 1.805 horas de traballo efectivo nos respectivos anos de vixencia do convenio.</p>
<p>Cando a distribución supoña a superación das 40 horas semanais, o control e cómputo da xornada verificarase trimestralmente en termos de media. Cando por razóns obxectivas sexa necesario, as partes negociarán outros sistemas de cómputo e control, respectándose en todo caso o tempo máximo anual sinalado.</p>
<p>Artigo 6º.-Horas extraordinarias.</p>
<p>Procurarase efectua-las horas extras mínimas indispensables e, en todo caso, cos límites que determina o Estatuto dos traballadores. A forma de aboamento ou compensación pactarase conforme o disposto no R.D. 2001/1983.</p>
<p>Artigo 7º.-Remuneracións.</p>
<p>O persoal afectado por este convenio de empresa, segundo as categorías, terá que rexerse durante os anos da súa vixencia polas táboas salariais anexas, que supoñen un incremento para 2001 dun 4% sobre o salario base+antigüidade do ano 2000.</p>
<p>Para os anos sucesivos de vixencia, 2002 e 2003, establécese un incremento salarial correspondente ó IPC real. No suposto de que o IPC sexa inferior ó 2%, aplicarase o 2%.</p>
<p>Artigo 8º.-Pagas extraordinarias.</p>
<p>As gratificacións extraordinarias de xullo e Nadal consistirán, cada unha, nunha mensualidade do salario base, incrementado coa antigüidade recoñecida.</p>
<p>Artigo 9º.-Complemento de toxicidade.</p>
<p>Por mor da maior especialidade, toxicidade, perigosidade ou penosidade establécese un complemento retributivo equivalente a un 20% sobre o salario base do convenio, a favor do persoal sanitario dos grupos I, II e III que establece a ordenanza laboral, o cal desenvolve o posto de traballo nalgunha das seguintes seccións ou departamentos: quirófanos, radioterapia, radioelectroloxía, medicina nuclear, laboratorio de análises, unidades de coidados intensivos, psiquiatría, ril artificial, bacterioloxía ou enfermidades infecto-contaxiosas.</p>
<p>Artigo 10º.-Complemento de nocturnidade.</p>
<p>Establécese un complemento de nocturnidade na contía do 25% sobre o salario base de cada traballador, o cal se percibirá sobre as horas traballadas de noite, entendéndose ó respecto como xornada nocturna a comprendida entre as 22 e as 8 horas.</p>
<p>Artigo 11º.-Complemento de transporte.</p>
<p>Tódolos traballadores afectados por este convenio terán dereito a un complemento de transporte que consistirá nas seguintes contías:</p>
<p>-Xornada continua: 250 ptas. por día efectivo de traballo en xornada continuada.</p>
<p>-Xornada partida: 350 ptas. por día efectivo de traballo en xornada partida.</p>
<p>Artigo 12º.-Complemento especial.</p>
<p>A empresa aboará, no mes de marzo de cada ano de vixencia, un complemento especial en contía do 20% dunha paga extra para o ano 2001, 25% para o ano 2002 e 30% para o ano 2003.</p>
<p>Artigo 13º.-Vacacións.</p>
<p>Todo o persoal afectado por este convenio terá dereito a un período de vacacións anual dun mes natural de vacacións retribuídas. No caso de que non desfrutasen o dito período de forma continuada, terán dereito a 30 días naturais. As vacacións desfrutaranse preferentemente durante o período de maio a setembro (ámbolos dous inclusive). Establecerase unha orde rotatoria de preferencia, de tal maneira que un traballador que un ano fose o primeiro á hora de escoller quenda, pasa a se-lo último o ano seguinte.</p>
<p>Artigo 14º.-Licencias e permisos.</p>
<p>Os permisos retribuídos ós que ten dereito o traballador serán os seguintes:</p>
<p>1. No caso de falecemento de parentes de primeiro e segundo grao de consanguinidade e afinidade e parellas de feito debidamente documentadas, establécese en función do lugar no que aconteza o óbito: 3 días se ocorre dentro da Comunidade Autónoma de Galicia e 5 días se ocorre fóra.</p>
<p>2. No caso de enfermidade grave, debidamente acreditada, das persoas do punto anterior, tanto parentes como as parellas de feito debidamente documentadas, en función do lugar en que aconteza</p>
<p>o feito: 3 días se ocorre dentro da Comunidade Autónoma de Galicia e 5 días se ocorre fóra.</p>
<p>3. No caso de intervención cirúrxica das persoas do punto 1, coa debida xustificación, 2 días naturais.</p>
<p>4. Por matrimonio, 15 días naturais.</p>
<p>5. Por razón de parto da esposa, 3 días naturais.</p>
<p>6. Por cambio de domicilio, 2 días naturais.</p>
<p>7. Os traballadores poderán solicitar, así mesmo, 3 días de libre disposición, non acumulables nin engadibles a outros permisos, debendo efectuarse a solicitude coa antelación suficiente que permita organiza-los diferentes servicios.</p>
<p>Estes permisos serán retribuídos e, en ningún caso, poderán ser descontados das vacacións correspondentes nin concedidas recentemente.</p>
<p>Artigo 15º.-Excedencias.</p>
<p>a) Excedencia maternal: os traballadores terán dereito a un período de excedencia, non superior a tres anos, para atende-lo coidado de cada fillo contado desde a data de nacemento deste. Os sucesivos fillos darán dereito a un novo período de excedencia que, de se-lo caso, porá fin ó que viñese desfrutando. Cando o pai e a nai traballen, só un deles poderá exercer ese dereito. Os traballadores terán, neste caso, dereito á reincorporación ó posto de traballo reservado, sempre que o soliciten cunha antelación de 30 días á finalización da excedencia.</p>
<p>b) Excedencia voluntaria: a empresa estará obrigada a concederlle a todo o persoal fixo que o solicite e leve na empresa o tempo mínimo de dous anos de servicio, a excedencia voluntaria, a cal terá unha duración mínima de seis meses e máxima de cinco anos; a empresa queda obrigada a reserva-lo posto de traballo durante un máximo de trece meses. Solicitado o reingreso, de non ter posto vacante, a empresa comprométese a contrata-lo traballador en excedencia cada vez que necesite contratar algún traballador.</p>
<p>Artigo 16º.-Permiso non retribuído.</p>
<p>A empresa concederalles un permiso non retribuído ata un máximo de 7 días ó ano a aqueles traballadores que o soliciten por escrito xustificadamente, cunha antelación alomenos dunha semana.</p>
<p>Artigo 17º.-Incapacidade temporal.</p>
<p>No suposto de incapacidade temporal, os 3 primeiros días serán por conta da empresa.</p>
<p>No caso de accidente laboral, a empresa complementará ata o 100% do salario as prestacións económicas derivadas de tal continxencia.</p>
<p>Artigo 18º.-Revisións médicas.</p>
<p>A todo o persoal afectado por este convenio efectuaráselle un recoñecemento médico anual obrigatoriamente e unha revisión xinecolóxica voluntaria cada seis meses ó persoal feminino, logo de negociación, en ámbolos dous casos, entre o comité de empresa ou delegados de persoal e a dirección do</p>
<p>centro, para a elección do lugar no que se vaia realiza-la revisión indicada.</p>
<p>A dita revisión inclúe a obriga de realizarlle ó persoal en raios as probas específicas legalmente establecidas para eles.</p>
<p>Artigo 19º.-Xubilación.</p>
<p>De común acordo entre as partes, poderanse pactar xubilacións anticipadas ós 64 anos, de conformidade co disposto no R.D. 1197/1985, do 17 de xullo, debendo as empresas substituílos simultaneamente ó seu cesamento por xubilación por outros traballadores nas condicións previstas no citado real decreto.</p>
<p>Artigo 20º.-Formación e promoción profesional.</p>
<p>A empresa facilitará os medios e a colaboración na formación e programación do persoal afecto ós seus centros dentro das dispoñibilidades destes e fóra das horas de traballo.</p>
<p>Artigo 21º.-Contrato de acumulación de tarefas.</p>
<p>Segundo o establecido no artigo 15.1º b) do Estatuto dos traballadores (modificado polo Real decreto lei 8/1997, do 16 de maio), os contratos de duración determinada, por circunstancias do mercado, acumulación de tarefas ou exceso de pedidos, poderán ter unha duración máxima de 13 meses e medio, dentro dun período de 18 meses.</p>
<p>Os contratos acollidos a esta modalidade e vixentes o 30 de xuño de 1997 poderán prorroga-la súa duración ata o máximo de 13 meses e medio, de acordo co establecido no parágrafo anterior.</p>
<p>A empresa comprométese a crear dez postos de traballo fixos, durante o tempo de vixencia do convenio.</p>
<p>Artigo 22º.-Roupa de traballo.</p>
<p>A empresa facilitaralles anualmente ós traballadores a roupa e o calzado sanitario necesario de traballo, coa obriga do lavado pola propia empresa.</p>
<p>Artigo 23º.-Comisión paritaria.</p>
<p>Créase a comisión paritaria do convenio, que terá as funcións e fins regulados pola normativa vixente, con especial seguimento e control do absentismo. A devandita comisión estará integrada polo administrador e representante legal dela e, en representación dos traballadores, o presidente e secretario do comité de empresa. Ámbalas partes poderán asistir acompañados dos asesores laborais que consideren oportunos.</p>
<p>Artigo 24º.-Lexislación subsidiaria.</p>
<p>En todo o non expresamente previsto neste convenio observarase o que dispoña o convenio colectivo</p>
<p>do sector de hospitalización e internamento da provincia de Pontevedra, a ordenanza laboral de Hospitalización, consulta e asistencia, Estatuto dos traballadores e demais disposicións legais de xeral aplicación.</p>
<p>Artigo 25º.-Partes asinantes.</p>
<p>Son partes asinantes deste convenio de empresa, en representación dos traballadores, os membros do comité, integrados na Confederación Intersindical Galega (CIG), Rosa Mª Alfonsín López, presidenta, e Isabel Lago, secretaria, e o asesor, Sr. Franco, en representación da empresa, Miguel Domínguez Vaz, administrador e representante legal da sociedade Hospital Miguel Domínguez, S.L., e o asesor laboral, Sr. Lopo.</p>
<p>Táboa salarial para o ano 2001</p>
<table><tbody><tr><td></td></tr>
<tr><td>2001
(Incremento 4%
sobre salarios
actualizados
2000)</td></tr>
<tr><td></td></tr>
</tbody></table>
<table><tbody><tr><td>Persoal técnico sanitario</td><td></td></tr>
<tr><td></td></tr>
<tr><td>Xefe de servicios</td><td>137.776</td></tr>
<tr><td></td></tr>
<tr><td>Médico xefe de sección ou adxunto</td><td>136.751</td></tr>
<tr><td></td></tr>
<tr><td>Médico interno</td><td>131.048</td></tr>
<tr><td></td></tr>
<tr><td>Farmacéutico, psicólogo</td><td>131.048</td></tr>
<tr><td></td></tr>
<tr><td>Fisioterapeuta, logopeda</td><td>119.892</td></tr>
<tr><td></td></tr>
<tr><td>Axudantte técnico sanitario</td><td>115.516</td></tr>
<tr><td></td></tr>
<tr><td>Asistente social</td><td>115.516</td></tr>
<tr><td></td></tr>
<tr><td>Xefe de enfermería</td><td>131.048</td></tr>
<tr><td></td></tr>
<tr><td>Auxiliares sanitarios especializados, coidadores de centros especiais</td><td>106.044</td></tr>
<tr><td></td></tr>
<tr><td>Persoal subalterno sanitario</td><td></td></tr>
<tr><td></td></tr>
<tr><td>Coidadores, sanitarios, auxiliares de clínica</td><td>101.666</td></tr>
<tr><td></td></tr>
<tr><td>Persoal de servicios xerais</td><td></td></tr>
<tr><td></td></tr>
<tr><td>Encargada</td><td>102.897</td></tr>
<tr><td></td></tr>
<tr><td>Subencargada</td><td>102.897</td></tr>
<tr><td></td></tr>
<tr><td>Auxiliar de axuda a domicilio</td><td>101.666</td></tr>
<tr><td></td></tr>
<tr><td>Pasadora de ferro, costureira, lavandeira, limpadora</td><td>97.863</td></tr>
<tr><td></td></tr>
<tr><td>Persoal de servicios varios</td><td></td></tr>
<tr><td></td></tr>
<tr><td>Fotógrafo, electricista, conductor, mecánico, xardineiro, albanel, pintor, carpinteiro</td><td>108.924</td></tr>
<tr><td></td></tr>
<tr><td>Peón de xardinería, albanel, etc.</td><td>97.863</td></tr>
<tr><td></td></tr>
<tr><td>Conserxe</td><td>102.897</td></tr>
<tr><td></td></tr>
<tr><td>Porteiro</td><td>97.863</td></tr>
<tr><td></td></tr>
<tr><td>Telefonista</td><td>99.488</td></tr>
<tr><td></td></tr>
<tr><td>Persoal administrativo</td><td></td></tr>
<tr><td></td></tr>
<tr><td>Administrador</td><td>103.787</td></tr>
<tr><td></td></tr>
<tr><td>Xefe contabilidade</td><td>103.787</td></tr>
<tr><td></td></tr>
<tr><td>Oficial administrativo</td><td>103.008</td></tr>
<tr><td></td></tr>
<tr><td>Auxiliar administrativo</td><td>103.008</td></tr>
<tr><td></td></tr>
<tr><td>Persoal de pisos</td><td></td></tr>
<tr><td></td></tr>
<tr><td>Camareiras</td><td>99.205</td></tr>
<tr><td></td></tr></tbody></table>

