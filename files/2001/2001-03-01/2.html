---
date: '2001-03-01'
id: 37EE
page: 2
number: 43
agency: 'CONSELLERÍA DE AGRICULTURA, GANDERÍA E POLÍTICA AGROALIMENTARIA'
section: I. DISPOSICIÓNS XERAIS
title: >-
  Orde do 28 de febreiro de 2001 pola que se regula o destino de determinados
  subproductos animais.
range: Orde
url: 'https://www.xunta.gal/dog/Publicados/2001/20010301/Anuncio37EE_gl.html'
---
<p>A Decisión 2001/25/CE, do 27 de decembro de 2000, pola que se prohibe o uso de determinados subproductos na alimentación animal, establece que a partir do 1 de marzo de 2001 os animais mortos e o material de animais de refugallo, non se reciclen e non se integren na cadea alimentaria animal.</p>
<p>Por outra banda, o Real decreto 2224 /1993, do 17 de decembro, sobre normas sanitarias de eliminación e transformación de animais mortos e despoxos de orixe animal e protección fronte a axentes patóxenos en pensos de orixe animal e demais lexislación concordante establece as condicións de eliminación dos cadáveres das demais especies.</p>
<p>De conformidade co exposto, mediante esta orde procédese a regula-lo destino de determinados subproductos animais na Comunidade Autónoma de Galicia, dentro das competencias da Consellería de Agricultura, Gandería e Política Agroalimentaria, con exclusión dos animais das especies bobina, ovina e caprina, que se eliminarán de conformidade co Real decreto 1911/2000, do 24 de novembro, e demais lexislación de aplicación.</p>
<p>En uso das facultades que me confiren os artigos 34.6º e 38 da Lei 1/1983, do 22 de febreiro, reguladora da Xunta e do seu presidente, modificada pola Lei 11/1988, do 20 de outubro,</p>
<p>DISPOÑO:</p>
<p>Artigo 1º</p>
<p>De conformidade co establecido no artigo 2 da Decisión 2001/25/CE, prohíbese a utilización dos seguintes subproductos animais na producción de materias para pensos destinados á alimentación dos animais de granxa:</p>
<p>a) Tódolos animais das especies porcina, os solípedos, as aves de curral, os peixes de piscifactoría e calquera outro animal destinado á producción gandeira que morrese na propia explotación sen ser</p>
<p>sacrificado para o consumo humano (incluídos os animais nacidos mortos e os non nacidos), ademais dos das especies bovina, ovina e caprina, prohibidos pola súa normativa específica.</p>
<p>b) Os seguintes animais mortos:</p>
<p>* Animais de compañía.</p>
<p>* Animais de zoolóxicos e circos.</p>
<p>* Animais de experimentación.</p>
<p>* Animais silvestres que, se é o caso, se determinen.</p>
<p>c) Os animais que fosen sacrificados na propia explotación en cumprimento das medidas de control de enfermidades.</p>
<p>d) Os animais mortos pola aplicación de medidas de urxencia por razóns de benestar e os animais de producción que morresen durante o transporte.</p>
<p>Artigo 2º</p>
<p>O destino dos animais que a seguir se citan será o que se determina:</p>
<p>a) Os cadáveres dos animais de producción dos que a súa morte se produza durante o transporte, en matadoiros ou outros centros de concentración de animais, deberán ser eliminados polos responsables deles de conformidade co disposto no Real decreto 2224/1993, do 17 de decembro, mediante o seu traslado a plantas de tratamento autorizadas.</p>
<p>b) Os animais mortos en explotacións porcinas, avícolas, cunícolas, piscícolas e animais de peletería poderán ser trasladados polos seus responsables a plantas de tratamento autorizadas de conformidade co previsto no punto anterior. Así mesmo poderán ser eliminados nas fosas de cadáveres existentes nas propias explotacións, de conformidade coa lexislación vixente.</p>
<p>c) Excepcionalmente, os animais mortos poderán ser eliminados, mediante a súa inhumación, de acordo coa lexislación vixente, á profundidade suficiente para impedi-lo acceso dos animais carnívoros, en terreo axeitado para evitar calquera dano ou contaminación, e botarlle, en caso necesario, un desinfectante apropiado e oficialmente autorizado.</p>
<p>Disposición adicional</p>
<p>Quedan exceptuados da regulación anterior os animais das especies bovina, ovina e caprina que se someten á súa lexislación específica.</p>
<p>Disposicións derradeiras</p>
<p>Primeira.-Facultase o director xeral de Producción Agropecuaria desta consellería para dicta-las disposicións complementarias necesarias para a correcta aplicación e desenvolvemento desta orde.</p>
<p>Segunda.-Esta orde entrará en vigor o mesmo día da súa publicación no Diario Oficial de Galicia.</p>
<p>Juan Miguel Diz Guedes</p>
<p>Conselleiro de Agricultura, Gandería</p>
<p>e Política Agroalimentaria</p>

