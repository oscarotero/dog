---
date: '2001-02-23'
id: 341E
page: 2
number: 39
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Orde do 9 de febreiro de 2001 pola que se dictan normas para a concesión de
  apoio ós concellos galegos na cesión de material para o Plan de Salvamento en
  Praias de Galicia (Sapraga), para misións de protección civil.
range: Orde
url: 'https://www.xunta.gal/dog/Publicados/2001/20010223/Anuncio341E_gl.html'
---
<p>A Lei 7/1985, do 2 de abril, reguladora das bases do réxime local (artigo 25.2º, parágrafo c), así como a Lei 5/1997, do 22 de xullo, de Administración local de Galicia (artigos 80, 81 e 82), determina que o concello, como entidade básica da organización territorial do Estado, é a vía da participación dos seus cidadáns en diferentes materias e, entre elas, a protección civil xa que, ante unha situación de emerxencia que poida poñer en perigo a vida dos cidadáns ou as súas pertenzas, o concello será o primeiro en actuar tanto en tempo de resposta como en mobilización de recursos.</p>
<p>Así mesmo, a Lei 2/1985, do 21 de xaneiro, sobre protección civil, establece a vinculación voluntaria e desinteresada dos cidadáns á protección civil a través de organizacións que se orientarán, principalmente, á colaboración e apoio en situacións de emerxencia; actitude fundamentalmente desenvolvida polas agrupacións de voluntarios de protección civil na maior parte dos concellos para poder cumpri-la normativa vixente en materia de protección da súa comunidade veciñal.</p>
<p>Conforme o Decreto 161/2000, do 29 de xuño, mediante o que se establece a estructura orgánica da Consellería de Xustiza, Interior e Relacións Laborais, correspóndenlle a esta consellería, entre outras competencias, as de protección civil.</p>
<p>De acordo co Decreto 56/2000, do 3 de marzo, polo que se regula a planificación, as medidas de coordinación e a actuación de voluntarios, agrupacións de voluntarios e entidades colaboradoras en materia de protección civil de Galicia, a Administración autonómica colaborará na dotación de medios e recursos necesarios á Administración local para a súa actuación en materia de protección civil.</p>
<p>A Consellería de Xustiza, Interior e Relacións Laborais, consciente da magnitude e trascendencia dos valores que están en xogo nas situacións de emerxencia, así como das necesidades que se xeran e os recursos humanos e materiais que é preciso mobilizar, quere dotar de medios axeitados os concellos para o cumprimento dos seus labores en materia de protección civil, para o Plan de Salvamento en Praias de Galicia (Plan Sapraga).</p>
<p>De acordo co exposto, preténdese por medio da presente orde regula-lo procedemento e requisitos para a cesión en propiedade de material de prevención e intervención en praias ós concellos da Comunidade Autónoma galega, segundo se recolle no Plan de Salvamento en Praias de Galicia (Sapraga).</p>
<p>Por todo isto,</p>
<p>DISPOÑO:</p>
<p>Artigo 1º.-Obxecto.</p>
<p>A Consellería de Xustiza, Interior e Relacións Laborais, co fin de colaborar cos concellos facili</p>
<p>tándolle-lo exercicio das súas competencias na atención e seguridade dos usuarios das praias, cederalle material de prevención e intervención nelas.</p>
<p>Artigo 2º.-Beneficiarios.</p>
<p>Para poder acceder ós beneficios outorgados mediante esta orde, os concellos deberán cumpri-los seguintes requisitos:</p>
<p>a) Concellos marítimos de Galicia ou concellos que teñan praias fluviais recoñecidas oficialmente.</p>
<p>b) Que nos seus orzamentos anuais dispoñan dunha cantidade destinada a temas de seguridade e protección civil, especialmente en salvamento de praias.</p>
<p>c) Contratar un número axeitado de socorristas con titulación adecuada.</p>
<p>d) Dispor de medios materiais e recursos humanos para mobiliza-lo material asignado.</p>
<p>e) Dispor de Servicio Municipal de Protección Civil ou, no seu defecto, de Agrupación de Voluntarios de Protección Civil.</p>
<p>Artigo 3º.-Crédito.</p>
<p>Para a consecución do obxectivo ó que se refire a presente orde, a Consellería de Xustiza, Interior e Relacións Laborais destinará ata un límite de 34.500.000 ptas., con cargo á aplicación orzamentaria 13.04.231A.623.0 dos orzamentos xerais da Comunidade Autónoma galega para o ano 2001.</p>
<p>Artigo 4º.-Solicitude.</p>
<p>1. Os concellos que desexen acollerse ós beneficios concedidos nesta orde presentarán a súa solicitude, no prazo de quince días hábiles contados a partir do seguinte ó da súa publicación no Diario Oficial de Galicia, empregando o modelo que se indica no anexo I desta orde, no rexistro xeral da Consellería de Xustiza, Interior e Relacións Laborais, no das delegacións provinciais desta consellería, ou por calquera dos medios previstos no artigo 38.4º da Lei 30/1992, do 26 de novembro, modificada pola Lei 4/1999, de 13 de xaneiro, de réxime xurídico das administracións públicas e de procedemento administrativo común.</p>
<p>2. Xunto coa solicitude presentaranse os seguintes documentos:</p>
<p>2.1. Certificados expedidos polo secretario do concello:</p>
<p>a) Certificación, se é o caso, da existencia de Servicio Municipal de Protección Civil.</p>
<p>b) Certificado dos gastos correntes e de investimento considerados nos orzamentos municipais do ano 2001 destinados ás funcións de seguridade e protección civil, principalmente en salvamento en praias.</p>
<p>c) Certificado relativo ó acordo adoptado polo órgano competente polo que:</p>
<p>-Se acorda solicita-la cesión en propiedade, regulada na presente orde, aceptando integramente os seus termos e prescricións.</p>
<p>-Se faculta o alcalde do concello para acepta-la cesión en propiedade nas condicións establecidas</p>
<p>pola consellería e para asina-lo correspondente convenio ou ampliación deste, no caso de resolución favorable da consellería.</p>
<p>2.2. Memoria asinada polo alcalde, como xefe local de Protección Civil, na que se indiquen:</p>
<p>-Os riscos potenciais inherentes á utilización das praias no ámbito territorial do concello, indicando as que lle vai dar cobertura.</p>
<p>-Ter creada ou en trámite de creación a Xunta Local de Protección Civil.</p>
<p>-Ter ou estar elaborando o Plan de Emerxencia Municipal (Pemu).</p>
<p>-Ter medios de titularidade do concello destinados a misións de protección civil, especialmente ó salvamento en praias.</p>
<p>-Cumpri-los requisitos indicados no artigo 2º, especificando cada un dos epígrafes.</p>
<p>3. Os defectos nas solicitudes seranlles notificados ós interesados pola Dirección Xeral de Interior e Protección Civil da Consellería de Xustiza, Interior e Relacións Laborais, concedéndolles un prazo de dez días para emendar os erros ou omisións. Transcorrido o dito prazo, se non se producise a dita emenda, as peticións arquivaranse, de acordo co establecido na Lei de réxime xurídico das administracións públicas e do procedemento administrativo común.</p>
<p>Artigo 5º.-Instrucción e resolución.</p>
<p>As solicitudes recibidas e maila súa documentación serán analizadas polos servicios competentes da Dirección Xeral de Interior e Protección Civil, que emitirán o correspondente informe.</p>
<p>O director xeral de Interior e Protección Civil, á vista do informe, elevaralle a correspondente proposta ó conselleiro de Xustiza, Interior e Relacións Laborais, quen resolverá, procedéndose á súa publicación posterior no Diario Oficial de Galicia, de conformidade co establecido no artigo 96 bis do Regulamento de patrimonio da Comunidade Autónoma (introducido polo Decreto 238/1998, do 24 de xullo).</p>
<p>Artigo 6º.-Criterios de avaliación.</p>
<p>A concesión realizarase en réxime de concorrencia competitiva e a avaliación das solicitudes farase tendo en conta as seguintes condicións:</p>
<p>-Criterios xerais:</p>
<p>* Número de colaboracións realizadas, en temas de protección civil, coa Xunta de Galicia, especialmente co Servicio de Emerxencia 112 e Plans de Protección Civil da Comunidade Autónoma de Galicia no sistema de protección civil de Galicia.</p>
<p>* Dispor de servicio de 24 horas no Servicio Municipal de Protección Civil e/ou na Agrupación de Voluntarios de Protección Civil.</p>
<p>* Riscos potenciais existentes no concello en relación co obxecto desta orde, e participación activa nos últimos anos en plans e operativos de protección civil en situacións de urxencia e emerxencia.</p>
<p>* Recursos humanos e medios materiais, de titularidade propia, que o concello e, se é o caso, a</p>
<p>agrupación de voluntarios de protección civil, poida mobilizar ante unha emerxencia.</p>
<p>-Criterios específicos:</p>
<p>* Que non dispoñan de embarcación pneumática para misións de protección civil, e de contar xa con algunha, en función das características do concello, considérase que poida ser necesaria unha nova embarcación como apoio da anterior ou a súa renovación.</p>
<p>* Que non dispoñan de material específico de prevención e intervención en praias e, de contar con algún, considerase necesaria a súa renovación ou ampliación.</p>
<p>* Número de praias, para cubrir no Plan Sapraga, con indicación da súa lonxitude e demanda dos usuarios.</p>
<p>* Persoal dedicado ó Plan Sapraga: socorristas titulados, voluntarios, etc.</p>
<p>* Instalacións e sinalización nas praias.</p>
<p>* Praias do concello que obtiveran galardón de bandeira azul.</p>
<p>Artigo 7º.-Notificación.</p>
<p>A resolución da consellería seralles notificada ós solicitantes, ós que se lles concederá a cesión en propiedade do material para o Plan Sapraga, na forma prevista no artigo 59 da Lei 30/1992, do 26 de novembro, de réxime xurídico das administracións públicas e do procedemento administrativo común. Conforme o disposto no artigo 44.1º da Lei 30/1992, do 26 de novembro, de réxime xurídico das administracións públicas e do procedemento administrativo común, modificado pola Lei 4/1999, do 13 de xaneiro, de non notificarse resolución no prazo de 6 meses contados desde a publicación desta orde no Diario Oficial de Galicia, os interesados poderán entender desestimadas as súas solicitudes por silencio administrativo. Así mesmo, a aqueles concellos ós que non se lles conceda material notificaraselles que foi desestimada a súa petición.</p>
<p>Artigo 8º.-Aceptación.</p>
<p>1. O alcalde do concello ó que se lle concedese material disporá dun prazo de quince días hábiles, contados a partir da recepción da resolución favorable, para comunica-la aceptación.</p>
<p>2. Transcorrido este prazo sen que se comunique a dita aceptación, a Consellería de Xustiza, Interior e Relacións Laborais poderá anula-la dita resolución.</p>
<p>Artigo 9º.-Formalización de cesión.</p>
<p>Asinarase un convenio ou ampliación de convenio Sapraga no que constará o acordo de cesión en propiedade e a aceptación do cesionario.</p>
<p>Os gastos de matriculación, seguros, impostos, mantemento, conservación do material cedido e as indemnizacións derivadas das posibles declaracións de responsabilidade civil ou criminal por uso do</p>
<p>material, calquera que sexa a súa contía, correrán a cargo dos concellos.</p>
<p>Artigo 10º.-Control.</p>
<p>Se o material cedido non se aplicase ó fin sinalado ou deixase de estalo con posterioridade, se se descoidase ou utilizase con grave quebrantamento, ou se incumprisen as condicións que se detallan nesta orde, considerarase resolta a cesión e os bens reverterán á Comunidade Autónoma, que terá dereito a percibir, logo da taxación pericial, o valor dos detrimentos ou das deterioracións que experimentasen.</p>
<p>A Consellería de Xustiza, Interior e Relacións Laborais estará dotada de facultades de vixilancia e control para comproba-lo cumprimento das obrigas que leva aparelladas a cesión e, de se-lo caso, para a resolución dos expedientes de reversión.</p>
<p>Disposicións derradeiras</p>
<p>Primeira.-Facúltase o director xeral de Interior e Protección Civil para dictar, no ámbito das súas competencias, as resolucións precisas para o desenvolvemento desta orde.</p>
<p>Segunda.-Será de aplicación supletoria o Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia.</p>
<p>Terceira.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 9 de febreiro de 2001.</p>
<p>Antonio Pillado Montero</p>
<p>Conselleiro de Xustiza, Interior e Relacións Laborais</p>

