---
date: '2001-11-15'
id: 11D76
page: 14
number: 221
agency: ESCOLA GALEGA DE ADMINISTRACIÓN PÚBLICA
section: III. OUTRAS DISPOSICIÓNS
title: >-
  Resolución do 12 de novembro de 2001 pola que se convocan unhas Xornadas sobre
  o novo regulamento da Lei de contratos das administracións públicas.
range: Resolución
url: 'https://www.xunta.gal/dog/Publicados/2001/20011115/Anuncio11D76_gl.html'
---
<p>Dentro do plan de actividades da Escola Galega de Administración Pública para o 2001 e de acordo coas funcións atribuídas pola Lei 4/1987, do 27 de maio, de creación da escola, e pola Lei 10/1989, do 10 de xullo, de modificación da anterior, convócanse, en colaboración co Centro de Estudios Jurídicos Superiores (Cejus), unhas Xornadas sobre o novo regulamento da Lei de contratos das administracións públicas; convocatoria que se desenvolverá conforme as seguintes bases:</p>
<p>1. Obxectivos.</p>
<p>Mellora-la formación dos asistentes e abrir un debate sobre os aspectos máis salientables e as novidades do Real decreto 1098/2001, do 12 de outubro, polo que se aproba o Regulamento xeral da Lei de contratos das administracións públicas.</p>
<p>2. Contido.</p>
<p>Trataranse estes temas:</p>
<p>-O réxime xurídico da clasificación das empresas contratistas: criterios de clasificación e procedemen</p>
<p>to administrativo. O Rexistro Oficial de Empresas Clasificadas e o Rexistro Público de Contratos.</p>
<p>-As garantías esixibles nos contratos coas administracións públicas.</p>
<p>-Novidades introducidas nas actuacións relativas á contratación: pregos de cláusulas administrativas xerais, a formalización dos contratos, actuacións preparatorias e adxudicación de contratos.</p>
<p>-Novidades introducidas en materia de execución, modificación e extinción de contratos administrativos.</p>
<p>-Réxime xurídico do contrato de obras: novidades introducidas.</p>
<p>-Novidades introducidas no réxime xurídico do contrato de xestión de servicios públicos e de subministracións. Referencia ós contratos de consultoría e asistencia e ó de servicios.</p>
<p>3. Destinatarios.</p>
<p>Persoal ó servicio da Xunta de Galicia e da Administración local galega e interesados en xeral.</p>
<p>4. Desenvolvemento.</p>
<p>-Horario: mañá e tarde.</p>
<p>-Lugar e datas: as xornadas convocadas desenvolveranse no salón de actos da Escola Galega de Administración Pública (rúa de Madrid, 2-4, polígono das Fontiñas en Santiago de Compostela), os días 3 e 4 de decembro de 2001.</p>
<p>5. Inscrición.</p>
<p>-Prazo: remata o xoves, día 29 de novembro de 2001.</p>
<p>-Tramitación de solicitudes: as solicitudes irán dirixidas ó director da Escola Galega de Administración Pública, polígono das Fontiñas, rúa de Madrid, 2-4 - 15707, Santiago de Compostela, segundo o modelo que figura como anexo a esta convocatoria, e presentaranse no rexistro xeral da EGAP ou por calquera das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común. Admitiranse tamén inscricións por telefax: 981 54 63 30.</p>
<p>-Número de prazas: limitado á capacidade do local.</p>
<p>-Inscrición fóra de prazo: só se admitirán, de quedaren prazas baleiras, coa condición de que se cumpran os requisitos xerais antes indicados.</p>
<p>Os peticionarios poderán obter confirmación da súa posible admisión, chamando por teléfono, o día 30 de novembro, das 8.30 ás 14.30 horas, ós seguintes números: 981 54 62 39/44 ou 981 54 60 40.</p>
<p>6. Modificacións.</p>
<p>A EGAP reserva para si a facultade de interpretar e de resolve-las incidencias que puidesen xurdir no desenvolvemento das xornadas, así como a de cancelalas, se o escaso número de solicitudes non xustificase a súa realización.</p>
<p>7. Certificación de asistencia.</p>
<p>Entregaráselles, ó remate destas xornadas, a aquelas persoas inscritas que concorresen asiduamente a ela, cando a súa asistencia sexa igual ou superior ó 85% das horas lectivas programadas, e expresarase, neste documento, a natureza da actividade e a data da súa realización.</p>
<p>8. Retransmisión por Internet.</p>
<p>As persoas interesadas en segui-lo desenvolvemento destas xornadas por Internet poden facelo a través do seguinte enderezo: www.egap.xunta.es.</p>
<p>Santiago de Compostela, 12 de novembro de 2001.</p>
<p>Domingo Bello Janeiro</p>
<p>Director da Escola Galega de Administración Pública</p>

