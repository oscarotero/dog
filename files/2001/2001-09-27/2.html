---
date: '2001-09-27'
id: F5FE
page: 12
number: 188
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Decreto 222/2001, do 7 de setembro, polo que se cede, a título gratuíto, unha
  parcela ó Concello de Santiago de Compostela, situada en San Lázaro, no termo
  municipal de Santiago de Compostela (A Coruña).
range: Decreto
url: 'https://www.xunta.gal/dog/Publicados/2001/20010927/AnuncioF5FE_gl.html'
---
<p>A Comunidade Autónoma de Galicia é titular, en virtude do Real decreto 3318/1982, do 24 de xullo, sobre traspaso de funcións e servicios do Estado á Comunidade Autónoma de Galicia en materia de agricultura e pesca (BOE nº 292, do 6 de decembro), do predio denominado Hospital-Horta de San Lázaro, parroquia de San Lázaro (antes parroquia de Santa</p>
<p>María de Sar), municipio da cidade de Santiago de Compostela, coñecida tamén como Leprosería e Horta de San Lázaro, de superficie total de 71.767 m, (que segundo certificación catastral e recente medición é de 72.950 m).</p>
<p>Na actualidade, o dito inmoble consta no Inventario de Bens e Dereitos da Comunidade Autónoma de Galicia como ben de dominio público con destino a sede de dependencias administrativas da Xunta de Galicia.</p>
<p>Con data 29 de xullo de 1996 o Concello de Santiago de Compostela asinou coa Consellería de Economía e Facenda un convenio de cooperación urbanística, asinándose así mesmo unha addenda ó dito convenio con data 15 de xuño de 2000, asumindo entre outros o compromiso de ceder ó Concello de Santiago de Compostela unha superficie de terreo con destino a equipamento deportivo.</p>
<p>Mediante Decreto 186/2001, do 26 de xullo (DOG nº 156, do 13 de agosto), desafectouse do dominio público unha parcela de 22.250 m, onde se sitúa o inmoble denominado Hospital-Horta de San Lázaro, parroquia San Lázaro (antes Santa María do Sar), municipio de Santiago de Compostela.</p>
<p>Con data 14 de agosto de 2001, asinouse a acta de entrega da dita parcela ó patrimonio da Comunidade Autónoma de Galicia.</p>
<p>Mediante orde da Consellería de Economía e Facenda do 20 de agosto de 2001, declarouse a alienabilidade da antedita parcela, pendente na actualidade da súa publicación.</p>
<p>A Secretaría Xeral e do Patrimonio, dependente da antedita consellería, tramitou o expediente de cesión da titularidade da devandita parcela de acordo co previsto nos artigos 30 da Lei 3/1985, do 12 de abril, do patrimonio da Comunidade Autónoma de Galicia, e 83 e seguintes do seu Regulamento.</p>
<p>Na súa virtude, por proposta do conselleiro de Economía e Facenda e logo de deliberación do Consello da Xunta de Galicia na súa reunión do día sete de setembro de dous mil un,</p>
<p>DISPOÑO:</p>
<p>Artigo 1º</p>
<p>Acórdase a cesión, a título gratuíto, a favor do Concello de Santiago de Compostela dunha parcela situada en San Lázaro, termo municipal de Santiago de Compostela(A Coruña), que se describe como segue:</p>
<p>«Parcela de 22.250 m de superficie que linda ó norte, en liña recta de 174,20 m coa rúa de Penamaría; ó sur, en liña curva de 54,96 m e en liña recta de 118,31 m, co resto do predio matriz propiedade da Comunidade Autónoma; ó leste, en liña recta de 115,17 m cos predios de Carmen Míguez Losada, Dolores Fandiño Vilaseco, María Fandiño Vilaseco, Rosa Iglesias Rodríguez; ó oeste, en liña recta de 131,75 m coas fincas de Agustín Rey Rivadas e Mª Dolores Quintela López».</p>
<p>A parcela figura inscrita no Rexistro da Propiedade nº 1 de Santiago de Compostela no tomo 1382, libro 367, folio 28, predio nº 32.929 inscrición 1ª a nome da Comunidade Autónoma de Galicia.</p>
<p>Artigo 2º</p>
<p>A cesión queda sometida ás seguintes cláusulas:</p>
<p>a) A parcela que se cede destinarase a uso público municipal (equipamento deportivo, espacios libres e viais complementarios).</p>
<p>b) Se o ben cedido non se aplicase ó fin sinalado dentro do prazo de tres anos, contados desde o outorgamento da escritura pública, ou deixase de estalo con posterioridade, se descoidase ou utilizase con grave quebrantamento, ou se incumprisen as condicións do acordo, considerarase resolta a cesión e o inmoble reverterá á Administración da Comunidade Autónoma de Galicia, que terá dereito a percibir, logo de taxación pericial, o valor dos detrimentos ou deterioracións que experimentase.</p>
<p>c) Tódolos gastos e impostos derivados da trasmisión, incluído o imposto do incremento de valor dos terreos de natureza urbana, asi como os da segregación, serán de conta do cesionario.</p>
<p>Artigo 3º</p>
<p>A cesión formalizarase mediante escritura pública subscrita polo secretario xeral e do Patrimonio ou funcionario en quen delegue, debendo constar nela o acordo de cesión e a aceptación do cesionario.</p>
<p>Disposición derradeira</p>
<p>A Consellería de Economía e Facenda, a través da Secretaría Xeral e do Patrimonio, levará a cabo tódolos trámites necesarios para a efectividade do presente decreto.</p>
<p>Santiago de Compostela, sete de setembro de dous mil un.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>

