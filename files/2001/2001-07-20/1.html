---
date: '2001-07-20'
id: C156
page: 9
number: 141
agency: CONSELLERÍA DE ECONOMÍA E FACENDA
section: I. DISPOSICIÓNS XERAIS
title: >-
  Orde do 18 de xullo de 2001 pola que se modifica a do 6 de xullo de 2001 pola
  que se establece o procedemento para a concesión das subvencións aprobadas
  polo Consello da Xunta de Galicia do 5 de xullo de 2001 para as obras de
  reparación ou restitución de infraestructuras, equipamentos, instalacións ou
  servicios recollidos no artigo 26 da Lei 7/1985, do 2 de abril, reguladora das
  bases de réxime local, danados polas choivas e temporais acaecidos desde
  outubro de 2000 ata marzo de 2001.
range: Orde
url: 'https://www.xunta.gal/dog/Publicados/2001/20010720/AnuncioC156_gl.html'
---
<p>A Orde do 6 de xullo de 2001, da Consellería de Economía e Facenda, pola que se establece o procedemento para a concesión das subvencións aprobadas polo Consello da Xunta de Galicia de 5 de xullo de 2001 para obras de reparación ou restitución de infraestructuras, equipamentos, instalacións ou servicios recollidos no artigo 26 da Lei 7/1985, do 2 de abril, reguladora das bases de réxime local, danados polas choivas e temporais acaecidos desde outubro de 2000 ata marzo de 2001, establecía no último parágrafo do punto segundo e nos puntos terceiro e cuarto tanto os prazos de presentación de solicitudes e da documentación que debía aportarse, segundo o disposto na propia orde, como os prazos de resolución pola Consellería de Economía e Facenda.</p>
<p>Os prazos de presentación de solicitudes e documentación fixáronse de acordo cos establecidos na orde do Ministerio de Administracións Públicas do 10 de maio de 2001, xa que a documentación que debía remitirse a ámbalas administracións públicas era a mesma. Tendo en conta que a Administración do Estado concedeu unha prórroga para a remisión da documentación establecida no apartado cuarto da dita orde, cómpre ampliar tamén os prazos concedidos na Orde do 6 de xullo de 2001, da Consellería de Economía e Facenda.</p>
<p>Por todo o exposto</p>
<p>DISPOÑO:</p>
<p>Primeiro.-Modifícase o último parágrafo do punto segundo da Orde do 6 de xullo de 2001, que quedará redactado do xeito seguinte:</p>
<p>«A Consellería de Economía e Facenda, á vista da citada relación e do programa de financiamento, asignaralles as subvencións correspondentes a este punto segundo, ás deputacións provinciais, non máis tarde do 30 de setembro de 2001».</p>
<p>Segundo.-Modifícase o punto terceiro da Orde do 6 de xullo de 2001, que quedará redactado como segue:</p>
<p>«As solicitudes, así como o resto da documentación que deba achegarse segundo os puntos anteriores,</p>
<p>deberá ter entrada no rexistro xeral da Consellería de Economía e Facenda, con data límite do 10 de setembro de 2001».</p>
<p>Terceiro.-Modifícase o parágrafo primeiro do punto cuarto da Orde do 6 de xullo de 2001, que terá a seguinte redacción:</p>
<p>«A Consellería de Economía e Facenda, á vista da documentación recibida, resolverá a concesión individualizada das subvencións correspondentes ó punto primeiro desta orde, non máis tarde do 30 de setembro de 2001».</p>
<p>Disposición derradeira</p>
<p>Esta orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 18 de xullo de 2001.</p>
<p>Jose Antonio Orza Fernández</p>
<p>Conselleiro de Economía e Facenda</p>

