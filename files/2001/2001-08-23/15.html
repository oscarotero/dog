---
date: '2001-08-23'
id: D9EA
page: 11
number: 163
agency: CONSELLERÍA DE MEDIO AMBIENTE
section: VI. ANUNCIOS
title: >-
  Resolución do 30 de maio de 2001, do Xurado Provincial de Clasificación de
  Montes Veciñais en Man Común de Ourense, pola que se fai pública a
  clasificación do monte Vieiro, a favor dos veciños de Verducedo e Cascarballo,
  no concello de Montederramo (Ourense).
range: Resolución
url: 'https://www.xunta.gal/dog/Publicados/2001/20010823/AnuncioD9EA_gl.html'
---
<p>O Xurado Provincial de Clasificación de Montes Veciñais en Man Común de Ourense acordou, na sesión que tivo lugar o trinta de maio de dous mil un, adopta-lo seguinte acordo:</p>
<p>Visto o expediente de clasificación do monte como veciñal en man común denominado Vieiro e a solicitude dos veciños dos lugares de Verducedo e Cascarballo, no concello de Montederramo.</p>
<p>Resultando que con data do 9 de abril de 1999, tivo entrada no rexistro da Delegación Provincial da Consellería de Medio Ambiente de Ourense, escrito dirixido ó Xurado Provincial de Montes Veciñais en Man Común asinado polos veciños dos lugares de Verducedo e Cascarballo, da parroquia de San Cosme de Montederramo, no concello de Montederramo, solicitando se declare o monte Vieiro como veciñal en man común.</p>
<p>Resultando que o xurado provincial en sesión do 30 de xuño de 1999, acordou tomar en consideración o citado escrito e inicia-lo expediente de clasificación do monte designando instructores deste a Abel Carbajales Santaeufemia e Jose Ramón Goyanes Flores, que aceptaron tal cargo, librándose mandamento para a anotación preventiva no Rexistro da Propiedade da Pobra de Trives, e remitíndose comunicacións dirixidas ós veciños representantes dos lugares anteditos, ó presidente da Deputación Provincial de Ourense, ó alcalde do Concello de Montederramo, á Consellería de Agricultura, Gandería e Política Agroalimentaria: Servicio de Estruc</p>
<p>turas e Desenvolvemento Rural, á delegación provincial da Consellería de Política Territorial, Obras Públicas e Vivenda, á Xerencia Territorial do Catastro, e ó xefe do Servicio de Montes e Industrias Forestais, publicándose edictos no Diario Oficial de Galicia e no taboleiro de anuncios do Concello de Montederramo, durante o prazo dun mes segundo consta en dilixencia redactada ó dorso do edicto polo secretario do citado concello, que durante o prazo sinalado en edictos para que os interesados puidesen comparecer ou intervir nel, en defensa dos seus dereitos, non consta presentada ningunha alegación.</p>
<p>Resultando que a anotación preventiva de iniciación do expediente se practicou no Rexistro da Propiedade da Pobra de Trives, como segue:</p>
<p>«Asento 1.116 do Diario 19, anotación preventiva letra A».</p>
<p>Resultando que na tramitación do expediente se cumpriron tódalas formalidades legais.</p>
<p>Considerando que o Xurado Provincial de Clasificación de Montes Veciñais en Man Común ten xurisdicción e competencia para coñece-los expedientes de clasificación dos montes que teñan tal carácter a teor do establecido no artigo 9 da citada lei.</p>
<p>Considerando que o tipo de comunidade xermánica que institúe a Lei de montes veciñais en man común ten como características esenciais as seguintes:</p>
<p>1. Que os condominios se unen por vínculos persoais de veciñanza agrupados en parroquias, aldeas, lugares, casaríos ou barrios non constituídos formalmente en entidades muncipais;</p>
<p>2. Que polo tanto o número de titulares é variable e indeterminado;</p>
<p>3. Que o patrimonio colectivo é utilizado e aproveitado polo veciño, en canto membro da agrupación veciñal, faltando a idea de cota no sentido xurídico-romano;</p>
<p>4. Que o patrimonio e a participación é inalleable, imprescritible e inembargable; e</p>
<p>5. Que a comunidade é indivisible, non podendo os comuneiros pedi-la actio communi dividumdo.</p>
<p>Considerando que segundo informacións e testemuños resulta que os montes citados son aproveitados e posuídos en réxime de comunidade xermánica polos veciños dos lugares de Verducedo e Cascarballo, no concello de Montederramo (Ourense).</p>
<p>Considerando que das informacións recollidas resulta que os veciños dos lugares de Verducedo e Cascarballo están conformes coa clasificación do citado monte coma veciñal en man común.</p>
<p>Considerando que a teor do disposto na Lei de montes veciñais en man común, o expediente de clasificación se iniciou por acordo do xurado, por instancia dos veciños dos lugares de Verducedo e</p>
<p>Cascarballo e para que este xurado puidese acorda-la iniciación do expediente de clasificación.</p>
<p>Considerando que no recoñecemento en campo se comproba e concreta o seu perímetro e se precisan os lindeiros, tal e como se reflictan na parte dispositiva do acordo.</p>
<p>Vista a Lei galega 13/1989, do 10 de outubro, de montes veciñais en man común e o seu regulamento, Decreto 260/1992 do 4 de setembro, así como o establecido na Lei de procedemento administrativo do 26 de novembro de 1992, modificada pola Lei 4/1999.</p>
<p>O Xurado Provincial de Clasificación de Montes Veciñais en Man común á vista dos antecedentes e fundamentos expostos e por unanimidade dos seus membros:</p>
<p>ACORDA:</p>
<p>Primeiro.-Clasifica-lo monte denominado Vieiro, de 9,3 ha de superficie aproximadamente, a favor dos veciños dos lugares de Verducedo e Cascarballo, parroquia de San Cosme de Montederramo, no concello de Montederramo (Ourense), e cos datos que a seguir se citan, como veciñal en man común, en réxime de comunidade xermánica.</p>
<p>Os datos do citado monte son:</p>
<p>Concello: Montederramo</p>
<p>Denominación: monte Vieiro.</p>
<p>Comunidade propietaria: veciños de Verducedo e Cascarballo (parroquia de San Cosme de Montederramo).</p>
<p>Superficie: 9,3 ha, aproximadamente.</p>
<p>Estremas:</p>
<p>Norte: propiedade particular de Manuel Vázquez Gómez, e outros dous.</p>
<p>Sur: límite termos municipais entre Montederramo e Maceda.</p>
<p>Leste: camiño de Escuadra.</p>
<p>Oeste: límite termos municipais entre Montederramo e Maceda.</p>
<p>Descrición do perímetro:</p>
<p>Partindo do alto denominado Coto, sito no límite entre os concellos de Montederramo e Maceda, a liña en dirección sueste, seguindo o límite entre os concellos citados, ata o denominado Camiño de Escuadra. De seguido a liña segue o camiño citado, en dirección noroeste, ata a leira propiedade particular de Manuel Vázquez Gómez, veciño de Verducedo. Desde este punto do camiño, o límite do monte segue unha liña recta ata o alto denominado Coto.</p>
<p>Segundo.-Que se proceda á exclusión do citado monte de calquera inventario, catálogo ou rexistro público no que poidan figurar inscritos a favor de persoa ou entidade distinta á que agora se asigna a súa pertenza.</p>
<p>Notifíquese esta resolución ó alcalde-presidente do Concello de Montederramo (Ourense), ós representantes da comunidade veciñal, ó xefe do Servicio de Montes e Industrias Forestais, ós que se lles fará saber que esta resolución, que pon fin á vía administrativa, pode ser obxecto de recurso de reposición potestativo perante o Xurado Provincial de Clasificación de Montes Veciñais en Man Común de Ourense, no prazo dun mes, ou recurso contencioso-administrativo perante o Xulgado do Contencioso-Administrativo de Ourense no prazo de dous meses, ámbolos dous prazos a partir do día seguinte ó da publicación no Diario Oficial de Galicia (artigos 109 e 116 da Lei 30/1992, de réxime xurídico das administracións públicas e do procedemento administrativo común, e artigos 8 e 46 da Lei 29/1998, do 13 de xullo, reguladora da xurisdicción contencioso-administrativa).</p>
<p>O que por orde do presidente do Xurado Provincial de Clasificación de Montes Veciñais en Man Común, se fai público no Diario Oficial de Galicia, para xeral coñecemento.</p>
<p>Ourense 30 de maio de 2001.</p>
<p>Miriam Areal López</p>
<p>Secretaria do Xurado Provincial</p>
<p>de Clasificación de Montes Veciñais</p>
<p>en Man Común de Ourense</p>
<p>Visto e prace</p>
<p>Agustín Prado Verdeal</p>
<p>Presidente do Xurado Provincial de Clasificación</p>
<p>de Montes Veciñais en Man Común de Ourense</p>

