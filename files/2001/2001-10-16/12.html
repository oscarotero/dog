---
date: '2001-10-16'
id: '10232'
page: 13
number: 200
agency: 'CONSELLERÍA DE PESCA, MARISQUEO E ACUICULTURA'
section: III. OUTRAS DISPOSICIÓNS
title: >-
  Circular do 11 de outubro de 2001 pola que se procede á interpretación do
  artigo 21 do Decreto 79/1998, do 12 de febreiro, que regula a estructura,
  organización e funcionamento das confrarías de pescadores de Galicia.
range: Circular
url: 'https://www.xunta.gal/dog/Publicados/2001/20011016/Anuncio10232_gl.html'
---
<p>A Lei 9/1993, do 8 de xullo, que regula as confrarías de pescadores de Galicia como corporacións de dereito público destaca na exposición de motivos e consagra no seu articulado a evolución destas entidades que, de simples organizacións de asistencia mutua, pasaron a converterse en organizacións de colaboración coa Administración e representantes de intereses profesionais do sector pesqueiro e marisqueiro (artigo 3). Trátase de organizacións encadradas no artigo 52 da Constitución española que ampara a regulación de organizacións profesionais na defensa dos intereses económicos que lle son propios.</p>
<p>En concreto, os socios integrantes das confrarías están vinculados a este carácter profesional polo que poderán ser socios os armadores ou os titulares dunha habilitación administrativa que faculte para o exercicio dos labores extractivos.</p>
<p>O Decreto 79/1998, do 12 de febreiro, que regula a estructura, organización e funcionamento das confrarías de pescadores, vincula igualmente a cualidade de socio ó desenvolvemento de actividades empresariais ou laborais no sector da pesca ou marisqueo e dentro do ámbito territorial da confraría (artigo 21). A condición de membro atribúe a plenitude e igualdade de dereitos e obrigas ós socios, salvo en materia de dereito de sufraxio pasivo e activo que está suxeito a uns requisitos específicos e determinantes para ser electores e elixibles (artigos 21.2º e 3º).</p>
<p>O réxime electoral e os requisitos para ostentar un cargo nos órganos rectores da confraría é substancialmente diferente ó réxime electoral xeral para acceder a cargos públicos que está amparado polo artigo 23.2º da Constitución e que recoñece a todos o dereito a acceder en condicións de igualdade ós cargos públicos. Pero a configuración legal como corporacións de dereito público e a natureza dos cargos da corporación non produce o efecto de comprendelos entre</p>
<p>os de carácter público a que se refire o artigo 23.2º da Constitución, tal e como prescribiu o Tribunal Constitucional en relación cos colexios profesionais na sentencia 23/1984, do 20 de febreiro. É dicir, os membros das confrarías están suxeitos a un réxime específico que impón requisitos substantivos determinantes para ser elixibles en función da actividade profesional á que representan.</p>
<p>E, precisamente, tanto a normativa estatal como a autonómica establecen como requisito para ser elixibles o da profesionalización, é dicir, o desempeño da actividade profesional como requisitos substantivos que incluso foron avalados polo Tribunal Supremo (TS). Así, por exemplo, a sentencia do TS do 25 de maio de 1987, entendeu conforme a dereito unha orde estatal que atribuía o dereito de sufraxio pasivo unicamente «ós que se dediquen a actividades de traballador de pesca ou armador de buques e incapacitando para ostentar cargos rectores nas confrarías ós que exerzan actividades distintas ás indicadas (...)». Estima o TS que é lóxico e racional que «se lles atribúa o carácter de elixible para os ditos cargos ás persoas que viven coa máxima intensidade os problemas do sector».</p>
<p>O Tribunal Constitucional alegou o principio de profesionalidade como condición obxectiva para adquiri-la cualidade de seren electores e elixibles, en materia de cámaras agrarias polo que «para seren electores e elixibles deben ser profesionais do sector agrario, así como as regras nas que se establezan os requisitos fundamentais para ser elector e elixible que resulten indispensables para garanti-lo referido principio de profesionalidade» (STC 22/1999).</p>
<p>E a normativa reguladora das confrarías establece tamén un réxime especial para ser electores e elixibles. O Decreto 79/1998, e tamén os estatutos das confrarías, prevé que tódolos pensionistas poderán mante-la súa condición de membros da confraría, sen embargo establece expresamente que non terán dereito a seren electores nin elixidos, salvo nos casos en que poidan desenvolve-la actividade profesional. É dicir, está directamente vinculada a condición de elixibilidade á condición de profesional do sector e á efectiva práctica da súa actividade profesional. A propia Lei 3/2001, do 26 de marzo, de pesca do Estado, cando regula as confrarías de pescadores, di que «tódolos cargos serán elixidos entre os membros da confraría mediante sufraxio libre, igual e secreto» (artigo 48.1º), lei que entende por membros das confrarías os armadores e os traballadores do sector extractivo (artigo 45.3º). Este artigo é lexislación básica polo que a normativa autonómica debe ser interpretada en función </p>
<p>desta lei.</p>
<p>En virtude de todo o anterior, en exercicio da tutela que a Consellería de Pesca, Marisqueo e Acuicultura exerce sobre as confrarías de pescadores segundo o artigo 1 da Lei 9/1993, de confrarías de pescadores de Galicia, o artigo 21 do Decreto 79/1998, do 12 de febreiro, debe ser interpretado do seguinte modo:</p>
<p>No caso de que algún membro dos órganos de goberno incorra nalgunha das situacións de inhabilitación profesional ben porque acada a condición de xubilación, ou porque abandona a actividade pesqueira ou marisqueira para dedicarse a outros intereses ou ben porque perde o seu permiso de explotación ou non cumpre as condicións para a súa renovación, nestes casos e dado que foi elixido en virtude da condición de profesional do sector, incorre automaticamente no incumprimento dun dos requisitos esenciais para ser membro de goberno das confrarías.</p>
<p>En virtude do disposto nesta circular deberán cesa-lo día seguinte ó da publicación da presente circular</p>
<p>tódolos membros de goberno das confrarías e federacións de confrarías que incorran nos supostos de inhabilitación profesional antes citados, debendo procederse no prazo máximo de cinco días á cobertura das vacantes deixadas a través dos suplentes. Naqueles supostos onde non existan suplentes para cubri-las vacantes deberá procederse no dito prazo á convocatoria de eleccións.</p>
<p>Santiago de Compostela, 11 de outubro de 2001.</p>
<p>Enrique López Veiga</p>
<p>Conselleiro de Pesca, Marisqueo e Acuicultura</p>

