---
date: '2001-03-09'
id: 1632E
page: 3
number: 49
agency: ESCOLA GALEGA DE ADMINISTRACIÓN PÚBLICA
section: III. OUTRAS DISPOSICIÓNS
title: >-
  Resolución do 23 de febreiro de 2001 pola que se convocan cinco cursos
  prácticos sobre atención telefónica e as novas tecnoloxías na información ó
  cidadán para persoal da Administración local.
range: Resolución
url: 'https://www.xunta.gal/dog/Publicados/2001/20010309/Anuncio1632E_gl.html'
---
<p>Dentro do Plan de actividades da EGAP para o 2001, e conforme coas funcións atribuídas pola Lei 4/1987, do 27 de maio, de creación da escola, e pola Lei 10/1989, do 10 de xullo, de modificación da anterior, convócanse cinco cursos prácticos sobre atención telefónica e as novas tecnoloxías na información ó cidadán para persoal da Administración local que deberán desenvolverse de acordo coas seguintes bases:</p>
<p>Primeira.-Obxectivos.</p>
<p>Adestrar e adquirir estructuras axeitadas na atención telefónica cunha metodoloxía de simulación de experiencias e situacións gravadas en vídeo para a súa posterior análise.</p>
<p>Segunda.-Destinatarios.</p>
<p>Persoal ó servicio da Administración local con funcións de atención telefónica integrado nos grupos C, D e E.</p>
<p>Terceira.-Solicitudes.</p>
<p>1. As persoas que desexen participar no curso programado deberán solicitalo no modelo oficial de solicitude que figura ó final da convocatoria, e cubrilo en tódolos epígrafes. Cando solicite o curso máis dun interesado da mesma corporación, o responsable do persoal poderá especifica-la orde de preferencia. No caso de que non se especifique, a EGAP aplicarálle-los criterios de selección ós que se fai referencia na base sétima.</p>
<p>2. A falsidade ou ocultación de datos esenciais para a selección será motivo de exclusión automática.</p>
<p>Cuarta.-Tramitación de solicitudes.</p>
<p>As solicitudes irán dirixidas ó director da Escola Galega de Administración Pública e presentaranse no rexistro da EGAP, r/ Madrid, 2-4, 15707 Santiago de Compostela, ou tramitaranse por calquera das outras formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común. Admitiranse tamén inscricións por telefax: 981 54 63 30.</p>
<p>A seguir efectuarase a selección dos participantes e esta notificaráselles directamente ós admitidos.</p>
<p>Quinta.-Prazo.</p>
<p>O prazo de presentación de instancias será de 15 días naturais, contados a partir da data de publicación da convocatoria.</p>
<p>Sexta.-Requisitos dos participantes.</p>
<p>O cumprimento do requisito esixido na base segunda deberá acreditarse mediante certificación expedida conforme o modelo oficial que figura como anexo I desta resolución.</p>
<p>Sétima.-Selección.</p>
<p>Os criterios de selección, dirixidos a concilia-las necesidades da organización na que prestan servicios os aspirantes e os intereses individuais destes, terán en conta a maior relación do posto de traballo desempeñado co contido do curso. Terán preferencia aqueles que non realizasen algún curso de similares características ó convocado. En calquera caso, os criterios de selección suxeitaranse ás directrices sinaladas na Resolución do 27 de xuño de 1994 (DOG nº 149, do 3 de agosto), pola que se fan públicos os criterios de participación nas actividades docentes da EGAP.</p>
<p>Oitava.-Modificacións.</p>
<p>A EGAP poderá modifica-lo desenvolvemento e mailo contido do curso anunciado para adaptalo ás necesidades da Administración e ás continxencias que poidan xurdir.</p>
<p>A EGAP reserva para si a facultade de anula-lo curso se o escaso número de solicitudes non xustificase a súa realización. Fíxase en 15 o número mínimo de asistentes.</p>
<p>Novena.-Desenvolvemento.</p>
<p>9.1. Duración: 17 horas.</p>
<p>9.2. Lugares e datas:</p>
<p>Santiago de Compostela: 23, 24, 25, 26 e 27 de abril.</p>
<p>A Coruña: 2, 3, 4, 7 e 8 de maio.</p>
<p>Lugo: 8, 9, 10, 11 e 14 de maio.</p>
<p>Ourense: 21, 22, 23, 24 e 25 de maio.</p>
<p>Pontevedra: 31 de maio e 1, 4, 5 e 6 de xuño.</p>
<p>9.3. Horarios: de 17 a 20.30 horas.</p>
<p>9.4. Prazas: 15 en cada localidade.</p>
<p>Décima.-Certificado de asistencia.</p>
<p>Outorgaráselles certificado de asistencia ós alumnos que participen con regularidade no curso, e é obrigatoria a asistencia a tódalas sesións. Toda inasistencia deberá ser xustificada convenientemente, sen que poida exceder en ningún caso do 15% das horas lectivas programadas.</p>
<p>Unha inasistencia superior ó 15% das horas lectivas programadas, aínda que sexa xustificada, impedirá a expedición do correspondente certificado.</p>
<p>Onceava.-Contido.</p>
<p>Chamadas para dar ou transmitir información. Transferencia de chamadas a un compañeiro/a. Transferencia de chamadas a un xefe/a. Chamadas que presentan unha queixa ou unha reclamación. Novas tecnoloxías: sistemas de distribución de chamadas. Internet: webs de interese. Base de datos documentais.</p>
<p>Santiago de Compostela, 23 de febreiro de 2001.</p>
<p>Domingo Bello Janeiro</p>
<p>Director da Escola Galega de Administración Pública</p>
<p>ANEXO I</p>
<p>Don/Dona</p>
<p>responsable dos servicios de persoal na entidade local</p>
<p>CERTIFICO:</p>
<p>Que don/dona ,</p>
<p>no desempeño do seu posto de traballo realiza tarefas directamente relacionadas co contido do curso solicitado.</p>
<p>..., ... de ... de 2001.</p>
<p>Asdo.:</p>

