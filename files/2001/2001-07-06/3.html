---
date: '2001-07-06'
id: AE3E
page: 9
number: 131
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Decreto 155/2001, do 18 de maio, polo que se acepta a cesión a título gratuíto
  á Comunidade Autónoma de Galicia dunha parcela, no termo municipal do Porriño
  (Pontevedra), para a construcción dun novo edificio para os xulgados do
  Porriño.
range: Decreto
url: 'https://www.xunta.gal/dog/Publicados/2001/20010706/AnuncioAE3E_gl.html'
---
<p>O Pleno da Corporación municipal do Concello do Porriño, reunido en sesión celebrada o día 23 de novembro de 2000, acordou ceder á Comunidade Autónoma de Galicia unha parcela de 1.080 m de superficie, no termo municipal do Porriño (Pontevedra), para a construcción dun novo edificio para os xulgados do Porriño.</p>
<p>Conforme os artigos 17.1º da Lei 3/1985, do 12 de abril, do patrimonio da Comunidade Autónoma galega, e 34 do seu regulamento, aprobado polo Decreto 50/1989, do 9 de marzo, a adquisición pura e simple de bens a título gratuíto ou lucrativo requirirá decreto do Consello da Xunta de Galicia, por proposta da Consellería de Economía e Facenda. Así mesmo, os artigos 23.1º da mesma lei e 38.1º do regulamento establecen que non se poderán adquirir bens ou dereitos a título lucrativo cando o valor dos gravames, cargas ou afeccións impostos sobre eles sobrepase o seu valor intrínseco; ben que non se consideran carga, gravame ou afección os investimentos que teña que realiza-la Comunidade Autónoma para da-lo destino de uso xeral ou servicio público da súa competencia que fixe o cedente ou doador.</p>
<p>Na súa virtude, por proposta do conselleiro de Economía e Facenda, feita nos termos nos que o Concello do Porriño acordou a cesión e, logo de deliberación do Consello da Xunta na súa reunión do día dezaoito de maio de dous mil un,</p>
<p>DISPOÑO:</p>
<p>Artigo 1º</p>
<p>Acéptase a cesión gratuíta dunha parcela de 1.080 m de superficie, situada no termo municipal do Porriño (Pontevedra), que a seguir se describe:</p>
<p>Urbana.-Soar chamado Regaverdella e Gulpilleira sita na parroquia e municipio do Porriño. Linda: norte, en lonxitude de vinte metros, viario do PXOM que separa do resto do predio matriz; sur, en igual lonxitude, rúa Fernández Areal; leste, en lonxitude de cincuenta e catro metros, resto do predio matriz; oeste, en igual lonxitude, terreo do concello.</p>
<p>Inscrita a favor do Concello do Porriño no tomo 961, libro 182 do Porriño, folio 13, predio nº 29.837 inscrición 1ª.</p>
<p>Artigo 2º</p>
<p>A parcela cedida destinarase á construcción dun novo edificio para os xulgados no Porriño.</p>
<p>Artigo 3º</p>
<p>A Consellería de Economía e Facenda, a través da Secretaría Xeral e do Patrimonio, procederá á</p>
<p>formalización da cesión no correspondente documento público e á inscrición do ben no Rexistro da Propiedade a nome da Comunidade Autónoma.</p>
<p>Disposición derradeira</p>
<p>A Consellería de Economía e Facenda, a través da Secretaría Xeral e do Patrimonio, levará a cabo tódolos trámites necesarios para a efectividade deste decreto.</p>
<p>Santiago de Compostela, dezaoito de maio de dous mil un.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>

