---
date: '2001-06-08'
id: '9772'
page: 7
number: 111
agency: PRESIDENCIA
section: I. DISPOSICIÓNS XERAIS
title: >-
  Lei 3/2001, do 28 de maio, reguladora do consentimento informado e da historia
  clínica dos pacientes.
range: Lei
url: 'https://www.xunta.gal/dog/Publicados/2001/20010608/Anuncio9772_gl.html'
---
<p>O cambio de cultura xurídica na relación médico-paciente, evidenciado na afirmación do principio de autonomía da persoa, supuxo deixar á marxe unha relación caracterizada por un sentido paternalista e rexida polo principio de beneficencia, para acadar unha nova situación, acorde cos tempos, na que o paciente e os seus dereitos se configuren como os protagonistas.</p>
<p>Neste sentido, o paciente converteuse nun usuario dos servicios sanitarios, feito que se aprecia con nitidez nos artigos 9 e 10 da Lei 14/1986, do 25 de abril, xeral de sanidade.</p>
<p>Así, o primeiro deses artigos fala de usuarios dos servicios do sistema sanitario, mentres que o segundo, entre os dereitos dos cidadáns con respecto ás distintas administracións públicas, recolle de forma extensa o dereito á información -fundamentalmente nos apartados 2, 4, 5 e 6 do artigo 10-.</p>
<p>A información ó paciente vén constituí-lo eixe fundamental no que articular un verdadeiro consentimento. O consentimento informado sería o último elo dese dereito á información dos usuarios, presta-lo consentimento logo de obte-la información precisa e suficiente. O titular do dereito á información é o propio paciente, único lexitimado, en principio, para consentir.</p>
<p>Nesta lei, e especificamente no seu título II, regúlase na comunidade autónoma de Galicia, tanto para os centros sanitarios públicos coma privados, e dentro do marco competencial e básico perfilado pola Constitución española, pola Lei xeral de sanidade e demais normativa concordante, o consentimento informado entendido como o dereito do paciente a obter información e explicación axeitadas da natureza da súa enfermidade, e do balance entre os efectos dela e os riscos e beneficios dos procedementos terapéuticos recomendados, para, a continuación, solicitarlle a súa aprobación para ser sometido a eses procedementos.</p>
<p>En consecuencia, preténdese facer efectivo un dereito xa existente do paciente a ser dono do seu destino.</p>
<p>O articulado desta lei establece e regula o consentimento informado non só fixando o concepto e ámbito deste, senón ademais sinalando quén ten que dar esa información, a quén, cómo e cándo ten que darse, a extensión desa información, o contido do documento formulario e as excepcións e os límites do consentimento informado.</p>
<p>No título III desta lei regúlase a historia clínica. A Lei 14/1986, do 25 de abril, xeral de sanidade, recoñece no seu artigo 10.11 o dereito de todos «a que quede constancia por escrito de todo o seu proceso», e no artigo 61 regulamenta a historia clínico-sanitaria, establecendo a unidade desta, dentro dos límites de cada institución asistencial, e as bases</p>
<p>do dereito de acceso a ela, que debe coexistir coas garantías da confidencialidade desta.</p>
<p>Na mesma liña, o Real decreto 63/1995, do 20 xaneiro, sobre ordenación de prestacións sanitarias do sistema nacional de saúde, recoñece a historia clínica como unha prestación sanitaria, e englóbaa dentro da modalidade dos servicios de información e documentación sanitaria.</p>
<p>A obriga da existencia de historias clínicas vén recollida así mesmo en moi diversas normas e en distintas materias -hemodoazón, medicina nuclear, regulamento penitenciario, saúde dental, saúde laboral, entre outras-.</p>
<p>Conforme con todo o anterior, a historia clínica vén configurarse como un conxunto de documentos de carácter xurídico-asistencial que posibilita o dereito dos cidadáns á dispoñibilidade da información contida nas historias clínicas e a súa axeitada utilización na súa asistencia sanitaria.</p>
<p>Así mesmo, e co obxecto de garanti-lo cumprimento dunha previsión de carácter legal, considérase axeitado e oportuno que o contido desta norma sexa aplicable a todo tipo de asistencia sanitaria, xa sexa pública ou privada.</p>
<p>No marco dos preceptos constitucionais que recoñecen o dereito á protección da saúde (art. 43), e garanten o dereito á intimidade persoal e familiar e á propia imaxe (art. 18), e ó amparo do disposto no artigo 33.1 do Estatuto de autonomía de Galicia, segundo o que lle corresponde á Comunidade Autónoma o desenvolvemento lexislativo e a execución da lexislación básica do Estado en materia de sanidade interior, promúlgase esta norma coa que se pretende o establecemento dos criterios mínimos que faciliten a harmonización dos diversos formatos que xurdiron a partir das normas sectoriais promulgadas para atender aspectos específicos da asistencia sanitaria, dado que se bota en falta un marco común.</p>
<p>Nesta lei regulaméntanse os soportes documentais da historia clínica, a esixencia de historias clínicas nos ámbitos de atención especializada e primaria, o contido e os requisitos mínimos ós que se debe atender, tanto no aspecto material coma formal, e a propiedade, a custodia e o acceso; asegurando que, co obrigado respecto ás esixencias de confidencialidade e segredo, e sen mingua destas, se garanta o dereito do paciente á información contida nas historias clínicas e o uso destas polo persoal sanitario ou para uns fins específicos que, sempre coas debidas cautelas, xustifican o acceso por parte do persoal autorizado.</p>
<p>Por todo o exposto o Parlamento de Galicia aprobou e eu, de conformidade co artigo 13.2º do Estatuto de Galicia e co artigo 24 da Lei 1/1983, do 23 de febreiro, reguladora da Xunta e do seu presidente, promulgo en nome de El-Rei a Lei reguladora do consentimento informado e da historia clínica dos pacientes.</p>
<p>Título I</p>
<p>Obxecto e ámbito de aplicación</p>
<p>Artigo 1.-Obxecto.</p>
<p>Esta lei ten por obxecto regula-lo consentimento informado dos pacientes así como a súa historia clí</p>
<p>nica, garantindo o acceso daqueles á información contida nela.</p>
<p>Artigo 2.-Ámbito de aplicación.</p>
<p>Esta lei será aplicable a todo tipo de asistencia sanitaria que se preste na comunidade autónoma de Galicia nos centros e establecementos sanitarios públicos ou privados, sexan ou non concertados co Servicio Galego de Saúde.</p>
<p>Título II</p>
<p>Do consentimento informado</p>
<p>Artigo 3.-Definición.</p>
<p>1.-Para os efectos desta lei, enténdese por consentimento informado a conformidade expresa do paciente, manifestada por escrito, logo de obtención da información axeitada, para a realización dun procedemento diagnóstico ou terapéutico que afecte a súa persoa e que comporte riscos importantes, notorios ou considerables.</p>
<p>A prestación do consentimento informado é un dereito do paciente e a súa obtención un deber do médico.</p>
<p>2.-Sen prexuízo do disposto no apartado anterior, todo paciente ten dereito á información xeral que se establece no artigo 10.5 da Lei 14/1986, do 25 de abril, xeral de sanidade.</p>
<p>Artigo 4.-Prestación do consentimento.</p>
<p>O consentimento deberao solicita-lo médico designado polo centro sanitario para a atención do paciente ou o que practique a intervención diagnóstica ou terapéutica do propio paciente.</p>
<p>O paciente terá tamén dereito a que se tome en consideración a súa vontade, expresada con anticipación ante o persoal facultativo do centro sanitario cando non se encontre en situación de manifestala no momento da intervención e conste por escrito debidamente asinada.</p>
<p>Artigo 5. As vontades anticipadas.</p>
<p>1.-O documento de vontades anticipadas é o documento no que unha persoa maior de idade, con capacidade suficiente e libremente, expón as instruccións que se deben ter en conta cando se atope nunha situación na que as circunstancias que concorran non lle permitan expresar persoalmente a súa vontade.</p>
<p>2.-Terá que haber constancia fidedigna de que este documento está outorgado nas condicións expostas no apartado anterior. Para estes efectos, a declaración de vontades anticipadas deberá formalizarse mediante algún dos procedementos que seguen:</p>
<p>a) Ante notario. Neste suposto non será necesaria a presencia de testemuñas.</p>
<p>b) Ante tres testemuñas maiores de idade e con plena capacidade de obrar, das cales dúas, como mínimo, non poderán ter relación de parentesco ata o segundo grao nin estar vinculadas por relación patrimonial co outorgante.</p>
<p>3.-Non se poderán ter en conta vontades anticipadas que incorporen previsións contrarias ó orde</p>
<p>namento xurídico, ou á boa práctica clínica, ou que non se correspondan exactamente co expresado no momento de emiti-la vontade anticipada. Nestes casos, farase a correspondente anotación, recollida na historia clínica do paciente.</p>
<p>4.-Cando existan vontades anticipadas, a persoa que as outorga, os seus familiares ou o seu representante faranlle chega-lo documento que as conteña ó centro sanitario onde a persoa estea hospitalizada. Este documento de vontades anticipadas será incorporado á historia clínica do paciente.</p>
<p>Artigo 6.-Outorgamento do consentimento por substitución.</p>
<p>Son situacións de outorgamento do consentimento por substitución as seguintes:</p>
<p>a) Cando o paciente estea circunstancialmente incapacitado para tomar decisións, o dereito corresponderalles ós seus familiares e en defecto destes ás persoas a el achegadas.</p>
<p>No caso dos familiares daráselle preferencia ó cónxuxe, no seu defecto ós familiares de grao máis próximo e dentro do mesmo grao ós de maior idade.</p>
<p>b) Cando o paciente sexa un menor de idade ou incapacitado legal, o dereito correspóndelle ó seu pai, á súa nai ou ó seu representante legal, que deberá acreditar de forma clara e inequívoca, en virtude da correspondente sentencia de incapacitación e da constitución da tutela, que está legalmente habilitado para tomar decisións que afecten a persoa do menor ou incapaz.</p>
<p>O menor de idade ou incapacitado legal debe intervir, na medida do posible, no procedemento de autorización.</p>
<p>Cando o médico responsable considere que o menor ou incapacitado legal reúne suficientes condicións de madurez, facilitaralle a información adecuada á súa idade, formación ou capacidade, ademais de ó seu pai, á súa nai ou ó seu representante legal, que deberá asina-lo consentimento. A opinión do menor ou incapaz será tomada en consideración como un factor que será tanto máis determinante en función da súa idade e grao de madurez ou capacidade.</p>
<p>c) No caso de que a decisión do representante legal sexa contraria ós intereses do menor ou incapacitado, deberán poñerse os feitos en coñecemento da autoridade competente en virtude do disposto na lexislación civil.</p>
<p>Artigo 7.-Restricción da información en interese do paciente.</p>
<p>Excepcionalmente, dun xeito motivado e deixando constancia destas circunstancias por escrito, poderá restrinxirse a información en interese do paciente cando lle ocasionase prexuízos para a súa saúde.</p>
<p>Neste suposto, a información deberá ser recibida por outra persoa, conforme os criterios descritos no apartado a) do artigo 6, que será a que deberá presta-lo consentimento informado.</p>
<p>Artigo 8.-Características da información previa ó consentimento.</p>
<p>1.-A información será habitualmente verbal e constará ademais por escrito naqueles actos diagnósticos e terapéuticos que entrañen un risco considerable para o paciente.</p>
<p>2.-A información será comprensible, continuada, razoable e suficiente.</p>
<p>3.-A información facilitarase coa antelación suficiente para que o paciente poida reflexionar e decidir libremente.</p>
<p>4.-A información será obxectiva, específica e axeitada ó procedemento, evitando os aspectos alarmistas que poidan incidir negativamente no paciente.</p>
<p>5.-A información deberá incluír:</p>
<p>-Identificación e descrición do procedemento.</p>
<p>-Obxectivo deste.</p>
<p>-Beneficios que se esperan acadar.</p>
<p>-Alternativas razoables ó dito procedemento.</p>
<p>-Consecuencias previsibles da súa realización.</p>
<p>-Consecuencias da non realización do procedemento.</p>
<p>-Riscos frecuentes.</p>
<p>-Riscos pouco frecuentes, cando sexan de especial gravidade e estean asociados ó procedemento de acordo co estado da ciencia.</p>
<p>-Riscos personalizados de acordo coa situación clínica do paciente.</p>
<p>Artigo 9.-Responsabilidade da información previa ó consentimento.</p>
<p>A obriga de informar incúmbelle ó médico designado polo establecemento sanitario para a atención do paciente, sen prexuízo da que lles corresponda a tódolos profesionais dentro do ámbito da súa intervención.</p>
<p>Artigo 10.-Contido do documento formulario.</p>
<p>1.-O documento de consentimento informado deberá conter, ademais da información do procedemento diagnóstico ou terapéutico á que se refire o artigo anterior, os seguintes datos mínimos:</p>
<p>-Identificación do centro.</p>
<p>-Identificación do procedemento.</p>
<p>-Identificación do paciente, representante legal, familiar ou achegado que presta o consentimento.</p>
<p>-Identificación do médico que informa.</p>
<p>-Consentimento do paciente ou do familiar, achegado ou representante legal que autoriza.</p>
<p>-Declaración do paciente de que coñece que o consentimento pode ser revogado en calquera momento sen expresión da causa da revogación.</p>
<p>-Lugar e data.</p>
<p>-Sinaturas do médico, paciente, familiar, representante legal ou persoa a el achegada.</p>
<p>2.-No documento de consentimento informado quedará constancia de que o paciente ou a persoa destinataria da información recibe unha copia do dito</p>
<p>documento e de que comprendeu axeitadamente a información.</p>
<p>Artigo 11.-Excepcións e límites do consentimento informado.</p>
<p>Non será preciso o consentimento previo do paciente nos seguintes casos:</p>
<p>a) Cando a non intervención supoña un risco para a saúde pública e así se declare expresamente por acordo do delegado provincial da Consellería de Sanidade e Servicios Sociais ou do director xeral de Saúde Pública se afectase máis dunha provincia.</p>
<p>Unha vez adoptadas as medidas oportunas, de conformidade co establecido na Lei orgánica 3/1986, do 14 de abril, de medidas especiais en materia de saúde pública, deberanlle ser comunicadas á autoridade xudicial no prazo máximo de vintecatro horas cando supoñan o internamento obrigatorio das persoas.</p>
<p>b) Cando non estea capacitado para tomar decisións, e non existan familiares, persoas achegadas ou representante legal, ou estes últimos se negasen inxustificadamente a prestalo de xeito que ocasionen un risco grave para a saúde do paciente e sempre que se deixe constancia por escrito destas circunstancias.</p>
<p>c) Cando a urxencia non permita demoras por poder ocasionar lesións irreversibles ou existir risco de falecemento.</p>
<p>d) Cando o paciente manifestase expresamente o seu desexo de non ser informado. Neste suposto, deberá respectarse a súa vontade e, sen prexuízo de obte-lo consentimento previo para a intervención, farase constar esta circunstancia no historial clínico coa sinatura do médico informante e dunha testemuña.</p>
<p>Artigo 12.-Comisión de Consentimento Informado.</p>
<p>1.-Para os efectos previstos nesta lei constituirase, dependendo da Consellería de Sanidade e Servicios Sociais, a Comisión de Consentimento Informado, á que lle corresponderán as seguintes funcións:</p>
<p>a) Revisión, actualización e publicación periódica dunha guía de formularios de referencia recomendados de consentimento informado.</p>
<p>b) Coñecemento da implantación dos formularios de referencia de consentimento informado.</p>
<p>c) Prestación do asesoramento necesario ós órganos da Consellería de Sanidade e Servicios Sociais e do Servicio Galego de Saúde nas materias relacionadas coas súas funcións.</p>
<p>d) Valoración, selección e expurgación da documentación clínica.</p>
<p>e) Todas aquelas que lle atribúan normas de carácter legal ou regulamentario.</p>
<p>2.-A composición da Comisión de Consentimento Informado será determinada por decreto da Xunta de Galicia.</p>
<p>3.-A Comisión de Consentimento Informado reunirase, alomenos, dúas veces ó ano e sempre que a convoque o seu presidente.</p>
<p>Correspóndelle á propia comisión a elaboración e aprobación do seu regulamento de funcionamento interno, e rexerase, en todo o non previsto nel, polo disposto no capítulo II do título I da Lei 30/1992, do 26 de novembro, do réxime xurídico das administracións públicas e do procedemento administrativo común, relativo ós órganos colexiados.</p>
<p>Título III</p>
<p>Da historia clínica</p>
<p>Artigo 13.-Definición.</p>
<p>A historia clínica é o conxunto de documentos nos que se conteñen os datos, as valoracións e as informacións de calquera tipo sobre a situación e evolución clínica dos pacientes ó longo do seu proceso asistencial.</p>
<p>Artigo 14.-Soporte.</p>
<p>Na historia clínica poderán ser usados calquera dos soportes documentais axeitados para a súa utilización, sempre e cando garantan a súa autenticidade, integridade, seguridade e conservación.</p>
<p>En todo caso, o uso dos ditos soportes estará sometido ó disposto na normativa sobre tratamento automatizado de datos de carácter persoal.</p>
<p>Artigo 15.-Ámbito territorial.</p>
<p>A historia clínica deberá ser única por paciente, alomenos en cada complexo hospitalario, hospital ou centro sanitario.</p>
<p>A dita historia clínica acumulará toda a información clínica xerada en cada episodio asistencial e integrará os diferentes episodios do paciente.</p>
<p>Artigo 16.-Contido.</p>
<p>A historia clínica conterá suficiente información para identifica-lo paciente e documenta-lo seu proceso de atención sanitaria. Para tal efecto, incluirá, alomenos:</p>
<p>a) Datos suficientes para a axeitada identificación do paciente.</p>
<p>b) Médico responsable.</p>
<p>c) Datos que identifiquen o proceso de atención sanitaria.</p>
<p>d) Datos relativos ó proceso, que incluirán, se é o caso:</p>
<p>1. Anamnese e exploración física.</p>
<p>2. Ordes médicas.</p>
<p>3. Folla de evolución e de planificación de coidados de enfermería.</p>
<p>4. Evolución clínica.</p>
<p>5. Informe sobre os procedementos diagnósticos ou terapéuticos e interconsultas realizadas.</p>
<p>6. Informe de alta do episodio de atención ou folla de problemas en atención primaria.</p>
<p>7. Documento asinado de consentimento informado.</p>
<p>8. Documento asinado de alta voluntaria.</p>
<p>Artigo 17.-Requisitos.</p>
<p>As historias clínicas deberán ser claramente lexibles, evitándose, no posible, a utilización de símbolos e abreviaturas, e estarán normalizadas en canto á súa estructura lóxica, de conformidade co que se dispoña regulamentariamente.</p>
<p>Calquera información incorporada á historia clínica deberá ser datada e asinada de maneira que se identifique claramente o persoal que a realice.</p>
<p>Artigo 18.-Propiedade e custodia.</p>
<p>1.-As historias clínicas son documentos confidenciais propiedade da Administración sanitaria ou entidade titular do centro sanitario, cando o médico traballe por conta e baixo a dependencia dunha institución sanitaria. En caso contrario, a propiedade correspóndelle ó médico que realiza a atención sanitaria.</p>
<p>2.-A entidade ou o facultativo propietario é responsable da custodia das historias clínicas e deberá adoptar tódalas medidas precisas para garanti-la confidencialidade dos datos ou da información contida nelas.</p>
<p>Así mesmo, toda persoa que no exercicio das súas funcións ou competencias teña coñecemento dos datos e das informacións contidas na historia clínica terá a obriga de reserva e sixilo respecto destes.</p>
<p>Artigo 19.-Acceso.</p>
<p>1.-O paciente terá dereito á obtención dos informes e resultados das exploracións que sobre o seu estado de saúde ou enfermidade se inclúan na historia clínica.</p>
<p>O dereito de acceso comportará o de obter copias dos mencionados documentos.</p>
<p>2.-Nos supostos de procedementos administrativos de esixencia de responsabilidade patrimonial ou nas denuncias previas á formalización dun litixio sobre a asistencia sanitaria permitirase que o paciente teña acceso directo á historia clínica, na forma e cos requisitos que se regulen legal ou regulamentariamente.</p>
<p>Tamén terán acceso á historia clínica os órganos competentes para tramitar e resolve-los procedementos de responsabilidade patrimonial polo funcionamento da Administración sanitaria, así como a inspección sanitaria no exercicio das súas funcións.</p>
<p>3.-O acceso á historia clínica nunca será en prexuízo do dereito de terceiros á confidencialidade dos seus datos se figuran na dita documentación, e así consta, nin do dereito dos profesionais que interviñeron na súa elaboración se invocan a reserva das súas observacións, apreciacións ou anotacións subxectivas.</p>
<p>4.-O acceso por outras persoas distintas ó paciente á información contida na historia clínica deberá estar xustificado pola atención sanitaria deste.</p>
<p>En todo caso, estará á disposición do persoal que directamente estea implicado na asistencia deste para efectos do desempeño das súas funcións.</p>
<p>Calquera outra razón de carácter excepcional deberá responder a un interese lexítimo susceptible de protección e estar convenientemente motivada.</p>
<p>Permitirase o acceso ás historias clínicas para a obtención de información estatística sanitaria, para as actividades relacionadas co control e a avaliación da calidade da asistencia prestada, as enquisas oficiais, os programas oficiais de docencia e investigación ou por requirimento da autoridade xudicial.</p>
<p>En tódolos casos quedará plenamente garantido o dereito do paciente á súa intimidade persoal e familiar, polo que o persoal que acceda a esta información gardará o correspondente segredo profesional.</p>
<p>Artigo 20.-Conservación.</p>
<p>1.-A historia clínica deberá conservarse en condicións que garantan a preservación da información asistencial que contén, aínda que non se manteña no soporte orixinal no que se xerou, coas cautelas que se establezan regulamentariamente para evita-la manipulación de datos cando non se manteña o devandito soporte orixinal.</p>
<p>2.-Conservarase indefinidamente a seguinte información:</p>
<p>-Informes de alta.</p>
<p>-Follas de consentimento informado.</p>
<p>-Follas de alta voluntaria.</p>
<p>-Informes cirúrxicos e/ou rexistros de parto.</p>
<p>-Informes de anestesia.</p>
<p>-Informes de exploracións complementarias.</p>
<p>-Informes de necropsia.</p>
<p>-Folla de evolución e de planificación de coidados de enfermería.</p>
<p>-Outros informes médicos.</p>
<p>-Calquera outra información que se considere relevante para efectos asistenciais, preventivos, epidemiolóxicos ou de investigación.</p>
<p>-A información daquelas historias clínicas nas que a conservación sexa procedente por razóns xudiciais.</p>
<p>3.-O resto da información conservarase, como mínimo, ata que transcorran cinco anos desde a última asistencia prestada ó paciente ou desde o seu falecemento.</p>
<p>Artigo 21.-Réxime sancionador.</p>
<p>Sen prexuízo das esixencias que puidesen derivar nos ámbitos da responsabilidade civil e penal, ou da responsabilidade profesional ou estatutaria, se é o caso, será aplicable ás infraccións ó disposto nesta normativa o réxime sancionador previsto no capítulo VI do título I da Lei 14/1986, do 25 de abril, xeral de sanidade, e no título VII da Lei orgánica 15/1999, do 13 de decembro, de protección de datos de carácter persoal.</p>
<p>Disposicións adicionais</p>
<p>Primeira.-A Administración sanitaria realizará as inspeccións oportunas para os efectos de garantir e comprobar que os centros e as institucións sani</p>
<p>tarias e o persoal ó seu servicio cumpren as obrigas establecidas nesta lei.</p>
<p>Segunda.-A Consellería de Sanidade e Servicios Sociais procederá a axiliza-los procedementos de aprobación dos formularios de referencia de consentimento informado para que poidan ser utilizados progresivamente nos centros asistenciais do Servicio Galego de Saúde e nos centros concertados con este.</p>
<p>Terceira-O Servicio Galego de Saúde adoptará as medidas axeitadas tendentes á informatización progresiva das historias clínicas, garantindo a integración da información relativa a cada paciente con independencia do soporte no que se encontre.</p>
<p>Disposicións derradeiras</p>
<p>Primeira.-A Consellería de Sanidade e Servicios Sociais dictará as disposicións necesarias para o desenvolvemento e a execución desta lei.</p>
<p>Segunda.-Esta lei entrará en vigor ó mes seguinte ó da súa publicación no Diario Oficial de Galicia.</p>
<p>Santiago de Compostela, vinteoito de maio de dous mil un.</p>
<p>Manuel Fraga Iribarne</p>
<p>Presidente</p>

