---
date: '2001-06-08'
id: '9782'
page: 7
number: 111
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 23 de maio de 2001 pola que se convocan axudas económicas para a
  realización de actividades de formación dirixidas ó profesorado de niveis non
  universitarios da Comunidade Autónoma de Galicia durante o ano 2001 e
  organizadas polos movementos de renovación pedagóxica ou por asociacións e
  fundacións con fins pedagóxicos, legalmente constituídas.
range: Orde
url: 'https://www.xunta.gal/dog/Publicados/2001/20010608/Anuncio9782_gl.html'
---
<p>O Estatuto de autonomía de Galicia establece, no seu artigo 31, a súa competencia plena para o regulamento e administración do ensino en toda a súa extensión, niveis e graos, modalidades e especialidades, no ámbito das súas competencias e sen prexuízo do disposto no artigo 27 da Constitución e nas leis orgánicas que o desenvolvan.</p>
<p>A Lei orgánica 1/1990, de ordenación xeral do sistema educativo, dispón que as administracións educativas planificarán as actividades necesarias de formación permanente do profesorado e garantirán unha oferta diversificada e gratuíta destas actividades (artigo 56.3º).</p>
<p>A Consellería de Educación e Ordenación Universitaria, consciente da importancia que ten a formación permanente do profesorado de cara á mellora da calidade do ensino e á potenciación no uso do galego e a renovación da metodoloxía e das técnicas didácticas que se aplican nos centros docentes, e consciente da repercusión e incidencia real que teñen os movementos de renovación pedagóxica e asociacións e fundacións pedagóxicas, en canto a que contribúen ó desenvolvemento deste proceso e potencian a realización de actividades de perfeccionamento e a formación de grupos de traballo xurdidos da propia iniciativa do profesorado, pretende facilita-lo logro destes obxectivos a través da concesión de axudas económicas.</p>
<p>Na súa virtude, esta consellería</p>
<p>DISPÓN:</p>
<p>1. Convócanse axudas económicas para a organización durante o ano 2001 de actividades de formación do profesorado dirixidas a profesores que imparten a súa docencia en niveis non universitarios e que dinamicen o ensino en galego.</p>
<p>2. O importe máximo total das axudas que se concedan é de 15.000.000 de pesetas, con cargo ó concepto orzamentario 07.04.322I.480.0.</p>
<p>3. Poderán ser beneficiarios destas axudas os movementos de renovación pedagóxica e asociacións e fundacións pedagóxicas legalmente constituídos e recoñecidos cando nos seus estatutos figure como fin preferente a formación do profesorado e desenvolvan as súas actividades na Comunidade Autónoma de Galicia, e sempre que teñan xustificadas as axudas concedidas en anteriores convocatorias.</p>
<p>4. Os movementos de renovación e asociacións e fundacións pedagóxicas interesados deberán dirixi-las súas solicitudes, conforme o modelo que figura no anexo I, á Consellería de Educación e Ordenación Universitaria, Dirección Xeral de Ordenación Educativa e Formación Profesional, edificio San Lázaro-107, 15771 Santiago de Compostela.</p>
<p>As solicitudes deberán presentarse no rexistro xeral da Consellería de Educación e Ordenación Universitaria, nas súas delegacións provinciais ou nos lugares que determina o artigo 38.4º da Lei de réxime xurídico</p>
<p>das administracións públicas e do procedemento administrativo común, acompañadas da seguinte documentación:</p>
<p>A. Programa das actividades desenvolvidas ou que van desenvolver, conforme o modelo que figura no anexo II.</p>
<p>B. Orzamento, conforme o anexo IV, tendo en conta os módulos económicos que figuran no anexo III.</p>
<p>C. Copia compulsada dos documentos que acreditan a súa constitución legal.</p>
<p>D. Fotocopia compulsada dos estatutos da entidade.</p>
<p>E. Fotocopia do CIF.</p>
<p>F. Documentación acreditativa da representación que exerce o solicitante.</p>
<p>G. Certificación bancaria da conta corrente.</p>
<p>H. Declaración xurada asinada polo representante legal do movemento de renovación pedagóxica, da asociación ou da fundación indicando se recibe outras axudas para o desenvolvemento da actividade. En caso afirmativo, especifica-la contia e a entidade que a concede.</p>
<p>A documentación dos puntos C, D, E, F e G non terá que ser achegada polos movementos de renovación nin polas asociacións e fundacións pedagóxicas que xa recibiran axudas económicas en anos anteriores, sempre e cando non tiveran variación nos seus datos.</p>
<p>De acordo co establecido no artigo 71 da Lei de réxime xurídico das administracións públicas e do procedemento administrativo común, para aquelas solicitudes que non acheguen os documentos anteriormente sinalados, requirirase o interesado para que nun prazo de dez días emende as faltas ou remita os documentos preceptivos; de non facelo considerarase que desistiu da súa petición e arquivarase o expediente.</p>
<p>5. O prazo para a presentación de solicitudes será de trinta días naturais contados a partir do seguinte ó da publicación desta orde no Diario Oficial de Galicia.</p>
<p>6. As actividades (deseño, convocatoria, publicidade, desenvolvemento, certificacións, etc.) faranse en galego e de acordo co Decreto 173/1982, sobre normativización da lingua galega, e coa disposición adicional da Lei 3/1983, de normalización lingüística, e irán dirixidas fundamentalmente a profesores en activo na Comunidade Autónoma.</p>
<p>7. Financiaranse prioritariamente aquelas actividades que fomenten o ensino en galego e que coincidan basicamente cos obxectivos xerais da política educativa establecidos pola Consellería de Educación e Ordenación Universitaria, especialmente os definidos no Plan Galego de Formación Continuada do Profesorado de Niveis non Universitarios e que versen sobre os seguintes temas considerados como prioritarios:</p>
<p>7.1. Actualización pedagóxico-didáctica:</p>
<p>-Orientacións teórico-prácticas para a elaboración de proxectos de centro.</p>
<p>-Deseño e desenvolvemento curricular. Proxectos curriculares.</p>
<p>-Introducción de novos elementos culturais -saúde, ambiente, educación para a paz, coeducación- nas distintas áreas do currículo.</p>
<p>-Desenvolvemento de adaptacións curriculares para alumnos con necesidades educativas especiais.</p>
<p>-Educación de adultos.</p>
<p>7.2. Actualización científico-técnica:</p>
<p>-En tódolas áreas do currículo.</p>
<p>-Do profesorado de formación tecnolóxica, de cara á implantación das ensinanzas técnico-profesionais, nos contidos da educación tecnolóxica e das distintas familias profesionais.</p>
<p>7.3. Modalidades, técnicas e instrumentos de avaliación.</p>
<p>7.4. Xestión e organización de centros educativos.</p>
<p>7.5. A orientación e a titoría.</p>
<p>8. A contía das axudas establecerase en función do número de solicitudes e a adecuación dos proxectos ó establecido no artigo 7 da presente convocatoria e da dispoñibilidade orzamentaria, tendo en conta ademais que, sumadas a outros recursos que se obteñan, non excedan dos gastos orzados para as actividades programadas, e a súa distribución farase en función dunha programación anual de actividades, tendo en conta criterios como: actividades homologadas, calidade, número de horas de docencia acumulada, número de relatores, número de asistentes, etc.</p>
<p>9. Comisión de selección. Constituirase unha comisión de selección integrada:</p>
<p>-Pola directora xeral de Ordenación Educativa e Formación Profesional ou persoa en quen delegue.</p>
<p>-Polo subdirector xeral de Ordenación Educativa.</p>
<p>-Polo xefe do Servicio de Formación do Profesorado.</p>
<p>-Polo xefe do Servicio de Plans e Programas do Ensino da Lingua Galega da Dirección Xeral de Política Lingüística.</p>
<p>-Por un funcionario do Servicio de Formación do Profesorado</p>
<p>-Por un funcionario da Consellería de Educación e Ordenación Universitaria, que actuará como secretario, con voz e sen voto.</p>
<p>-Por cada un dos sindicatos da Mesa Sectorial Docente poderá nomear un representante para asistir ás sesións da comisión con voz e sen voto. Coa debida antelación, o nome do representante sindical seralle comunicado ó presidente da comisión de selección.</p>
<p>10. Resolución da convocatoria. Unha vez rematado o proceso de selección, formularáselle a proposta de concesión de axudas ó conselleiro de Educación e Ordenación Universitaria, determinando en cada caso a contía das axudas. A orde de concesión de axudas será publicada no Diario Oficial de Galicia.</p>
<p>Contra esta resolución os interesados poderán interpoñer recurso potestativo de reposición perante o conselleiro de Educación e Ordenación Universitaria no prazo dun mes contado a partir do día seguinte ó da súa publicación no Diario Oficial de Galicia, segundo o disposto nos artigos 116 e 117 da Lei 4/1999 (BOE do 14 de xaneiro), de modificación da Lei 30/1992, de réxime xurídico das administracións públicas e do procedemento administrativo común, ou ben directamente o recurso contencioso-administrativo no prazo de dous meses perante o Tribunal Superior de Xustiza de Galicia.</p>
<p>No suposto de non resolverse expresamente esta convocatoria no prazo de catro meses desde a súa publicación, e sen prexuízo da súa posterior resolución, as solicitudes entenderanse desestimadas.</p>
<p>11. O pagamento das axudas económicas concedidas farase nun só libramento, unha vez feita a debida xustificación de gastos e da realización da actividade, que se deberá realizar antes do 10 de outubro de 2001 para as actividades celebradas ata o 30 de setembro e antes do 5 de decembro de 2001 para as actividades de outubro a decembro do mesmo ano. A devandita xustificación farase de acordo coas instruccións que figuran no anexo V. A Consellería de Educación e Ordenación Universitaria poderá completar estas instruccións poñéndoas en coñecemento dos interesados cando se lles comunique a contía da axuda concedida.</p>
<p>12. O importe da axuda, tendo en conta os recursos que xere a actividade e outras subvencións ou axudas para a mesma finalidade, poderá reducirse no suposto de que, á hora de presenta-la xustificación da axuda, houbese unha diminución dos gastos realizados. Esta reducción será proporcional á diminución dos gastos orzados.</p>
<p>13. Obrigas dos beneficiarios. Son obrigas dos beneficiarios das axudas, segundo o artigo 6º da Lei 8/1999, do 30 de decembro, de medidas fiscais e orzamentarias e de función pública e actuación administrativa, que modifica o artigo 78 do texto refundido da Lei de réxime financeiro e orzamentario, aprobado polo Decreto lexislativo 1/1999, do 7 de outubro:</p>
<p>a) Someterse ás actuacións de comprobación que realice a Dirección Xeral de Ordenación Educativa e Formación Profesional e ás de control financeiro que lle corresponden á Intervención Xeral da Comunidade Autónoma e ó Consello de Contas.</p>
<p>b) Comunicarlle á Consellería de Educación e Ordenación Universitaria a obtención de calquera outra subvención ou axuda para a mesma finalidade, procedente de calquera Administración ou ente público.</p>
<p>14. O incumprimento das condicións establecidas na presente orde constituirá obriga de reintegro, total ou parcial, da subvención ou axuda percibida, consonte cos artigos 19 e 20 do Decreto 287/2000, do 21 de novembro.</p>
<p>Calquera alteración das condicións tidas en conta para a concesión das axudas e, en todo caso, a obtención concorrente de subvencións ou axudas outorgadas por outras administracións ou entes públicos ou privados, nacionais ou internacionais, poderá dar lugar á modificación da resolución de concesión, segundo o apartado 7 do artigo 61 da citada Lei 8/1999.</p>
<p>15. A Consellería de Educación e Ordenación Universitaria poderá levar a cabo as inspeccións oportunas orientadas a comproba-la veracidade dos datos facilitados, así como a utilización dos fondos concedidos.</p>
<p>16. Autorízase á Dirección Xeral de Ordenación Educativa e Formación Profesional para dicta-las instruccións necesarias para a aplicación e desenvolvemento desta orde.</p>
<p>17. Esta orde entrará en vigor ó día seguinte ó da súa publicación no Diario Oficial de Galicia.</p>
<p>Santiago de Compostela, 23 de maio de 2001.</p>
<p>Celso Currás Fernández</p>
<p>Conselleiro de Educación e Ordenación Universitaria</p>
<p>ANEXO V</p>
<p>1. Xustificación de gastos: enviarase orixinal e dúas copias.</p>
<p>a) Gastos de ensino:</p>
<p>Achegaranse:</p>
<p>1. Recibíns orixinais de tódolos perceptores de contías por este concepto. Especificarase a retención do IRPF.</p>
<p>2. Relación nominal de tódolos perceptores por gastos de ensino.</p>
<p>b) Gastos de material:</p>
<p>Achegaranse:</p>
<p>1. Facturas orixinais xustificativas do gasto.</p>
<p>2. Relación de facturas de gastos de material.</p>
<p>-Para a xustificación dos gastos de material deberán presenta-las facturas orixinais a nome do MRP ou da asociación, figurando o NIF ou CIF correspondente e o IVE.</p>
<p>-Non se admitirán as facturas que non estean debidamente cubertas ou con sinais de corrección.</p>
<p>-A data das facturas debe corresponder ó período que se xustifica.</p>
<p>-Só se poderá xustificar por este concepto o 25% do total dos gastos da docencia, como máximo.</p>
<p>c) Resumo total de ingresos e gastos:</p>
<p>Achegarase:</p>
<p>1. Folla resumo de ingresos e gastos.</p>
<p>2. Xustificación da realización da actividade: enviarase 1 orixinal ou copia compulsada.</p>
<p>1. Acta de avaliación final, con nome, apelidos e DNI, que incluirá relación pechada, asinada e selada de:</p>
<p>*Asistentes con dereito a certificación.</p>
<p>*Asistentes que non superaron a actividade, especificando o motivo.</p>
<p>*Outros participantes con dereito a certificación: directores, coordinadores e relatores.</p>
<p>2. Documentos elaborados, cando os haxa.</p>
<p>3. Difusión da actividade, xuntando exemplar do cartel anunciador, folletos, etc...</p>

