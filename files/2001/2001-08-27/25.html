---
date: '2001-08-27'
id: DBCA
page: 11
number: 165
agency: CONSELLERÍA DE MEDIO AMBIENTE
section: VI. ANUNCIOS
title: >-
  Resolución do 4 de xullo de 2001, do Xurado Provincial de Clasificación de
  Montes Veciñais en Man Común de Ourense, pola que se fai pública a
  clasificación do monte denominado Labureiro, a favor dos veciños dos lugares
  de Souto e Baleiras, parroquia da Piteira, no concello do Carballiño.
range: Resolución
url: 'https://www.xunta.gal/dog/Publicados/2001/20010827/AnuncioDBCA_gl.html'
---
<p>O Xurado Provincial de Clasificación de Montes Veciñais en Man Común de Ourense acordou, na sesión que tivo lugar o catro de xullo de dous mil un, adopta-lo seguinte acordo:</p>
<p>Visto o expediente de clasificación do monte como veciñal en man común denominado Labureiro, a solicitude dos veciños dos lugares de Souto e Baleiras, da parroquia da Piteira, Concello do Carballiño (Ourense).</p>
<p>Resultando que con data 11 de outubro de 1999 tivo entrada no rexistro da delegación provincial da Consellería de Medio Ambiente en Ourense escrito dirixido ó Xurado Provincial de Montes Veciñais en Man Común asinado polos veciños dos lugares de Souto e Baleiras, concello do Carballiño (Ourense), solicitando que se declare o monte Labureiro como veciñal en man común.</p>
<p>Resultando que o xurado provincial, en sesión celebrada en data 18 de maio de 2000, acordou tomar en consideración o citado escrito e inicia-lo expediente de clasificación do monte designando instructores a Miguel Ángel González Trigás e a</p>
<p>Miriam Areal López, que aceptaron tal cargo, librándose mandamento para a anotación preventiva no Rexistro da Propiedade do Carballiño e remitíndose comunicacións dirixidas ós veciños dos lugares de Souto e Baleiras, ó presidente da Deputación Provincial de Ourense, ó alcalde do Concello do Carballiño, delegación provincial á Consellería de Política Territorial, Obras Públicas e Vivenda, á Xerencia Territorial do Catastro, á Consellería de Agricultura, Gandería e Política Agroalimentaria, e ó xefe do Servicio de Montes e Industrias Forestais, publicándose edictos no Diario Oficial de Galicia e no taboleiro de anuncios do Concello do Carballiño, durante o prazo dun mes segundo consta en dilixencia expedida ó dorso do edicto polo secretario do citado concello, que durante o prazo sinalado en edictos para que os interesados puidesen comparecer ou intervir nel, en defensa dos seus dereitos, non consta presentada ningunha alegación.</p>
<p>Resultando que a anotación preventiva de iniciación do expediente se practicou no Rexistro da Propiedade do Carballiño como segue:</p>
<p>Asento número 414, do diario 33, anotación letra A a favor de Souto e Baleiras, parroquia da Piteira, facendo consta-la existencia do expediente de iniciación de clasificación do predio coma monte veciñal en man común e que o predio pode quedar afectado pola resolución final daquel que con data do 18 de maio de 2000, se iniciou no folio 61, do libro 137 do tomo 481, predio 19.152.</p>
<p>Resultando que na tramitación do expediente se cumpriron tódalas formalidades legais.</p>
<p>Considerando que o Xurado Provincial de Clasificación de Montes Veciñais en Man Común ten xurisdicción e competencia para coñece-los expedientes de clasificación dos montes que teñan tal carácter segundo teor do establecido no artigo 9 da citada lei.</p>
<p>Considerando que o tipo de comunidade xermánica que institúe a Lei de montes veciñais en man común ten como características esenciais as seguintes:</p>
<p>1. Que os condominios se unen por vínculos persoais de veciñanza agrupados en parroquias, aldeas, lugares, casaríos ou barrios non constituídos formalmente en entidades municipais;</p>
<p>2. Que, polo tanto, o número de titulares é variable e indeterminado;</p>
<p>3. Que o patrimonio colectivo é utilizado e aproveitado polo veciño, en canto membro da agrupación veciñal, faltando a idea de cota no sentido xurídico-romano;</p>
<p>4. Que o patrimonio e a participación é inalleable, imprescritible e inembargable; e</p>
<p>5. Que a comunidade é indivisible, non podendo os comuneiros pedi-la actio communi dividumdo.</p>
<p>Considerando que segundo informacións e testemuños resulta que os montes citados son aproveitados e posuídos en réxime de comunidade xermá</p>
<p>nica polos veciños dos lugares de Souto e Baleiras, parroquia da Piteira, no concello do Carballiño.</p>
<p>Considerando que da investigación sobre o terreo, así coma da información recollida no expediente, resulta que o monte obxecto de clasificación no seu linde norte non alcanza o termo municipal do Irixo senón que existen entre ambos propiedades particulares.</p>
<p>Os datos do citado monte son os que se referencian na parte dispositiva deste acordo.</p>
<p>Considerando que das informacións recollidas resulta que os veciños dos lugares de Souto e Baleiras están conformes coa clasificación do citado monte como veciñal en man común.</p>
<p>Considerando que, segundo o teor do disposto na Lei de montes veciñais en man común, o expediente de clasificación se iniciou por acordo do xurado, por instancia dos veciños de Souto e Baleiras, para que este xurado puidese acorda-la iniciación do expediente de clasificación.</p>
<p>Vista a Lei galega 13/1989, do 10 de outubro, de montes veciñais en man común e o seu regulamento, o Decreto 260/1992, do 4 de setembro, así como o establecido na Lei de réxime xurídico das administracións públicas e do procedemento administrativo común, do 26 de novembro.</p>
<p>Visto o Decreto 482/1997, do 26 de decembro, polo que se establece a estructura orgánica da Consellería de Medio Ambiente.</p>
<p>O Xurado Provincial de Clasificación de Montes Veciñais en Man Común, á vista dos antecedentes e fundamentos expostos e por unanimidade dos seus membros,</p>
<p>ACORDA:</p>
<p>Primeiro.-Clasifica-lo monte denominado Labureiro, de 28,5 ha, aproximadamente de superficie a favor dos veciños dos lugares de Souto e Balieras, parroquia da Piteira, no concello do Carballiño (Ourense), como veciñal en man común, en réxime de comunidade xermánica.</p>
<p>Os datos do citado monte son:</p>
<p>Concello: O Carballiño (Ourense).</p>
<p>Denominación: Labureiro.</p>
<p>Comunidade propietaria: veciños dos lugares de Souto e Baleiras (parroquia da Piteira).</p>
<p>Superficie: 28,5 ha aproximadamente.</p>
<p>Estremas:</p>
<p>Norte: propiedades particulares de Ramón Lorenzo de la Torre, Ventura González Ferreiro, fillos de Hermesindo Muleiro, Daniel Lorenzo Dacal, fillos de Manuel Romero e José Bueno Pirón.</p>
<p>Sur: predios privados en termos de Souto-Baleiras de Ventura González, José Manuel González, Rogelio Pérez, Aquilino Lorenzo Novoa, e Dolores Lorenzo Marnotes.</p>
<p>Leste: monte comunal do lugar de Xuio (Lobás).</p>
<p>Oeste: monte comunal dos lugares de Zafra e A Lama (A Piteira).</p>
<p>No dito monte existen catro marcos debidamente sinalados. Dúas fontes igualmente sinaladas no mapa e un camiño xeral de servicio que o percorre en toda a súa extensión, en dirección sur-norte.</p>
<p>Segundo.-Que se proceda á exclusión do citado monte de calquera inventario, catálogo ou rexistro público no que poidan figurar inscritos a favor de persoa ou entidade distinta á que agora se asigna a súa pertenza.</p>
<p>Notifíqueselle esta resolución ó alcalde-presidente do Concello do Carballiño, ós representantes da comunidade veciñal, ó xefe do Servicio de Montes e Industrias Forestais, ós que se lles fará saber que esta resolución, que pon fin á vía administrativa, pode ser obxecto de recurso de reposición potestativo perante o Xurado Provincial de Clasificación de Montes Veciñais en Man Común de Ourense, no prazo dun mes, ou recurso contencioso-administrativo perante o Xulgado do Contencioso-Administrativo de Ourense no prazo de dous meses, ámbolos dous prazos a partir do día seguinte ó da publicación no Diario Oficial de Galicia (artigos 109 e 116 da Lei 30/1992, de réxime xurídico das administracións públicas e do procedemento administrativo común, e artigos 8 e 46 da Lei 29/1998, do 13 de xullo, reguladora da xurisdicción contencioso-administrativa.</p>
<p>O que por orde do presidente se fai público no Diario Oficial de Galicia, para xeral coñecemento.</p>
<p>Ourense, 4 de xullo de 2001.</p>
<p>Miriam Areal López</p>
<p>Secretaria do Xurado Provincial de Clasificación de Montes Veciñais en Man Común de Ourense</p>
<p>Visto e prace</p>
<p>Agustín Prado Verdeal</p>
<p>Presidente do Xurado Provincial de Clasificación de Montes Veciñais en Man Común de Ourense</p>

