---
date: '2001-04-27'
id: 6F76
page: 5
number: 82
agency: CONSELLERÍA DE SANIDADE E SERVICIOS SOCIAIS
section: III. OUTRAS DISPOSICIÓNS
title: >-
  Orde do 20 de abril de 2001 pola que se dictan normas para garanti-los
  servicios esenciais durante a folga convocada polos representantes dos
  traballadores da empresa Eulen, S.A., adxudicataria dos servicios de
  mantemento do Hospital do Meixoeiro de Vigo, que se iniciará ás 0 horas do día
  2 de maio de 2001, con carácter indefinido.
range: Orde
url: 'https://www.xunta.gal/dog/Publicados/2001/20010427/Anuncio6F76_gl.html'
---
<p>O artigo 28.2º da Constitución española recoñece como dereito fundamental da persoa o dereito á folga.</p>
<p>O exercicio deste dereito na Administración e nas empresas, entidades e institucións públicas ou privadas, que presten servicios públicos ou de recoñecida e inaprazable necesidade, no ámbito e competencias da Comunidade Autónoma de Galicia, está condicionado ó mantemento dos servicios esenciais fixados no artigo 2 do Decreto 155/1988, do 9 de xuño (DOG nº 116, do 20 de xuño), entre os que se atopa a sanidade.</p>
<p>O exercicio público da prestación da asistencia sanitaria non se pode ver afectado gravemente polo lexítimo dereito do exercicio de folga, xa que aquel é considerado e recoñecido prioritariamente en relación a este.</p>
<p>O artigo 3 do citado decreto faculta os conselleiros competentes, por razón dos servicios esenciais afectados, para que, mediante orde, e diante de cada situación de folga, decidan o mínimo de actividade necesaria para asegura-lo mantemento de tales servicios, así como para determina-lo persoal necesario para a súa prestación.</p>
<p>Convocada folga que afecta os traballadores da empresa Eulen, S.A., adxudicataria do servicio de mantemento do Hospital do Meixoeiro de Vigo, que se iniciará ás 0 horas do día 2 de maio de 2001 con carácter indefinido, logo de audiencia ó comité de folga,</p>
<p>DISPÓN:</p>
<p>Artigo 1º</p>
<p>A folga convocada que se iniciará o día sinalado, que afecta os traballadores da empresa Eulen, S.A. adxudicataria do servicio de mantemento do Hospital do Meixoeiro de Vigo, enténdese condicionada ó mantemento dos servicios mínimos que se establecen no anexo desta orde.</p>
<p>Os servicios mínimos que se fixan resultan totalmente imprescindibles para mante-lo adecuado funcionamento dos servicios do centro sanitario afectado, en evitación de que se produzan graves prexuízos ós usuarios, tendo en conta, fundamentalmente, que a folga ten incidencia ó longo de toda a xornada laboral e tén carácter indefinido.</p>
<p>Tales mínimos correspóndense basicamente cos fixados en folgas referentes ó mesmo persoal, convocadas en anos anteriores.</p>
<p>Artigo 2º</p>
<p>A designación nominal, con carácter rotatorio, do persoal que deberá cubri-los distintos servicios farase pola dirección da empresa consignataria procedendo á súa publicación nos taboleiros de anuncios do centro de traballo afectado.</p>
<p>Artigo 3º</p>
<p>Os prazos e alteracións no traballo por parte do persoal necesario para o mantemento dos servicios mínimos determinados no anexo serán considerados ilegais para os efectos do establecido no artigo 16.1º do Real decreto lei 17/1977, do 4 de marzo (BOE nº 58, do 9 de marzo).</p>
<p>Artigo 4º</p>
<p>O disposto nos artigos anteriores non significará ningún tipo de limitación dos dereitos que a normativa reguladora da folga recoñece ó persoal nesta situación, nin tampouco sobre a tramitación e efectos das peticións que a motiven.</p>
<p>Artigo 5º</p>
<p>Sen prexuízo do que establecen os artigos anteriores, deberanse observa-las normas legais e regulamentarias vixentes en materia de garantías dos usuarios dos establecementos sanitarios.</p>
<p>Disposición derradeira</p>
<p>A presente orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 20 de abril de 2001.</p>
<p>José Mª Hernández Cochón</p>
<p>Conselleiro de Sanidade e Servicios Sociais</p>
<p>ANEXO</p>
<table><tbody><tr><td></td></tr>
<tr><td></td></tr>
<tr><td></td><td>Quenda
mañá</td><td>Quenda
tarde</td><td>Quenda
noite</td><td></td></tr>
<tr><td></td></tr>
</tbody></table>
<table><tbody><tr><td>Electricistas</td><td>2</td><td>1</td><td>1</td><td></td></tr>
<tr><td></td></tr>
<tr><td>Calefact./fontan.</td><td>2</td><td>2</td><td>2</td><td></td></tr>
<tr><td></td></tr>
<tr><td>Mecánico</td><td>1</td><td>1</td><td></td><td></td></tr>
<tr><td></td></tr>
<tr><td>Carpinteiro</td><td>1 día alter.</td><td></td><td></td><td></td></tr>
<tr><td></td></tr>
<tr><td>Albanel</td><td>1 día alter.</td><td></td><td></td><td></td></tr>
<tr><td></td></tr>
<tr><td>Exp. lavandería</td><td></td><td></td><td></td><td>1</td></tr>
<tr><td></td></tr></tbody></table>

