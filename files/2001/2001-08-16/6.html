---
date: '2001-08-16'
id: D742
page: 10
number: 158
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 193/2001, do 26 de xullo, polo que se declara a urxente ocupación,
  para efectos de expropiación forzosa, polo Concello de Toén, dos bens e
  dereitos necesarios para a realización das obras do proxecto de
  acondicionamento do camiño veciñal 317 a Moreiras polas Airas (concello de
  Toén).
range: Decreto
url: 'https://www.xunta.gal/dog/Publicados/2001/20010816/AnuncioD742_gl.html'
---
<p>O Concello de Toén, en sesión do día 13 de abril de 2000, aprobou o proxecto de acondicionamento do camiño veciñal 317 a Moreiras polas Airas, e na mesma sesión, acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa, ó abeiro do disposto no artigo 52 da Lei de expropiación forzosa.</p>
<p>Por parte do concello foi remitida a documentación complementaria para a correcta tramitación do expe</p>
<p>diente, con data de entrada no rexistro xeral da Consellería de Xustiza, Interior e Relacións Laborais o día 25 de xuño de 2001</p>
<p>Os bens nos que se concreta a declaración de urxente ocupación están determinados no expediente que se someteu a información pública.</p>
<p>A Dirección Xeral de Urbanismo da Consellería de Política Territorial, Obras Públicas e Vivenda emitiu informe favorable. Este informe tivo entrada no rexistro xeral da Consellería de Xustiza, Interior e Relacións Laborais o día 19 de xullo de 2001.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, porque, segundo sinala o concello, se trata de mellora-las comunicacións do camiño veciñal 317 deste concello, coa estrada de Ourense-Celanova e Barbadás, vía veciñal que soporta un intenso tráfico e ten o firme en mal estado, o que provoca continuos accidentes de tráfico, sobre todo en inverno.</p>
<p>A competencia para a declaración da urxente ocupación correspóndelle ó Consello da Xunta de Galicia, segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude, por proposta do conselleiro de Xustiza, Interior e Relacións Laborais e logo de deliberación do Consello da Xunta de Galicia na súa reunión do día vinteseis de xullo de dous mil un,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a urxente ocupación, polo Concello de Toén para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto de acondicionamento do camiño veciñal 317 a Moreiras polas Airas.</p>
<p>Santiago de Compostela, vinteseis de xullo de dous mil un.</p>
<p>Manuel Fraga Iribarne</p>
<p>Presidente</p>
<p>Antonio Pillado Montero</p>
<p>Conselleiro de Xustiza, Interior e Relacións Laborais</p>

