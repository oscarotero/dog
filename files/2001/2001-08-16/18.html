---
date: '2001-08-16'
id: D77A
page: 11
number: 158
agency: CONSELLERÍA DE MEDIO AMBIENTE
section: VI. ANUNCIOS
title: >-
  Resolución do 30 de maio de 2001, do Xurado Provincial de Clasificación de
  Montes Veciñais en Man Común de Ourense, polo que se fai pública a
  clasificación do monte Carqueixal, a favor dos veciños dos lugares de
  Verducedo, A Lama, Viloxe, A Cepada e Cascarballo, no concello de Montederramo
  (Ourense).
range: Resolución
url: 'https://www.xunta.gal/dog/Publicados/2001/20010816/AnuncioD77A_gl.html'
---
<p>O Xurado Provincial de Clasificación de Montes Veciñais en Man Común de Ourense acordou, na sesión que tivo lugar o trinta de maio de dous mil un , adopta-lo seguinte acordo:</p>
<p>Visto o expediente de clasificación do monte como veciñal en man común denominado Carqueixal, a solicitude dos veciños dos lugares de Verducedo, A Lama, Viloxe, A Cepada e Cascarballo, no concello de Montederramo.</p>
<p>Resultando que con data 9 de abril de 1999 tivo entrada no rexistro da delegación provincial da Consellería de Medio Ambiente, en Ourense, escrito</p>
<p>dirixido ó Xurado Provincial de Montes Veciñais en Man Común asinado polos veciños dos lugares de Verducedo, A Lama, Viloxe, A Cepeda e Cascarballo, da parroquia de San Cosme, no concello de Montederramo, solicitando que se declare o monte Carqueixal como veciñal en man común.</p>
<p>Resultando que o xurado provincial en sesión do día 30 de xuño de 1999 acordou tomar en consideración o citado escrito e inicia-lo expediente de clasificación do monte designando instructores do mesmo a Abel Carbajales Santaeufemia e Jose Ramón Goyanes Flores, que aceptaron tal cargo, librándose mandamento para a anotación preventiva no Rexistro da Propiedade da Pobra de Trives, e remitíndose comunicacións dirixidas ós veciños representantes dos lugares anteditos, ó presidente da Deputación Provincial de Ourense, ó alcalde do Concello de Montederramo, á Consellería de Agricultura, Gandería e Política Agroalimentaria: Servicio de Estructuras e Desenvolvemento Rural, á Delegación Provincial da Consellería de Política Territorial, Obras Públicas e Vivenda, á Xerencia Territorial do Catastro, e ó xefe do Servicio de Montes e Industrias Forestais, publicándose edictos no Diario Oficial de Galicia e no taboleiro de anuncios do Concello de Montederramo, durante o prazo dun mes segundo </p>
<p>consta en dilixencia estendida ó dorso do edicto polo secretario do citado concello, que durante o prazo sinalado en edictos para que os interesados puidesen comparecer ou intervir no mesmo, en defensa dos seus dereitos, non consta presentada ningunha alegación.</p>
<p>Resultando que a anotación preventiva de iniciación do expediente practicouse no Rexistro da Propiedade da Pobra de Trives, como segue:</p>
<p>Asento nº 1.117 do diario 19, anotación preventiva letra A.</p>
<p>Resultando que na tramitación do expediente cumpríronse tódalas formalidades legais.</p>
<p>Considerando que o Xurado Provincial de Clasificación de Montes Veciñais en Man Común ten xurisdicción e competencia para coñece-los expedientes de clasificación dos montes que teñan tal carácter a teor do establecido no artigo 9 da citada lei.</p>
<p>Considerando que o tipo de comunidade xermánica que institúe a Lei de montes veciñais en man común ten como características esenciais as seguintes:</p>
<p>1. Que os condominios únense por vínculos persoais de vecindade agrupados en parroquias, aldeas, lugares, casareos ou barrios non constituídos formalmente en entidades municipais;</p>
<p>2. Que polo tanto o número de titulares é variable e indeterminado;</p>
<p>3. Que o patrimonio colectivo é utilizado e aproveitado polo veciño, en canto membro da agrupación veciñal, faltando a idea de cota no sentido xurídico-romano;</p>
<p>4. Que o patrimonio e a participación é inalleable, imprescritible e inembargable; e</p>
<p>5. Que a comunidade é indivisible, non podendo os comuineiros pedi-la actio communi dividundo.</p>
<p>Considerando que segundo informacións e testemuños resulta que os montes citados son aproveitados e posuídos en réxime de comunidade xermánica polos veciños dos lugares de Verducedo, A Lama, Viloxe, A Cepada e Cascarballo, no concello de Montederramo.</p>
<p>Considerando que das informacións recollidas resulta que os veciños dos lugares de Verducedo, A Lama, Viloxe, A Cepada e Cascarballo están conformes coa clasificación do citado monte como veciñal en man común.</p>
<p>Considerando que a teor do disposto na Lei de montes veciñais en man común, o expediente de clasificación iniciouse por acordo do xurado, a instancia dos veciños dos lugares de Verducedo, A Lama, Viloxe, A Cepada e Cascarballo da parroquía de San Cosme, para que este xurado poida acorda-la iniciación do expediente de clasificación.</p>
<p>Considerando que no recoñecemento en campo se comproba que a superficie do monte é de sete (7) hectáreas, tres (3) menos das solicitadas, concretándose o seu perímetro e precisando os lindeiros, tal e como se reflictan na parte dispositiva do acordo.</p>
<p>Vista a Lei galega 13/1989, do 10 de outubro, de montes veciñais en man común e o seu Regulamento do 4 de setembro de 1992, así como o establecido na Lei de procedemento administrativo de 30 de novembro de 1992.</p>
<p>Visto o Decreto 482/1997, do 26 de decembro, polo que se establece a estructura da Consellería de Medio Ambiente.</p>
<p>O Xurado Provincial de Clasificación de Montes Veciñais en Man común, á vista dos antecedentes e fundamentos expostos e por unanimidade dos seus membros</p>
<p>ACORDA:</p>
<p>Primeiro.-Clasifica-lo monte denominado Carqueixal, de sete (7) hectáreas de superficie, aproximadamente, a favor dos veciños dos lugares de Verducedo, A Lama, Viloxe, A Cepada e Cascarballo, parroquia de San Cosme, no concello de Montederramo (Ourense), e cos datos que a seguir se relacionan, como veciñal en man común, en réxime de comunidade xermánica.</p>
<p>Os datos do citado monte son:</p>
<p>Concello: Montederramo (Ourense).</p>
<p>Denominación: monte Carqueixal.</p>
<p>Comunidade propietaria: veciños de Verducedo, A Lama, Viloxe, A Cepada e Cascarballo (parroquia de San Cosme).</p>
<p>Superficie total: 7 ha aproximadamente.</p>
<p>Estremas:</p>
<p>Norte: leiras particulares pola divisoria de augas.</p>
<p>Sur: leiras particulares de Antonio González González e Andrés Fernández Domínguez (veciños de Verducedo), e polo regato Forcha co m.v.m.c. Murriosa da parroquia de San Cosme, no concello de Montederramo.</p>
<p>Leste: pola pista forestal co m.v.m.c. Partido de Fontedoso e Mazaira, no concello de Montederramo.</p>
<p>Oeste: leira particular de José Gómez Gómez.</p>
<p>Descrición do perímetro:</p>
<p>Partindo do punto sito máis ó sur (1), sobre a pista forestal, a liña segue pola dita pista na dirección norte uns 90 metros, ata un punto (2), sito fronte a unhas pendentes de roca de lousa . Entre os puntos (1) e (2) limita polo leste co monte m.v.m.c. Partido de Fontedoso e Mazaira. Desde o punto (2) a liña ascende ó alto sinalado no plano co número (3), de 1.205 metros de altitude. Desde este alto, a liña segue na dirección noroeste, baixando pola divisoria de augas, ata atopar no punto (4), unha leira particular de José Gómez Gómez, veciño de Viloxe. Desde este punto e ata o punto (5), bordea a leira citada na dirección suroeste. Desde o punto (5) ó (6) bordea na dirección surleste, as leiras de Antonio González González e Andrés Fernández Domínguez, sitas entre o arroio Forcha, e o monte que se describe. Desde o punto (6) ó (1) a liña discorre pola valgada que continúa o arroio Forcha na dirección leste, lindando co m.v.m.c. Murriosa da parroquia de San Cosme.</p>
<p>Segundo.-Que se proceda á exclusión do citado monte de calquera inventario, catálogo ou rexistro público no que poidan figurar inscritos a favor de persoa ou entidade distinta á que agora se asigna a súa pertenza.</p>
<p>Notifíquese esta resolución ó alcalde-presidente do Concello de Montederramo, ós representantes da comunidade veciñal, ó xefe do Servicio de Montes e Industrias Forestais, ós que se lles fará saber que esta resolución que pon fin á vía administrativa, pode ser obxecto de recurso de reposición potestativo perante o Xurado Provincial de Clasificación de Montes Veciñais en Man Común de Ourense, no prazo dun mes, ou recurso contencioso-administrativo perante o Xulgado do Contencioso-Administrativo de Ourense no prazo de dous meses, ámbolos dous prazos a partir do día seguinte ó da publicación no Diario Oficial de Galicia (artigos 109 e 116 da Lei 30/1992, de réxime xurídico das administracións públicas e do procedemento administrativo común, e artigos 8 e 46 da Lei 29/1998, do 13 de xullo, reguladora da xurisdicción contencioso-administrativa).</p>
<p>O que por orde do presidente do Xurado Provincial de Clasificación de Montes Veciñais en Man Común</p>
<p>se fai público no Diario Oficial de Galicia, para xeral coñecemento.</p>
<p>Ourense, 30 de maio de 2001.</p>
<p>Miriam Areal López</p>
<p>Secretaria do Xurado provincial de Clasificación de Montes Veciñais en Man Común de Ourense</p>
<p>Visto e prace</p>
<p>Agustín Prado Verdeal</p>
<p>Presidente do Xurado Provincial de Clasificación de Montes Veciñais en Man Común de Ourense</p>

