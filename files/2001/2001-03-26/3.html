---
date: '2001-03-26'
id: 51B6
page: 3
number: 60
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 26 de marzo de 2001 pola que se determinan os servicios mínimos
  dirixidos a garanti-los servicios do persoal dependente da Consellería de
  Educación e Ordenación Universitaria, durante a folga que se levará a efecto
  de forma indefinida a partir do día 27 de marzo de 2001.
range: Orde
url: 'https://www.xunta.gal/dog/Publicados/2001/20010326/Anuncio51B6_gl.html'
---
<p>O artigo 28.2º da Constitución española recoñece como dereito fundamental da persoa o dereito á folga.</p>
<p>O exercicio deste dereito na Administración e nas empresas, entidades e institucións públicas ou privadas, que presten servicios públicos ou de recoñecida e inaprazable necesidade, no ámbito e competencias da Comunidade Autónoma de Galicia, está condicionado ó mantemento dos servicios esenciais fixados no artigo 2 do Decreto 155/1988, do 9 de xuño (DOG nº 116, do 20 de xuño), entre os que se atopa a educación.</p>
<p>O exercicio do dereito fundamental á educación, así como dos seus corolarios, non se deben ver afectados gravemente polo lexítimo exercicio do dereito de folga, xa que aquel é considerado e recoñecido prioritariamente en relación a este.</p>
<p>O artigo 3 do citado decreto faculta os conselleiros competentes, por razón dos servicios esenciais afectados, para que, mediante orde, e ante cada situación de folga, decidan o mínimo de actividade necesaria para asegura-lo mantemento de tales servicios, así como para determina-lo persoal necesario para a súa prestación.</p>
<p>O dereito á educación é un dereito de carácter social, e, polo tanto, reclama dos poderes públicos as accións positivas necesarias para que poida ser levado a cabo en igualdade de tódolos que se atopan en calquera dos niveis formativos en calquera tipo de centro.</p>
<p>Por outra banda, a especial problemática de Galicia, coa maior porcentaxe de alumnos transportados e facendo uso dos comedores escolares ou o bo número de internados da nosa Comunidade Autónoma, non poden quedar paralizados no seu funcionamento como consecuencia do dereito constitucional de folga.</p>
<p>Sinálanse, por iso, os servicios mínimos necesarios para manter en funcionamento os comedores escolares, a limpeza dos centros e un mínimo de vixilancia e atención para os alumnos que poidan acudir ós centros, xa que a maioría deles son menores de dezaoito anos e moitos deles con idades comprendidas entre os tres e catorce anos.</p>
<p>Os centros de educación especial necesitan, polas características dos seus alumnos, un maior coidado e asistencia e por iso é necesaria a asistencia do maior número de persoal, como coidadores, persoal médico, etc.</p>
<p>Convocada folga que afecta a todo o profesorado dependente da Consellería de Educación e Ordenación Universitaria que presta os seus servicios en centros públicos de ensino da Comunidade Autónoma de Galicía dependentes desta consellería nos diversos niveis educativos (infantil, primaria e secundaria), que se levará a efecto de forma inde</p>
<p>finida a partir do día 27 de marzo de 2001 e que se realizará con cobertura do 50% da xornada,</p>
<p>DISPÓN:</p>
<p>Artigo 1º</p>
<p>A convocatoria de folga que afecta o profesorado dependente da Consellería de Educación e Ordenación Universitaria que presta os seus servicios nos centros públicos de ensino da Comunidade Autónoma de Galicia dependentes desta consellería nos diversos niveis educativos (infantil, primaria e secundaria), que se levará a efecto de forma indefinida a partir do día 27 de marzo de 2001 e que se realizará con cobertura do 50% da xornada, enténdense condicionada ó mantemento dos servicios mínimos que se establecen no anexo desta orde.</p>
<p>Os servicios mínimos que se fixan resultan totalmente imprescindibles para mante-lo necesario exercicio do dereito fundamental á educación.</p>
<p>Tales mínimos responden á necesidade de compatibiliza-lo respecto ineludible ó exercicio do dereito á folga coa adecuada atención ós usuarios titulares do devandito dereito fundamental.</p>
<p>Artigo 2º</p>
<p>A designación nominal, con carácter rotatorio, do persoal que deberá cubri-los distintos servicios será feita pola dirección do centro respectivo e publicada no taboleiro de anuncios dos centros afectados.</p>
<p>Artigo 3º</p>
<p>Os paros e alteracións no traballo por parte do persoal necesario para o mantemento dos servicios mínimos determinados serán considerados ilegais para os efectos do establecido no artigo 16.1º do Real decreto ley 17/1977, do 4 de marzo (BOE nº 58, do 9 de marzo).</p>
<p>Artigo 4º</p>
<p>O disposto nos artigos anteriores non significará ningún tipo de limitación dos dereitos que a normativa reguladora da folga lle recoñece ó persoal nesta situación, nin tampouco sobre a tramitación e efectos das peticións que a motiven.</p>
<p>Artigo 5º</p>
<p>Sen prexuízo do que establecen os artigos anteriores, deberanse observa-las normas legais e regulamentarias vixentes en materia de garantías dos usuarios dos establecementos docentes.</p>
<p>Disposición derradeira</p>
<p>Esta orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 26 de marzo de 2001.</p>
<p>Celso Currás Fernández</p>
<p>Conselleiro de Educación e Ordenación</p>
<p>Universitaria</p>
<p>ANEXO</p>
<p>Nos centros de ensino dependentes da Consellería de Educación e Ordenación Universitaria:</p>
<p>-O/A director/a ou un membro do equipo da dirección e un subalterno en cada centro escolar.</p>
<p>-O 30% do persoal de comedores, se é o caso, e do persoal docente encargado destes, nos centros de educación primaria/centros públicos integrados con servicio de comedor.</p>
<p>-O 25% do persoal de comedores, limpeza e subalternos nas escolas-fogar.</p>
<p>-O 25% de persoal docente encargado de comedores das escolas-fogar, garantindo un mínimo de dúas persoas.</p>
<p>-O 30% de persoal de comedores, limpeza e subalternos nos centros residenciais docentes.</p>
<p>-O 25% de persoal de limpeza nos centros de ensino secundario.</p>
<p>-A totalidade do persoal de comedores, ATS, limpeza, coidadores e persoal médico dos centros de educación especial.</p>

