---
date: '2001-04-09'
id: 62FE
page: 4
number: 70
agency: CONSELLERÍA DE MEDIO AMBIENTE
section: I. DISPOSICIÓNS XERAIS
title: >-
  Orde do 28 de marzo de 2001 pola que se aproba a Carta Galega de Calidade dos
  centros de educación ambiental.
range: Orde
url: 'https://www.xunta.gal/dog/Publicados/2001/20010409/Anuncio62FE_gl.html'
---
<p>A necesidade de afronta-la problemática ambiental en Galicia, dende as súas propias realidades territoriais -aínda que coa perspectiva da súa pertenza a unha sociedade cada vez máis globalizada-, xustifica unha estratexia específica de educación ambiental para esta Comunidade Autónoma pola esixencia de sinalar prioridades e identificar obxectivos, de racionalizar recursos e convocar vontades (individuais e colectivas), de coordinar e orientar decisións e accións en diversos plans políticos e sociais, situando nun lugar preferente a educación.</p>
<p>Trátase, deste modo, de recoñecer e incentiva-lo papel da educación, nas súas distintas modalidades e ámbitos de intervención, como unha práctica social coadxuvante no logro dunha sociedade ambientalmente máis sostible, consecuente cun reparto equitativo e xusto das cartas e dos beneficios ambientais a nivel global.</p>
<p>Recentemente a Xunta de Galicia procedeu á aprobación do Decreto 32/2001, do 25 de xaneiro, polo que se crea o rexistro xeral de Entidades e Centros de Educación Ambiental e se regulan as condicións de inscrición, co obxecto de dispoñer dun instrumento de publicidade e información sobre a existencia, organización e fins das entidades e centros da educación ambiental, que así mesmo, poida servir de apropiada canle de ordenación das axudas públicas que facilitan o desenvolvemento e cumprimento desas actuacións e obxectivos.</p>
<p>Os centros de educación ambiental son instrumentos de enorme importancia na promoción e desenvolvemento dos programas e actividades de educación ambiental. Neste sentido Galicia precisa dunha infraestructura suficiente de tales centros, tal e como sinala a Estratexia Galega de Educación Ambiental. A Administración autonómica, concertadamente con outras administracións, coa iniciativa privada e outros axentes de educación ambiental considera oportuno aprobar e difundir unha carta de calidade para centros de educación ambiental, que defina os diferentes tipos de centros e determine os requisitos mínimos para cada tipo de instalación. Favorécese así un proceso dinámico de mellora da calidade destes centros que redundará en beneficio da educación ambiental ó tempo que se lle outorga á Administración autonómica un instrumento de avaliación que permitirá unha asignación dos seus recursos máis xusta e eficaz.</p>
<p>En virtude do exposto, e en uso das facultades que me confire o artigo 34.6º da Lei 1/1983, do 22 de febreiro, reguladora da Xunta e do seu presidente, modificada pola Lei 11/1988, do 20 de outubro,</p>
<p>DISPOÑO:</p>
<p>Artigo 1º.-Aprobación.</p>
<p>Apróbase a Carta de Calidade da Rede Galega de Centros de Educación Ambiental que se define como o marco que establece os criterios de calidade que deben cumpri-los centros de educación ambiental en Galicia nun horizonte de mellora da educación ambiental en Galicia, de acordo coa Estratexia Galega de Educación Ambiental.</p>
<p>Artigo 2º.-Criterios de calidade.</p>
<p>Os criterios de calidade do centro que se explicitan no anexo abarcan o proxecto de educación ambiental do centro, as instalacións, os recursos, o equipo educativo e a xestión do equipamento.</p>
<p>Artigo 3º.-Cumprimento dos criterios de calidade.</p>
<p>1. A Administración autonómica valorará o cumprimento dos criterios de calidade da Carta de Calidade da Rede Galega de Centros de Educación Ambiental para os efectos de inscrición, suspensión ou cancelación no Rexistro de Centros e Entidades de Educación Ambiental.</p>
<p>2. O cumprimento dos criterios de calidade da Carta de Calidade da Rede Galega de Centros de Educación Ambiental será valorado na concesión de axudas para a educación ambiental que convoque a Administración autonómica.</p>
<p>3. O cumprimento dos criterios de calidade da Carta de Calidade da Rede Galega de Centros de Educación Ambiental será un criterio preferente para o acceso ós intercambios e empréstimos de materiais didácticos, participación na publicidade e calquera outro mecanismo de información cos que conte a Consellería de Medio Ambiente.</p>
<p>Artigo 4º.-Revisión de criterios.</p>
<p>Transcorridos dous anos desde a súa aprobación e logo do dictame do Observatorio Galego de Educación Ambiental revisaranse, se procede, os criterios da Carta de Calidade da Rede Galega de Centros de Educación Ambiental.</p>
<p>Disposición derradeira</p>
<p>Única.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 28 de marzo de 2001.</p>
<p>José Carlos del Álamo Jiménez</p>
<p>Conselleiro de Medio Ambiente</p>
<p>ANEXO</p>
<p>I. Criterios de calidade do proxecto de educación ambiental do centro.</p>
<p>1. O Centro de Educación Ambiental debe ter un proxecto de educación ambiental que afonde na identidade propia e que recolla a oferta e gama de actividades e programas.</p>
<p>2. O proxecto de educación ambiental do centro debe ser fundamentalmente un proxecto encadrado na ética e obxectivos da educación ambiental, aínda que poida compaxinar esta actividade, que é a principal, con outras actividades coherentes coa filosofía do centro (deportes de baixo impacto, turismo rural, proxectos de desenvolvemento local, formación noutros ámbitos relacionados coa educación ambiental...).</p>
<p>3. O centro estará inmerso no seu contorno. Nel desenvolverá iniciativas de coñecemento, sensibilización e conservación dentro de estilos de vida sostible, promovendo a integración e a participación da súa poboación.</p>
<p>4. O proxecto de educación ambiental é un documento que debe recoller explicitamente os fins, obxectivos e sinais de identidade do centro (metodoloxía, contidos, actividades, programas, temporalización, recursos materiais e humanos, destinatarios, avaliación...), así como a descrición física da infraestructura, do contorno como recurso educativo e do programa xeral de actividades.</p>
<p>5. O proxecto de educación ambiental debe valorar e minimiza-lo impacto das diferentes actividades no medio, axeitándoas á súa capacidade de carga.</p>
<p>6. Os obxectivos do proxecto de educación ambiental teñen que ser acordes cos obxectivos xerais da educación ambiental expresados nos seguintes puntos: toma de conciencia, coñecementos, actitudes, aptitudes, avaliación e participación cara á consecución dun desenvolvemento sostible.</p>
<p>7. Os obxectivos educativos teñen que ser explicitados no proxecto dun xeito realista e deben ser avaliables.</p>
<p>8. Os obxectivos dos programas especificamente dirixidos á comunidade educativa serán acordes co currículo escolar.</p>
<p>9. Os obxectivos dos programas dirixidos a outros sectores de poboación abarcarán contidos conceptuais, aspectos de carácter social, de desenvolvemento persoal, de fomento de intercambio de experiencias, de toma de decisións e de participación.</p>
<p>10. O programa educativo debe fomenta-la integración das persoas con discapacidades e as actitudes de igualdade, solidarias e non discriminatorias. As distintas ofertas de actividades educativas estarán adaptadas ós grupos, considerando características como idade, procedencia, formación, motivación, expectativas, características do grupo, disfuncións e minusvalías.</p>
<p>11. A metodoloxía deberá ser activa, participativa, crítica, cooperativa, integradora e interdisciplinar.</p>
<p>12. O programa debe recoller explicitamente tres momentos no desenvolvemento educativo da actividade: o traballo de información e motivación antes da estadía no equipamento, a programación durante a estadía e as actividades de compromiso, participación e avaliación ó remate dela.</p>
<p>13. A avaliación das actividades debe ser realizada polo equipo educativo, polas persoas participantes e polas institucións implicadas.</p>
<p>14. A avaliación debe recolle-la valoración sobre:</p>
<p>a) Os coñecementos, actitudes e comportamentos dos participantes.</p>
<p>b) Os obxectivos, metodoloxía, contidos e actividades do programa educativo.</p>
<p>c) Os recursos e materiais de apoio, así como sobre o seu uso.</p>
<p>d) Os espacios e instalacións.</p>
<p>e) A organización e funcionamento.</p>
<p>f) O equipo educativo.</p>
<p>g) As intervencións realizadas no contorno, se é o caso.</p>
<p>h) A propia avaliación.</p>
<p>15. É recomendable utilizar, sempre que sexa posible, instrumentos de avaliación que permitan o diagnóstico e valoración con criterios comparables.</p>
<p>16. Periodicamente avaliarase ou auditarase o impacto do desenvolvemento das actividades sobre o medio.</p>
<p>17. O proxecto debe actualizarse cunha frecuencia mínima de tres anos, evolucionando segundo o desenvolvemento dos programas, o resultado das avaliacións e a mellora do equipamento.</p>
<p>II. Criterios de calidade das instalacións.</p>
<p>1. As instalacións deben estar ben comunicadas, sinaladas e accesibles a todo tipo de usuarios, respectando as características do contorno.</p>
<p>2. O equipamento debe garanti-lo cumprimento e o control da normativa en canto ás condicións hixiénico-sanitarias, tratamento dos residuos e augas residuais, sistemas de seguridade, comunicación e emerxencia, barreiras arquitectónicas, aloxamento e manipulación de alimentos, infraestructuras específicas, e outras disposicións xerais e específicas do espacio.</p>
<p>3. As instalacións deben cumpri-las medidas de seguridade vixentes en canto á sinalización, recomendacións, valados, prohibicións de acceso a zonas potencialmente perigosas.</p>
<p>4. As instalacións deben ser coherentes desde a perspectiva ambiental, tanto no uso e xestión dos recursos como nos tipos de materiais de construcción e uso e na xeración e tratamento dos residuos, na reducción de contaminantes e na aplicación de sistemas de aforro e eficiencia da enerxía e da auga.</p>
<p>5. Os espacios de traballo deben ser apropiados para o desenvolvemento das actividades e contar cos recursos e dotacións necesarios de habitabilidade (luz, ventilación, calefacción, humectación do aire, etc.), adaptados ó público, ás características do espacio e ós fins das actividades.</p>
<p>6. As instalacións deberían ser, na medida do posible, acordes coa arquitectura do contorno e estaren integradas na paisaxe.</p>
<p>7. O número de participantes ou usuarios ten que ser acorde coa capacidade das instalacións, tanto nos obradoiros e espacios educativos como noutras infraestructuras como comedores, servicios e duchas.</p>
<p>III. Criterios de calidade dos recursos.</p>
<p>1. O centro disporá de recursos específicos necesarios para desenvolve-lo seu programa de educación ambiental.</p>
<p>2. Os materiais necesarios para desenvolve-los programas e actividades deben ser suficientes en canto ó número, adaptados e normalizados ós usuarios, evitando o uso de materiais tóxicos ou contaminantes.</p>
<p>3. O centro contará con materiais e recursos que garantan a seguridade persoal e ambiental das persoas usuarias e do contorno.</p>
<p>4. O centro deberá dispor de recursos suficientes para, ante calquera eventualidade, programar actividades complementarias ou que substitúan as inicialmente concertadas.</p>
<p>5. O centro deberá dispor de recursos ambientalmente coherentes e fará un uso racional deles.</p>
<p>IV. Criterios de calidade do equipo educativo.</p>
<p>1. O número de persoas que integran o equipo educativo debe se-lo suficiente para desenvolve-lo programa, de acordo coas directrices que marca o Decreto 32/2001, do 25 de xaneiro, polo que se crea o Rexistro Xeral de Entidades e Centros de Educación Ambiental a este respecto. No caso de actividades con persoas con discapacidades requirirase persoal de apoio adaptado ás súas necesidades específicas.</p>
<p>2. O centro de educación ambiental debe achegar un organigrama de funcionamento no que apareza especificada a función e responsabilidade de cada un dos integrantes do equipo educativo, a súa formación, a carga horaria. O centro debería ter un responsable educativo.</p>
<p>3. A actitude e hábitos das persoas que integran o equipo deben ser coherentes cos principios recollidos no proxecto de educación ambiental.</p>
<p>4. Os compoñentes do equipo educativo deberán ter suficiente formación específica no ámbito educativo e/ou ambiental.</p>
<p>5. O centro debe dispoñer das acreditacións dos membros do equipo educativo en canto a formación regrada (licenciaturas, diplomaturas ou enxeñerías), formación non regrada (cursos, xornadas, seminarios, encontros...) e outra formación complementaria (títulos de monitoraxe, animación, formación de formadores, avaliación...).</p>
<p>6. O centro de educación ambiental debe favorece-la formación, o intercambio e a actualización dos compoñentes do equipo educativo.</p>
<p>V. Criterios de calidade da xestión.</p>
<p>1. O centro deberá ofertar actividades de educación ambiental de cara ó público nun período non inferior a 180 días ó ano, salvo causas xustificadas.</p>
<p>2. O centro deberá dispor de medios específicos suficientes para difundir axeitadamente a súa oferta educativa ambiental (trípticos, folletos, vídeos, Internet...).</p>
<p>3. O prezo non debe constituír un factor limitante para os usuarios, permitindo a participación e acceso, na medida do posible, a tódalas persoas interesadas, e debe ser acorde coas prestacións.</p>
<p>4. Os servicios do centro así como o mantemento xeral das instalacións ademais de observa-la normativa legal vixente, deben ser apropiados e suficientes para atende-las necesidades dos usuarios.</p>
<p>5. O centro debe ter un plan de emerxencia e evacuación coñecido polo equipo educativo e de ser</p>
<p>vicios, así como planos de continxencias, (incendios, feridos, rescate...) debidamente visibles nos espacios destinados ós usuarios.</p>
<p>6. O centro debe dispor de pólizas de responsabilidade civil e de accidentes para tódolos participantes.</p>
<p>7. O centro poderá estar integrado en redes, asociacións ou federacións que permitan a continua actualizacion, o intercambio e a innovación del.</p>

