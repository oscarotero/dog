---
date: '2001-07-19'
id: BE76
page: 9
number: 140
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 165/2001, do 29 de xuño, polo que se declara a urxente ocupación, para
  efectos de expropiación forzosa, pola Deputación Provincial de Lugo, dos bens
  e dereitos necesarios para a realización do proxecto de obra número 116 Plan
  de Obras e Servicios 2000, Outeiro de Rei, alargamento e mellora da estrada
  provincial de Outeiro de Rei por Arcos a Castro, do punto quilométrico 2,200 ó
  3,500 (concello de Outeiro de Rei).
range: Decreto
url: 'https://www.xunta.gal/dog/Publicados/2001/20010719/AnuncioBE76_gl.html'
---
<p>A Deputación Provincial de Lugo, en sesión celebrada o día 21 de xullo de 2000, aprobou o proxecto de obra nº 116 Plan de Obras e Servicios 2000.</p>
<p>Outeiro de Rei. Alargamento e mellora da estrada provincial de Outeiro de Rei por Arcos a Castro, punto quilométrico 2,200 ó punto quilométrico 3,500, e na sesión do día 30 de marzo de 2001, acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ó abeiro do disposto no artigo 52 da Lei de expropiación forzosa.</p>
<p>Os bens nos que se concreta a declaración de urxente ocupación están determinados no expediente que se someteu a información pública.</p>
<p>A Dirección Xeral de Urbanismo da Consellería de Política Territorial, Obras Públicas e Vivenda emitiu informe favorable. O dito informe tivo entrada no rexistro xeral da Consellería de Xustiza, Interior e Relacións Laborais o día 19 de xuño de 2001.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, porque, segundo sinala a deputación, trátase de adecuar e moderniza-la rede provincial de estradas para adaptalas ó tráfico cada vez máis intenso, alargando o radio das curvas, na súa parte interior, ou facendo un novo trazado da calzada. A obra afecta á estrada da zona coñecida como Terra Chá e é a estrada provincial que intercomunica as localidades de Rábade e Outeiro de Rei con Castro de Ribeiras de Lea, localidade que ten os servicios comarcais do Mercado de Gando, Hospital Psiquiátrico e a Granxa Provincial, sendo tamén a vía de acceso coa N-VI e a A-9.</p>
<p>A competencia para a declaración da urxente ocupación correspóndelle ó Consello da Xunta de Galicia segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude, por proposta do conselleiro de Xustiza, Interior e Relacións Laborais e logo de deliberación do Consello da Xunta de Galicia na súa reunión do día vintenove de xuño de dous mil un</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a urxente ocupación, pola Deputación Provincial de Lugo para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto de obra nº 116 Plan de Obras e Servicios 2000. Outeiro de Rei. Alargamento e mellora estrada provincial de Outeiro de Rei por Arcos a Castro, punto quilométrico 2,200 ó punto quilométrico 3,500.</p>
<p>Santiago de Compostela, vintenove de xuño de dous mil un.</p>
<p>Manuel Fraga Iribarne</p>
<p>Presidente</p>
<p>Antonio Pillado Montero</p>
<p>Conselleiro de Xustiza, Interior e Relacións Laborais</p>

