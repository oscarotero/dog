---
date: '2001-05-31'
id: 90FA
page: 7
number: 105
agency: 'CONSELLERÍA DE CULTURA, COMUNICACIÓN SOCIAL E TURISMO'
section: III. OUTRAS DISPOSICIÓNS
title: >-
  Resolución do 7 de maio de 2001, da Dirección Xeral de Patrimonio Cultural,
  pola que se incoa expediente para a declaración de ben de interese cultural,
  coa categoría de conxunto histórico, a favor da vila de Cambados (Pontevedra).
range: Resolución
url: 'https://www.xunta.gal/dog/Publicados/2001/20010531/Anuncio90FA_gl.html'
---
<p>Por resolución do 3 de setembro de 1987, da Dirección Xeral de Cultura e do Patrimonio Histórico Artístico, acordouse a incoación de expediente de declaración de conxunto histórico-artístico a favor da vila de Cambados (Pontevedra).</p>
<p>Transcorridos os prazos legais establecidos pola normativa vixente en materia de patrimonio cultural e vistos os informes dos servicios técnicos da Consellería de Cultura, Comunicación Social e Turismo, así como dos órganos consultivos que constan no expediente.</p>
<p>Esta dirección xeral, no exercicio das competencias legalmente atribuídas</p>
<p>RESOLVE:</p>
<p>Primeiro.-Incoar expediente para a declaración de ben de interese cultural, na categoría de conxunto histórico, a favor da vila de Cambados (Pontevedra).</p>
<p>Segundo.-Delimita-la zona afectada pola devandita incoación de maneira que se especifica literal e graficamente nos anexos I e II desta resolución.</p>
<p>Terceiro.-Notificarlles esta resolución ó concello, ó Rexistro Xeral de Bens de Interese Cultural do Estado, ó Rexistro de Bens de Interese Cultural de Galicia e ós demais interesados.</p>
<p>Cuarto.-Por tratarse dun ben inmoble e de conformidade co artigo 35 da Lei 8/1995, do 30 de outubro, do patrimonio cultural de Galicia, quedan en suspenso as correspondentes licencias municipais de parcelación, edificación ou demolición nas zonas afectadas, así como os efectos das xa outorgadas. A suspensión dependerá da resolución ou caducidade do expediente incoado.</p>
<p>As obras que, por causa de forza maior, interese xeral ou urxencia, deberan realizarse con carácter inaprazable precisarán, en todo caso, de autorización</p>
<p>dos órganos competentes da Consellería de Cultura, Comunicación Social e Turismo.</p>
<p>Quinto.-Ordena-la publicación desta resolución no Diario Oficial de Galicia e no Boletín Oficial del Estado, abríndose un período de información pública dun mes, contado a partir do día seguinte ó da súa publicación no Diario Oficial de Galicia.</p>
<p>Santiago de Compostela, 7 de maio de 2001.</p>
<p>Ángel Sicart Giménez</p>
<p>Director xeral de Patrimonio Cultural</p>
<p>ANEXO I</p>
<p>Comeza a delimitación no punto A, sito na confluencia da rúa Rodas coa Ribeira de Fefiñáns e segue pola ribeira e Paseo da Calzada, incluíndo a alameda, ata o punto B, quebrando cara á Avenida de Galicia e continuando desde o seu comezo, polo seu eixe, ata o punto C, onde xira en ángulo recto para envolve-las construccións con fronte á rúa Borrón e a Fábrica de Conservas e saír ó bordo do mar, punto D. Desde aquí, segue bordeando o núcleo urbano ata o punto E situado onde rematan as edificacións da rúa Alameda Vella. Desde aquí, segue pola rúa Montesacro ata o punto F situado á altura do edificio nº 21. Segue cunha liña quebrada pola parte posterior dos soares das rúas Montesacro, Valvanera e O Breixiño ata o nº 14 desta última rúa, onde se sitúa o punto G, para continuar ata o nº 3 desa mesma rúa onde quebra en ángulo recto e sae á rúa Valvanera incluíndo a edificación nº 3, punto H. Baixa por esta rúa ata o límite das edificacións nº 6 e 8 para logo atravesar cunha liña quebrada </p>
<p>ata a travesía da rúa Barreiro, incluíndo as edificacións nº 8 e 11 e saír á rúa Narciso Pérez, punto I, entre as edificacións nº 3 e 5. Segue pola rúa Narciso Pérez ata o seu encontro coa avda. de Galicia onde xira en dirección noroeste e continúa polo seu eixe ata o punto J situado a 85 metros, pasado o inmoble nº 77.</p>
<p>Desde aquí atravesa a rúa Santa Margarita incluíndo a capela e a edificación nº 2 desa rúa, punto K, e continúa pola rúa Albariño ata a rúa Nova, punto L, onde xira en dirección leste para continuar pola rúa Os Píos e saír á avda. da Pastora incluíndo os inmobles 1,3 e 5 da rúa Os Píos e deixando fóra o nº 24 da avenida da Pastora, punto M.</p>
<p>Desde aquí, diríxese cara ó Pazo dos Ulloa, engloba todo o predio e retorna á Avenida da Pastora, no seu encontro coa rúa Eduardo Pondal onde se sitúa o punto N. Segue pola rúa Eduardo Pondal e logo pola rúa Os Pazos ata o punto O, situado a 35 metros, para continuar en liña quebrada incluíndo as edificacións con fronte á rúa Os Pazos e á rúa Carballeira e saír a esta última rúa no punto P. Desde aquí, bordea a parcela da escola obradoiro, incluíndoa na delimitación, sae á rúa San Francisco no punto Q e percorre 70 metros en dirección sur ata o seu encontro coa rúa Pontevedra. Descende polo eixe desta última rúa ata a altura do edificio nº 1, onde se atopa o punto R, atravesa a rúa Ourense incluíndo a edificación nº 2 e continúa pola parte posterior do edificio do concello ata saír á avenida Vilariño, punto S.</p>
<p>Xira en dirección leste e chega á avenida de Madrid, continúa polo eixe da Avenida de Madrid ata o edificio nº 7 (a casa onde naceu Francisco Asorey), inclúe casa e predio na delimitación e sae</p>
<p>á rúa Valle Inclán, punto T. Desde aquí, en liña quebrada e abarcando os predios dos inmobles nº 2 a 12 da rúa Real, chega ó límite do predio de Fefiñáns que engloba na súa totalidade xunto coa zona de protección da Torre da Homenaxe e o predio colindante, ata saír á Avenida de Vilagarcía onde se atopa o punto U. Percorre 70 metros en dirección sur polo eixe da avenida e atravesa a rúa Carreira onde xira de novo en dirección sur e avanza ata o seu encontro coa Avenida da Coruña, punto V. Segue pola avenida da Coruña uns 35 metros ata o límite do campo de fútbol e desde aquí, en liña quebrada sae á rúa Sevilla, punto W, pola parte posterior dos predios dos inmobles con fronte ás rúas San Bieite, Fomento e Rianxeira. Desde aquí, seguindo a medianeira dos edificios nº 1 e 3 da rúa Sevilla, e logo en liña quebrada, atravesa á rúa Celso Emilio Ferreiro, punto X, e descende por esta última rúa ata o seu encontro co inicio da delimitación onde se pecha.</p>

