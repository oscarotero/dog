---
date: '2001-05-03'
id: 739A
page: 5882
number: 85
agency: 'CONSELLERÍA DE CULTURA, COMUNICACIÓN SOCIAL E TURISMO'
section: I. DISPOSICIÓNS XERAIS
title: >-
  Orde do 19 de abril de 2001 pola que se crea un ficheiro automatizado de datos
  de carácter persoal existentes na Consellería de Cultura, Comunicación Social
  e Turismo.
range: Orde
url: 'https://www.xunta.gal/dog/Publicados/2001/20010503/Anuncio739A_gl.html'
---
<p>A Constitución española no seu artigo 18.4º dispón que a lei limitará o uso da informática para garanti-lo honor e a intimidade persoal e familiar dos cidadáns e o pleno exercicio dos seus dereitos.</p>
<p>Neste sentido, a Lei orgánica 15/1999, do 13 de decembro, de protección de datos de carácter persoal, regula o tratamento de datos de carácter persoal rexistrados en soporte físico, así como toda modalidade de uso posterior deles polos sectores público e privado. Neste marco, é obxecto desta regulación a garantía e protección dos dereitos fundamentais e liberdades públicas das persoas físicas, e especialmente do seu honor e intimidade persoal e familiar.</p>
<p>O artigo 20.1º da devandita lei dispón que a creación, modificación ou supresión dos ficheiros das administracións públicas só poderá facerse por medio de disposición xeral publicada no BOE ou diario oficial correspondente.</p>
<p>En consecuencia, e en virtude das facultades que me confire o artigo 34.6º da Lei 1/1983, do 22 de febreiro, reguladora da Xunta de Galicia e do seu presidente, modificada parcialmente pola Lei 11/1988, do 20 de outubro,</p>
<p>DISPOÑO:</p>
<p>Artigo 1º.-Obxecto.</p>
<p>Mediante a presente orde a Consellería de Cultura, Comunicación Social e Turismo crea o ficheiro automatizado de datos de carácter persoal denominado Rexistro de Empresas e Actividades Turísticas.</p>
<p>Artigo 2º.-Contido.</p>
<p>A información que, de acordo co artigo 20.2º da Lei orgánica 15/1999, do 13 de decembro, de protección de datos de carácter persoal, debe indicarse na presente disposición é a seguinte:</p>
<p>Datos de carácter identificativo: DNI/NIF/CIF, nome e apelidos, enderezo, teléfono, fax, télex e e-mail.</p>
<p>Artigo 3º.-Finalidade e usos do ficheiro.</p>
<p>Os datos de carácter persoal rexistrados no ficheiro creado pola presente orde só serán utilizados para consulta, seguimento e control das empresas turísticas e das persoas que realicen actividades turísticas e polo persoal debidamente autorizado.</p>
<p>Artigo 4º.-Persoas ou colectivos sobre os que se pretenda obter datos de carácter persoal.</p>
<p>Os datos de carácter persoal contidos no ficheiro creado por esta orde serán obtidos dos titulares, directores e representantes legais das empresas turísticas e das persoas que realicen actividades turísticas, nos termos previstos na Lei 9/1997, do 21 de agosto, de ordenación e promoción do turismo en Galicia.</p>
<p>Artigo 5º.-Procedemento de recollida de datos e estructura do ficheiro.</p>
<p>O procedemento de recollida dos datos de carácter persoal terá lugar en virtude de solicitude. A estructura do ficheiro será de base de datos.</p>
<p>Artigo 6º.-Cesión de datos.</p>
<p>No suposto de cesión de datos ás administracións públicas haberá que aterse á normativa vixente.</p>
<p>Artigo 7º.-Órgano responsable do ficheiro.</p>
<p>A responsabilidade sobre o ficheiro automatizado creado pola presente orde corresponderá á Dirección Xeral de Turismo, ante a cal se exercerán os dereitos de acceso, rectificacións e cancelacións.</p>
<p>Artigo 8º.-Órgano responsable da seguridade dos ficheiros.</p>
<p>Será responsable da seguridade do ficheiro a Dirección Xeral de Organización e Sistemas Informáticos da Consellería da Presidencia e Administración Pública.</p>
<p>Artigo 9º.-Nivel de protección e medidas de seguridade.</p>
<p>O ficheiro creado pola presente orde foi clasificado como de nivel básico, atendendo ó disposto no artigo 4 do Real decreto 994/1999, do 11 de xuño.</p>
<p>As medidas de seguridade polas que se rexerá o ficheiro están especificadas no correspondente documento de seguridade.</p>
<p>Disposición derradeira</p>
<p>A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 19 de abril de 2001.</p>
<p>Jesús Pérez Varela</p>
<p>Conselleiro de Cultura, Comunicación</p>
<p>Social e Turismo</p>

