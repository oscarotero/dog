---
date: '2001-02-06'
id: '2606'
page: 1
number: 26
agency: 'CONSELLERÍA DE CULTURA, COMUNICACIÓN SOCIAL E TURISMO'
section: III. OUTRAS DISPOSICIÓNS
title: >-
  Decreto 24/2001, do 25 de xaneiro, polo que se delimita o contorno de
  protección do mosteiro de San Clodio e a súa ponte medieval, sitos no concello
  de Leiro (provincia de Ourense).
range: Decreto
url: 'https://www.xunta.gal/dog/Publicados/2001/20010206/Anuncio2606_gl.html'
---
<p>Por Real decreto do 8 de maio de 1981 (Boletín Oficial del Estado do 22 de xuño) foi declarado monumento histórico-artístico o mosteiro de San Clodio e a súa ponte medieval, sitos no concello de Leiro, na provincia de Ourense.</p>
<p>Sendo a devandita declaración anterior á entrada en vigor da Lei 16/1985, do 25 de xuño, do patrimonio histórico español, e da Lei 8/1995, do 30 de outubro, do patrimonio cultural de Galicia, cómpre na actualidade concreta-la delimitación do seu contorno de protección.</p>
<p>A Dirección Xeral de Patrimonio Cultural, por Resolución do 10 de setembro de 1999 (Diario Oficial de Galicia do 4 de outubro) incoou expediente para a delimitación do contorno de protección do mosteiro de San Clodio e a súa ponte medieval, sitos no concello de Leiro (provincia de Ourense).</p>
<p>A tramitación do expediente levouse a cabo segundo o establecido na Lei 8/1995, do 30 de outubro, do patrimonio cultural de Galicia, e demais disposicións vixentes.</p>
<p>Tendo en conta o disposto no artigo 12 da Lei 8/1995, do 30 de outubro, por proposta do conselleiro de Cultura, Comunicación Social e Turismo, e logo de deliberación do Consello da Xunta de Galicia na súa reunión do día vintecinco de xaneiro de dous mil un,</p>
<p>DISPOÑO:</p>
<p>Artigo 1º</p>
<p>Declara-la delimitación do contorno de protección do mosteiro de San Clodio e a súa ponte medieval, sitos no concello de Leiro, provincia de Ourense, segundo o disposto no artigo 11 da Lei 8/1995, do 30 de outubro, do patrimonio cultural de Galicia.</p>
<p>Artigo 2º</p>
<p>A zona afectada pola declaración é a comprendida na delimitación escrita contida no anexo I, e no plano recollido no anexo II.</p>
<p>Artigo 3º</p>
<p>O presente decreto será notificado ó Rexistro Xeral de Bens de Interese Cultural do Estado, ó Rexistro de Bens de Interese Cultural de Galicia, ó Concello de Leiro e ós demais interesados no expediente.</p>
<p>Artigo 4º</p>
<p>O presente decreto será publicado no Diario Oficial de Galicia e no Boletín Oficial del Estado.</p>
<p>Disposición derradeira</p>
<p>O presente decreto estrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, vintecinco de xaneiro de dous mil un.</p>
<p>Manuel Fraga Iribarne</p>
<p>Presidente</p>
<p>Jesús Pérez Varela</p>
<p>Conselleiro de Cultura, Comunicación</p>
<p>Social e Turismo</p>
<p>ANEXO I</p>
<p>A-B. Liña coincidente co límite dos concellos Leiro-Cenlle. O punto B atópase na estrada de San Clodio a Osmo, o punto A a 650 metros.</p>
<p>B-C. Liña recta que une o punto B co cumio do monte situado ó norte do mosteiro, a 249 metros de altitude.</p>
<p>C-D. Liña divisoria das vertentes do monte ata enlazar coa liña que delimita, no planeamento aprobado inicialmente o 27-2-1997, o solo urbano do núcleo rural.</p>
<p>D-E. Liña coincidente coa que delimita o solo de núcleo rural.</p>
<p>E-F. Liña coincidente co inicio da divisoria das vertentes do monte situado ó sur do mosteiro ata un punto situado a 30 m do antigo camiño de acceso ó mosteiro desde a ponte.</p>
<p>F-G. Liña que discorre paralela 30 m ó límite exterior do antigo camiño ata chegar á estrada do Carballiño a Ribadavia.</p>
<p>G-H. Liña coincidente coa dita estrada ata atopa-lo desvío que leva ó núcleo da ponte.</p>
<p>H-I. Liña recta, en dirección O, que atravesa o río Avia e remata no camiño que ascende á estrada de Leiro a Ribadavia.</p>
<p>I-J. Liña coincidente co dito camiño ata a estrada de Leiro a Ribadavia.</p>
<p>J-K. Liña quebrada coincidente co lindeiro norte da parcela catastral nº 950.1, lindeiros oeste das parcelas nº 950.1 e 966.1, atravesa a parcela nº 967.2, continúa polos lindeiros oeste das parcelas nº 968.2 e 969.2, parte do lindeiro norte e lindeiro oeste da parcela nº 1.073.3, lindeiro oeste da nº 970.3, parte do lindeiro norte e lindeiro oeste da parcela nº 971.2, lindeiro oeste da parcela 975, e atravesa a parcela nº 979 para rematar no vértice O da parcela nº 981 (todas elas do polígono catastral 42).</p>
<p>K-L. Liña quebrada coincidente coa liña que delimita o núcleo de Barzamedelle, parte do lindeiro oeste e lindeiro sueste da parcela nº 984.3 e lindeiro suroeste da parcela nº 1.002 ata o seu vértice S.</p>
<p>L-M. Liña recta equidistante 100 m da estrada de Leiro a Ribadavia ata un punto situado a 200 m da ponte medieval.</p>
<p>M-N. Liña recta, en dirección NE, que atravesa o río Avia e remata na estrada do Carballiño a Ribadavia.</p>
<p>N-Ñ. Liña coincidente coa dita estrada, en dirección ó Carballiño, ata situarse a 30 m do antigo camiño de acceso ó mosteiro.</p>
<p>Ñ-O. Liña que discorre paralela 30 m ó límite exterior do antigo camiño, ata chegar á divisoria das vertentes do monte situado ó sur do mosteiro.</p>
<p>O-P. Liña coincidente coa divisoria das vertentes do dito monte ata atopa-lo límite dos concellos de Leiro e Cenlle.</p>
<p>P-A. Liña que pecha a delimitación polo límte de concellos.</p>

