---
date: '2001-04-26'
id: 6E8E
page: 5
number: 81
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 22 de marzo de 2001, da Delegación Provincial de Pontevedra,
  pola que se dispón o rexistro, o depósito e a publicación, no Diario Oficial
  de Galicia, do convenio colectivo do sector do transporte público de
  mercadorías por estrada.
range: Resolución
url: 'https://www.xunta.gal/dog/Publicados/2001/20010426/Anuncio6E8E_gl.html'
---
<p>Visto o texto do convenio colectivo para o sector do transporte público de mercadorías por estrada,</p>
<p>con nº de código 3602135, que tivo entrada nesta delegación provincial o día 20-3-2001, subscrito en representación da parte económica pola Asociación de Transportes Discrecionales de Mercancías, Asociación de Agencias de Transporte, Asociación de Transporte Frigorífico e Asociación de Transporte de Pescado, e da parte social polas centrais sindicais UGT e CC.OO., en data 9-3-2001, de conformidade co disposto no Artigo 90.2º e 3º, do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación provincial</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo desta delegación provincial e a notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Vigo, 22 de marzo de 2001.</p>
<p>Antonio Coello Bufill</p>
<p>Delegado provincial de Pontevedra</p>
<p>Convenio colectivo de traballo para o transporte</p>
<p>público de mercadorías por estrada da provincia de Pontevedra</p>
<p>Artigo 1º.-Ámbito de aplicación.</p>
<p>O presente convenio afecta a tódalas empresas dedicadas ás actividades de transporte regular e discrecional de mercadorías e axencia de transporte, establecidas na provincia de Pontevedra e que, mesmo residindo fóra dela, teñan establecemento dentro da mesma provincia no que respecta ó seu persoal.</p>
<p>Artigo 2º.-Duración e vixencia.</p>
<p>O presente convenio terá unha duración de dous anos, contando desde o 1 de abril de 2000 ata o 31 de marzo de 2002. Entrará en vigor ós dez días da sinatura, ben que os efectos económicos dos salarios pactados para o primeiro ano de vixencia do convenio se retrotraerán ó 1 de abril de 2000.</p>
<p>Entenderase prorrogado de ano en ano, salvo denuncia de calquera das partes, con tres meses de anticipación, ó menos, á data da súa terminación. A denuncia deberase facer por escrito dirixida á outra parte afectada polo convenio.</p>
<p>Artigo 3º.-Ámbito persoal.</p>
<p>As presentes normas obrigan á totalidade do persoal contratado pola empresa, tanto se realizan función técnica como manual, exceptuando unicamente aquelas persoas ás que alude o artigo 2 do Estatuto dos traballadores.</p>
<p>Artigo 4º.-Compensación de melloras.</p>
<p>As condicións pactadas son compensables na súa totalidade coas que xa viñesen rexendo por mellora voluntaria concedida pola empresa.</p>
<p>Artigo 5º.-Absorción.</p>
<p>As melloras que, por disposición legal ou regulamentaria se poidan establecer no futuro serán absorbibles polos aumentos acordados no presente convenio, sempre e cando superen os beneficios que se concedan no seu conxunto.</p>
<p>Artigo 6º.-Situacións persoais.</p>
<p>Respectaranse as situacións persoais que con carácter de cómputo anual excedan destas normas estrictamente ad personam.</p>
<p>Como as melloras económicas que se implantan en virtude deste convenio teñen o carácter de mínimas no seu conxunto, subsistirán os pactos, cláusulas e situacións de feito establecidas por costume xeral ou de lugar, implantadas pola empresa que signifiquen condicións máis beneficiosas para os traballadores.</p>
<p>Artigo 7º.-Soldos e salarios.</p>
<p>O persoal afectado por este convenio, segundo as categorías, rexerase para cada un dos anos de vixencia do convenio polas táboas salariais anexas: a táboa anexa I para o período 1-4-2000 a 31-3-2001; e a táboa salarial anexa II para o período 1-4-2001 a 31-3-2002.</p>
<p>Artigo 8º.-Revisión salarial.</p>
<p>No caso de o índice de prezos de consumo (IPC) rexistrar no 31 de marzo do ano 2002 un incremento, respecto do 31 de marzo de 2001, superior ó 4%, este exceso servirá de base para a negociación do seguinte convenio.</p>
<p>No momento en que se coñeza o IPC citado anteriormente, procederase a cuantifica-lo exceso, calculado sobre os salarios utilizados para realiza-los aumentos pactados para o 2001, adicionándoo ós salarios vixentes no 31 de marzo de 2002, e sobre a cantidade resultante calcularanse os incrementos salariais que deberán rexer a partir do 1 de abril de 2002.</p>
<p>Artigo 9º.-Antigüidade.</p>
<p>A promoción económica en función do traballo desenvolvido, que se devengará desde o día 1 do mes natural seguinte ó seu vencemento, queda fixada nun 5 por cento do salario base ós cinco anos, un 10 por cento ós dez anos, un 15 por cento ós quince anos, e un 20 por cento ós vinte ou máis anos de servicios computables.</p>
<p>Ós traballadores que viñesen percibindo importes polo concepto de antigüidade, calquera que for a súa denominación, en contía superior á que resulte do novo sistema establecido no parágrafo anterior, respectaráselles, a título persoal, mentres lles resulte máis favorable, o dereito a cobraren a cantidade que viñesen percibindo por tal concepto o 31 de decembro de 1997; ós que nesa data estean en curso de adquisición dun novo tramo temporal recoñeceráselles no seu momento -salvo que ámbalas partes acorden outra forma de compensación- o dereito a cobraren, a título persoal, a cantidade que terían devengado ó consolidalo, calculada conforme os salarios vixentes en tal momento.</p>
<p>Artigo 10º.-Complementos salariais.</p>
<p>Establécense os seguintes complementos salariais:</p>
<p>a) O conductor de vehículos con guindastre que realice ó propio tempo funcións de manipulador de guindastre, terá dereito a un complemento salarial consistente no importe de 6.000 pesetas mensuais para o primeiro ano de vixencia do convenio, e 6.500 pesetas mensuais para o segundo ano de vixencia, salvo aqueles conductores manipuladores de guindastre que veñan percibindo cantidades superiores á establecida nesta cláusula.</p>
<p>b) O conductor de vehículos capitoné dedicados a mudanzas que, ó propio tempo, realice as funcións propias da mudanza e demais servicios que esta actividade require, percibirá a cantidade de 5.000 pesetas mensuais durante o primeiro ano de vixencia do convenio, e de 6.000 pesetas no segundo ano de vixencia.</p>
<p>c) O conductor de camións ou furgonetas de negro fume que ó propio tempo teña que inspecciona-lo seu estado, limpeza e conservación, e as súas bocas de carga e descarga, así como empatar e desempata-las mangueiras de carga e descarga do propio vehículo, cando así o requira o servicio, percibirá a cantidade de 6.000 pesetas mensuais durante o primeiro ano de vixencia do convenio e de 6.500 pesetas no segundo ano de vixencia.</p>
<p>Artigo 11º.-Gratificacións extraordinarias.</p>
<p>As gratificacións extraordinarias do ano aboaranse na contía de trinta días e serán calculadas sobre a táboa salarial que corresponda, máis antigüidade, se é o caso. Denominaranse 25 de xullo, Nadal e beneficios, e serán feitas efectivas antes do 22 de xullo, 22 de decembro e 15 de marzo, respectivamente.</p>
<p>Artigo 12º.-Axudas de custo.</p>
<p>O persoal que saia da súa residencia por causa do servicio terá dereito a percibir unha indemnización polos gastos que se lle orixinen, que recibirá o nome de axuda de custos.</p>
<p>No caso de que non se traslade en vehículo da empresa, terá dereito a que se lle aboe o importe do billete en segunda clase, con dereito a liteira, se a viaxe for nocturna.</p>
<p>O importe das axudas de custo para o primeiro ano de vixencia será o que a seguir se reflicte:</p>
<p>1. Galicia: 4.714 pesetas axuda de custo completa, repartidas en 1.285 pesetas o xantar, 1.285 pesetas a cea e 2.144 pesetas a pernoita.</p>
<p>2. Territorio nacional e Portugal: 5.651 pesetas a axuda de custo completa, repartidas en 1.542 pesetas o xantar, 1.542 pesetas a cea e 2.567 pesetas a pernoita.</p>
<p>3. Restantes países europeos: 10.365 pesetas a axuda de custo completa, repartidas en 2.825 pesetas o xantar, 2.825 pesetas a cea e 4.715 pesetas a pernoita.</p>
<p>A empresa terá a facultade de asumi-lo pagamento de aloxamento e comida do traballador en substitución das axudas de custo.</p>
<p>Nos casos de destacamento, as axudas de custo establecidas neste artigo sufrirán unha reducción do 33%, sen prexuízo da facultade do precedente parágrafo que se recoñece á empresa.</p>
<p>Terán dereito a axudas de custo enteiras os que saian da súa residencia antes das doce horas e regresen despois das cero horas.</p>
<p>Percibirase a parte da axuda de custos correspondente ó xantar, sempre que o traballador saia da súa residencia antes das doce horas e regrese despois das catorce horas.</p>
<p>Cobraranse axudas de custo para a cea cando a saída se efectúe antes das vinte horas e a chegada despois das vintedúas horas.</p>
<p>A pernoita correspóndelles ós que cheguen á residencia despois das cero horas.</p>
<p>Para o segundo ano de vixencia do convenio o importe polo concepto das axudas de custo será o seguinte:</p>
<p>1. Galicia: 4.855 pesetas axuda de custo completa, repartidas en 1.324 pesetas o xantar, 1.324 pesetas a cea e 2.207 pesetas a pernoita.</p>
<p>2. Territorio nacional e Portugal: 5.820 pesetas a axuda de custo completa, repartidas en 1.588 pesetas o xantar, 1.588 pesetas a cea e 2.644 pesetas a pernoita.</p>
<p>3. Restantes países europeos: 10.676 pesetas a axuda de custo completa, repartidas en 2.910 pesetas o xantar, 2.910 pesetas a cea e 4.856 pesetas a pernoita.</p>
<p>Artigo 13º.-Recibo de salario.</p>
<p>A liquidación e pagamento do salario faranse puntual e documentalmente na data e lugar convidos ou conforme os usos e costumes. O período de tempo a que se refire o aboamento das retribucións periódicas e regulares non poderá exceder un mes.</p>
<p>A documentación do salario realizarase mediante a entrega ó traballador dun recibo individual e xustificativo do pagamento, axustado ó modelo oficial.</p>
<p>Artigo 14º.-Non discriminación.</p>
<p>De conformidade co establecido no artigo 14 da Constitución, artigo 4.2º c) do ET, e artigo 12 do Acordo xeral de transporte de mercadorías por estrada, os traballadores terán dereito a non ser discriminados por razón de sexo, orixe, estado civil, raza, condición social, ideas relixiosas ou políticas, afiliación ou non a un sindicato, así como por razón de lingua.</p>
<p>Artigo 15º.-Xornada laboral.</p>
<p>A xornada semanal ordinaria de traballo será de 40 horas efectivas para todo o persoal, de acordo co Estatuto dos traballadores.</p>
<p>A xornada anual ordinaria será de 1.826 horas e 27 minutos de traballo efectivo.</p>
<p>Cando a súa distribución a nivel de empresa supoña a superación das 40 horas semanais, o control e cómputo da xornada verificarase bimestralmente en termos de media.</p>
<p>Cando por razóns obxectivas sexa necesario, as partes negociarán outros sistemas de cómputo e control, respectándose en todo caso o tempo máximo de xornada ordinaria anual mencionada anteriormente</p>
<p>Para efectos de xornadas especiais, será de aplicación o disposto no Real decreto 1561/1995, do 8 de novembro, e demais disposicións específicas para o sector de transportes.</p>
<p>En relación co calendario laboral, observarase o disposto no artigo 34.6º do Estatuto dos traballadores e Real decreto 1561/1995.</p>
<p>Artigo 16º.-Vacacións.</p>
<p>O período anual de vacacións será de 30 días naturais, que se desfrutarán nun ou dous períodos.</p>
<p>En caso de fraccionamento, un dos períodos nunca será inferior a catorce días, e os traballadores terán dereito a desfrutar un día máis nun deles.</p>
<p>Un deles desfrutarase preferentemente nos meses de verán.</p>
<p>As datas de desfrute acordaranse entre empresario e traballadores, non podendo iniciarse nin en domingo nin en festivo.</p>
<p>Artigo 17º.-Traballos nocturnos.</p>
<p>As horas traballadas durante o período comprendido entre as dez da noite e as seis da mañá terán unha retribución específica incrementada nun 25% sobre o salario base.</p>
<p>Exclúese da cobranza do expresado complemento os traballadores coa categoría de serenos, gardas e vixilantes, así como coa de lavacoches e mecánico de taller (co límite nos dous últimos casos de un cada dez vehículos por empresa) que fosen contratados especificamente para traballar no período nocturno.</p>
<p>Tamén se exclúe da cobranza deste complemento os demais traballadores que realicen traballos nocturnos cos que se pactasen condicións salariais máis favorables e/ou de reducción de xornada laboral, na proporción antes indicada.</p>
<p>Artigo 18º.-Traballos en domingos e festivos.</p>
<p>Os domingos e festivos, se por excepcional necesidade da empresa, o traballador non puidese desfrutar do seu descanso neses días, farao dentro da semana seguinte, sinalándose o día con anterioridade, ou cobrarao co incremento establecido na lexislación vixente.</p>
<p>Artigo 19º.-Horas extraordinarias estructurais.</p>
<p>Para os efectos do previsto no Real decreto 92/1983, e a Orde do 1 de marzo de 1983 do Ministerio de Traballo e Seguridade Social, sobre cotización adicional de horas extraordinarias estructurais, consideraranse como tales as que se realicen con ocasión de accidentes ou para solucionar necesidades urxentes e prementes que veñan esixidas de inmediato polo servicio, as que obedecen a períodos punta de producción, ausencias imprevistas, cambios de quenda e outras circunstancias de carácter estructural derivadas da propia natureza da actividade de transportes.</p>
<p>Artigo 20º.-Cadernos de control.</p>
<p>Todo o persoal que traballe horas extraordinarias será provisto dun caderno individual ou de ficha de control, no cal se irán anotando aquelas, así como as sucesivas liquidacións que se fagan.</p>
<p>Artigo 21º.-Licencias e permisos.</p>
<p>O traballador, precedendo aviso e xustificación, poderá ausentarse do traballo, con dereito a remuneración, por algún dos motivos e polo tempo seguintes:</p>
<p>a) Quince días naturais en caso de matrimonio.</p>
<p>b) Dous días nos casos de nacemento de fillos ou enfermidade grave ou falecemento de parentes ata segundo grao de consanguinidade ou afinidade. Cando, con tal motivo, o traballador necesite facer un desprazamento para o efecto, o prazo será de catro días.</p>
<p>c) Un día por traslado do domicilio habitual.</p>
<p>d) Polo tempo indispensable, para o cumprimento dun deber inescusable de carácter público e persoal. Cando conste nunha norma legal ou convencional un período determinado, aplicarase o que esta dispón verbo da duración da ausencia e a súa compensación económica.</p>
<p>Cando o cumprimento do deber antes referido supoña a imposibilidade da prestación do traballo debido en máis do vinte por cento das horas laborables nun período de tres meses, a empresa poderá pasa-lo traballador afectado á situación de excedencia regulada no punto un do artigo 46 do Estatuto dos traballadores.</p>
<p>No suposto de que o traballador, por cumprimento do deber ou desempeño do cargo, perciba unha indemnización, descontarase o importe desta do salario a que tivese dereito na empresa.</p>
<p>e) Para realizar funcións sindicais ou de representación do persoal nos termos establecidos legal ou convencionalmente.</p>
<p>Artigo 22º.-Accidente de traballo e enfermidade.</p>
<p>Durante as situacións de incapacidade laboral transitoria derivadas de accidente de traballo, as empresas completarán, ata o importe íntegro, o salario do convenio e por un máximo de tres meses, contando desde a data da baixa, a prestación económica aboada pola Seguridade Social.</p>
<p>Se, ocorrido o accidente de traballo, se hospitalizase o traballador, as empresas deberán completar, durante a hospitalización e por un máximo de seis meses, incluído o período de tres meses citado no parágrafo anterior, a prestación económica da Seguridade Social ata o importe íntegro do salario do convenio.</p>
<p>Por outra parte, nas situacións de incapacidade laboral transitoria derivadas de enfermidade común que motive hospitalización, as empresas completarán durante a hospitalización e ata un máximo de seis meses, a prestación económica da Seguridade Social ata o importe íntegro do salario do convenio.</p>
<p>Artigo 23º.-Excedencias.</p>
<p>A excedencia poderá ser voluntaria ou forzosa. A forzosa, que dará dereito á conservación do posto de traballo e ó cómputo da antigüidade da súa vixencia, concederase pola designación ou elección para un cargo público que imposibilite a asistencia ó traballo. O reingreso deberá ser solicitado dentro do mes seguinte ó cesamento no cargo público.</p>
<p>Así mesmo, poderán solicita-lo seu paso á situación de excedencia na empresa os traballadores que exerzan funcións sindicais de ámbito provincial ou superior mentres dure o exercicio do seu cargo representativo. O traballador excedente conserva soamente o seu dereito preferente ó reingreso nas vacantes de igual ou similar categoría á súa que houber ou se producisen na empresa.</p>
<p>Artigo 24º.-Extinción do contrato.</p>
<p>O contrato de traballo extinguirase polas causas establecidas polo ET e demais disposicións de aplicación.</p>
<p>En o (SIC) deberá notifica-la denuncia do contrato con anticipación á súa finalización. Se a súa duración é superior a un ano, a denuncia deberase cursar cunha anticipación mínima de 15 días. O incumprimento polo empresario do prazo anterior dará lugar a unha indemnización equivalente ós días en que o prazo se incumprise.</p>
<p>Nos supostos de demisión ou cesamento por vontade do traballador, todo empregado terá dereito a rescindi-lo seu contrato de traballo sen estar obrigado a alega-las causas da súa determinación.</p>
<p>Para isto, o persoal comunicaralle á dirección da empresa a data do seu cesamento cunha anticipación mínima de 15 días, excepto para o persoal non cualificado, para o cal o aviso será cunha anticipación de oito días.</p>
<p>Cando un traballador pretenda a rescisión do contrato, deberá seguir prestando os seus servicios en canto non transcorran os prazos sinalados no presente artigo.</p>
<p>O abandono do posto de traballo sen que transcorresen os prazos sinalados será penalizado cunha sanción económica equivalente ó salario base dos días que falten desde o abandono do servicio ata a data en que, cumprido o trámite de aviso previo, lle correspondería o cesamento.</p>
<p>Artigo 25º.-Uniformes.</p>
<p>A empresa e mailo traballador cumprirán canto se refire á uniformidade, conforme se determine no vixente Acordo xeral para as empresas de transportes de mercadorías por estrada.</p>
<p>Artigo 26º.-Roupa de traballo.</p>
<p>As empresas que dispoñan de taller facilitaranlle ó seu persoal calzado adecuado, tendo en conta para isto o traballo específico que o persoal efectúe no taller.</p>
<p>Artigo 27º.-Taboleiros de anuncios.</p>
<p>De acordo co artigo 81 do ET, nas empresas, sempre que as súas características o permitan, porase ó dispor dos delegados de persoal un taboleiro de anuncios, co fin de informa-los traballadores dos asuntos laborais que sexan de interese para o persoal.</p>
<p>Artigo 28º.-Prevención de riscos laborais.</p>
<p>A empresa e a representación dos traballadores na empresa comprométense a cumpri-la Lei de prevención de riscos laborais.</p>
<p>Artigo 29º.-Seguro de accidente laboral.</p>
<p>A empresa contratará, totalmente ó seu cargo, un seguro colectivo a favor dos seus traballadores, de 2.800.000 pesetas por cada un, de forma que, en caso de falecemento por accidente laboral ó servicio da empresa, a cantidade citada sexa cobrada polos seus herdeiros legais.</p>
<p>Este seguro non constitúe unha substitución das obrigas da empresa en materia de Seguridade Social, senón un complemento.</p>
<p>Con efectos do 1 de agosto de 2001, as empresas contratarán un seguro colectivo a favor dos seus traballadores por un capital asegurado de 3.500.000 pesetas, que cubra o resto do falecemento ou invalidez permanente derivada de accidente laboral ó servicio da empresa.</p>
<p>Artigo 30º.-Retirada de carné de conducir.</p>
<p>En caso de que por resolución administrativa se produza a retirada do carné de conducir a un conductor por un período non superior a seis meses, durante a vixencia do convenio e conducindo un</p>
<p>vehículo da empresa para a que preste servicios, esta comprométese a lle facilitar ó productor afectado o posto de traballo mais idóneo, de acordo coa súa categoría profesional.</p>
<p>Se a retirada do carné de conducir é por resolución xudicial firme, o período non será superior a 90 días.</p>
<p>Artigo 31º.-Pagamento de multas.</p>
<p>As multas por infracción de tráfico imputables a culpa ou imprudencia do traballador serán aboadas por este. En caso de que a infracción non se deba a culpa ou imprudencia do traballador, as multas serán aboadas pola empresa.</p>
<p>Artigo 32º.-Xubilación anticipada.</p>
<p>As empresas e traballadores poderán pactar, existindo común acordo previo entre ámbalas partes, xubilacións anticipadas ós 64 anos, de conformidade co disposto no Real decreto 1194/1985, do 17 de xullo, debendo as empresas substituílos simultaneamente ó seu cesamento por xubilación por outros traballadores nas condicións previstas no citado real decreto.</p>
<p>Por outra parte, o traballador que, con dez anos ó servicio da empresa, decida xubilarse anticipadamente percibirá unha gratificación nas contías seguintes:</p>
<p>* Ós 61 anos de idade: catro mensualidades.</p>
<p>* Ós 62 anos de idade: tres mensualidades.</p>
<p>* Ós 63 anos de idade: dúas mensualidades.</p>
<p>Artigo 33º.-Comisión paritaria.</p>
<p>Para a interpretación e cumprimento das cláusulas deste convenio, e en xeral para entender en cantas cuestións se deriven da súa aplicación, establécese unha comisión paritaria, integrada por un número igual de representantes económicos e das centrais sindicais signatarias do convenio.</p>
<p>A citada comisión elixirá o seu presidente, que non poderá ser membro do citado órgano.</p>
<p>Artigo 34º.-Indivisibilidade.</p>
<p>As condicións pactadas neste convenio forman un todo orgánico e indivisible e, para efectos da súa aplicación práctica, considerado na súa totalidade.</p>
<p>Artigo 35º.-Lexislación subsidiaria.</p>
<p>En todo o non expresamente previsto neste convenio observarase o disposto no Acordo estatal para o transporte de mercadorías por estrada e demais disposicións legais vixentes, así como regulamentos da CEE e convenio nº 153 da OIT mentres sexan de aplicación en España.</p>
<p>Disposicións adicionais</p>
<p>Primeira.-Recoñecemento médico.</p>
<p>Dadas as características da actividade de transportes por estrada, recoméndaselles ás empresas que voluntariamente, precedendo acordo cos seus tra</p>
<p>balladores, leven a cabo anualmente recoñecementos médicos a través dos servicios correspondentes das mutuas patronais de accidentes de traballo, ou na forma que consideren mais idónea.</p>
<p>Segunda.-Atrasos salariais.</p>
<p>As diferencias salariais que as empresas estean a deber como consecuencia da entrada en vigor deste convenio con posterioridade ós seus efectos económicos do 1 de abril, serán aboadas no prazo máximo de 60 días, contando desde a súa entrada en vigor.</p>
<p>Terceira.-Partes asinantes.</p>
<p>As partes asinantes do presente convenio son as seguintes:</p>
<p>En representación dos traballadores: as centrais sindicais UGT, CC.OO.</p>
<p>En representación dos empresarios: as asociacións de empresarios de transportes discrecionais de mercadorías; transporte frigorífico; axencias de transporte e servicio regular de mercadorías; e transporte de peixe.</p>
<p>Vigo, 9 de marzo de 2001.</p>
<p>ANEXO I</p>
<p>Táboa de salarios</p>
<p>(Vixencia 1-4-2000 ó 31-3-2001)</p>
<table><tbody><tr><td></td></tr>
<tr><td></td></tr>
<tr><td>Pesetas</td></tr>
<tr><td></td></tr>
</tbody></table>
<table><tbody><tr><td>Grupo I. Persoal superior e técnicos:</td></tr>
<tr><td>Subgrupo A)</td></tr>
<tr><td>I. Xefe de servicio</td><td>153.208 mes</td></tr>
<tr><td>II. Inspector principal</td><td>134.055 mes</td></tr>
<tr><td>Subgrupo B)</td></tr>
<tr><td>I. Enxeñeiros e licenciados</td><td>140.641 mes</td></tr>
<tr><td>II. Enxeñeiros técnicos e aux. titulados</td><td>107.724 mes</td></tr>
<tr><td>III. Axudantes técnicos sanitarios</td><td>98.154 mes</td></tr>
<tr><td>Grupo II. Persoal administrativo:</td></tr>
<tr><td>I. Xefe de sección</td><td>111.714 mes</td></tr>
<tr><td>II. Xefe de negociado</td><td>103.736 mes</td></tr>
<tr><td>III. Oficial de primeira</td><td>96.647 mes</td></tr>
<tr><td>IV. Oficial de segunda</td><td>88.587 mes</td></tr>
<tr><td>V. Auxiliar administrativo</td><td>84.056 mes</td></tr>
<tr><td>VI. Aspirantes de 16 e 17 anos</td><td>Salario mínimo
segundo idade</td></tr>
<tr><td>Sección 2ª. Persoal de axencias de transporte:</td></tr>
<tr><td>I. Encargado xeral</td><td>115.710 mes</td></tr>
<tr><td>II. Encargado de almacén</td><td>110.384 mes</td></tr>
<tr><td>III. Capataz</td><td>105.066 mes</td></tr>
<tr><td>IV. Auxiliar de almacén e basculeiro</td><td>88.790 mes</td></tr>
<tr><td>V. Mozo especializado</td><td>3.084 día</td></tr>
<tr><td>VI. Mozo carga, descarga e reparto</td><td>2.987 día</td></tr>
<tr><td>Subgrupo B). Transporte de mercadorías:</td></tr>
<tr><td>I. Xefe de tráfico de primeira</td><td>115.710 mes</td></tr>
<tr><td>II. Xefe de tráfico de segunda</td><td>110.384 mes</td></tr>
<tr><td>III. Xefe de tráfico de terceira</td><td>105.074 mes</td></tr>
<tr><td>IV. Conductor-mecánico</td><td>3.381 día</td></tr>
<tr><td>V. Conductor</td><td>3.265 día</td></tr>
<tr><td>VI. Conductor de motocicletas e furgonetas</td><td>3.183 día</td></tr>
<tr><td>VII. Axudante</td><td>3.095 día</td></tr>
<tr><td>VIII. Mozo especializado</td><td>3.084 día</td></tr>
<tr><td>IX. Mozo de carga, descarga e reparto</td><td>2.987 día</td></tr>
</tbody></table>
<table><tbody><tr><td></td></tr>
<tr><td></td></tr>
<tr><td>Pesetas</td></tr>
<tr><td></td></tr>
</tbody></table>
<table><tbody><tr><td>Grupo H). Transporte de mobles, mudanzas e gardamobles:</td></tr>
<tr><td>I. Xefe de tráfico</td><td>115.710 mes</td></tr>
<tr><td>II. Inspector-visitador</td><td>110.384 mes</td></tr>
<tr><td>III. Encargado almacén e gardamobles</td><td>105.066 mes</td></tr>
<tr><td>IV. Capataz</td><td>105.066 mes</td></tr>
<tr><td>V. Capitonista</td><td>3.151 día</td></tr>
<tr><td>VI. Mozo especializado</td><td>3.151 día</td></tr>
<tr><td>VII. Mozo</td><td>2.987 día</td></tr>
<tr><td>VIII. Carpinteiro</td><td>3.381 día</td></tr>
<tr><td>IX. Conductor-mecánico</td><td>3.381 día</td></tr>
<tr><td>X. Conductor</td><td>3.265 día</td></tr>
<tr><td>XI. Conductor furgonetas ou motocicletas</td><td>3.180 día</td></tr>
<tr><td>Grupo IV. Persoal de talleres:</td></tr>
<tr><td>I. Xefe de taller</td><td>121.473 mes</td></tr>
<tr><td>II. Encargado ou contramestre</td><td>104.032 mes</td></tr>
<tr><td>III. Encargado xeral</td><td>101.629 mes</td></tr>
<tr><td>IV. Encargado de almacén</td><td>97.711 mes</td></tr>
<tr><td>V. Xefe de equipo</td><td>3.477 día</td></tr>
<tr><td>VI. Oficial de primeira</td><td>3.339 día</td></tr>
<tr><td>VII. Oficial de segunda</td><td>3.195 día</td></tr>
<tr><td>VIII. Oficial de terceira</td><td>3.072 día</td></tr>
<tr><td>IX. Mozo de taller</td><td>2.741 día</td></tr>
<tr><td>X. Traballadores en formación</td><td>Salario mínimo
segundo idade</td></tr>
<tr><td>Grupo V. Persoal subalterno</td></tr>
<tr><td>I. Cobrador de facturas</td><td>84.026 mes</td></tr>
<tr><td>II. Telefonista</td><td>84.026 mes</td></tr>
<tr><td>III. Porteiro</td><td>84.026 mes</td></tr>
<tr><td>IV. Vixilante</td><td>84.026 mes</td></tr>
<tr><td>V. Limpadora (por horas)</td><td>334 hora</td></tr>
<tr><td>VI. Mozo dos recados de 16 e 17 anos</td><td>Salario mínimo
segundo idade</td></tr>
</tbody></table>
<p>Táboa de salarios</p>
<p>(Vixencia 1-4-2001 ó 31-3-2002)</p>
<table><tbody><tr><td></td></tr>
<tr><td></td></tr>
<tr><td>Pesetas</td></tr>
<tr><td></td></tr>
</tbody></table>
<table><tbody><tr><td>Grupo I. Persoal superior e técnicos:</td></tr>
<tr><td>Subgrupo A)</td></tr>
<tr><td>I. Xefe de servicio</td><td>159.336 mes</td></tr>
<tr><td>II. Inspector principal</td><td>139.417 mes</td></tr>
<tr><td>Subgrupo B)</td></tr>
<tr><td>I. Enxeñeiros e licenciados</td><td>146.267 mes</td></tr>
<tr><td>II. Enxeñeiros técnicos e aux. titulados</td><td>112.033 mes</td></tr>
<tr><td>III. Axudantes técnicos sanitarios</td><td>102.080 mes</td></tr>
<tr><td>Grupo II. Persoal administrativo:</td></tr>
<tr><td>I. Xefe de sección</td><td>116.182 mes</td></tr>
<tr><td>II. Xefe de negociado</td><td>107.885 mes</td></tr>
<tr><td>III. Oficial de primeira</td><td>100.513 mes</td></tr>
<tr><td>IV. Oficial de segunda</td><td>92.131 mes</td></tr>
<tr><td>V. Auxiliar administrativo</td><td>87.418 mes</td></tr>
<tr><td>VI. Aspirantes de 16 e 17 anos</td><td>Salario mínimo
segundo idade</td></tr>
<tr><td>Sección 2ª. Persoal de axencias de transporte:</td></tr>
<tr><td>I. Encargado xeral</td><td>120.339 mes</td></tr>
<tr><td>II. Encargado de almacén</td><td>114.799 mes</td></tr>
<tr><td>III. Capataz</td><td>109.269 mes</td></tr>
<tr><td>IV. Auxiliar de almacén e basculeiro</td><td>92.342 mes</td></tr>
<tr><td>V. Mozo especializado</td><td>3.207 día</td></tr>
<tr><td>VI. Mozo carga, descarga e reparto</td><td>3.106 día</td></tr>
<tr><td>Subgrupo B). Transporte de mercadorías:</td></tr>
<tr><td>I. Xefe de tráfico de primeira</td><td>120.339 mes</td></tr>
<tr><td>II. Xefe de tráfico de segunda</td><td>114.799 mes</td></tr>
<tr><td>III. Xefe de tráfico de terceira</td><td>109.277 mes</td></tr>
<tr><td>IV. Conductor-mecánico</td><td>3.516 día</td></tr>
<tr><td>V. Conductor</td><td>3.395 día</td></tr>
<tr><td>VI. Conductor de motocicletas e furgonetas</td><td>3.311 día</td></tr>
<tr><td>VII. Axudante</td><td>3.219 día</td></tr>
<tr><td>VIII. Mozo especializado</td><td>3.207 día</td></tr>
<tr><td>IX. Mozo de carga, descarga e reparto</td><td>3.106 día</td></tr>
</tbody></table>
<table><tbody><tr><td></td></tr>
<tr><td></td></tr>
<tr><td>Pesetas</td></tr>
<tr><td></td></tr>
</tbody></table>
<table><tbody><tr><td>Grupo H). Transporte de mobles, mudanzas e gardamobles:</td></tr>
<tr><td>I. Xefe de tráfico</td><td>120.339 mes</td></tr>
<tr><td>II. Inspector-visitador</td><td>114.799 mes</td></tr>
<tr><td>III. Encargado almacén e gardamobles</td><td>109.269 mes</td></tr>
<tr><td>IV. Capataz</td><td>109.269 mes</td></tr>
<tr><td>V. Capitonista</td><td>3.277 día</td></tr>
<tr><td>VI. Mozo especializado</td><td>3.277 día</td></tr>
<tr><td>VII. Mozo</td><td>3.106 día</td></tr>
<tr><td>VIII. Carpinteiro</td><td>3.516 día</td></tr>
<tr><td>IX. Conductor-mecánico</td><td>3.516 día</td></tr>
<tr><td>X. Conductor</td><td>3.395 día</td></tr>
<tr><td>XI. Conductor furgonetas ou motocicletas</td><td>3.308 día</td></tr>
<tr><td>Grupo IV. Persoal de talleres:</td></tr>
<tr><td>I. Xefe de taller</td><td>126.332 mes</td></tr>
<tr><td>II. Encargado ou contramestre</td><td>108.194 mes</td></tr>
<tr><td>III. Encargado xeral</td><td>105.694 mes</td></tr>
<tr><td>IV. Encargado de almacén</td><td>101.620 mes</td></tr>
<tr><td>V. Xefe de equipo</td><td>3.616 día</td></tr>
<tr><td>VI. Oficial de primeira</td><td>3.473 día</td></tr>
<tr><td>VII. Oficial de segunda</td><td>3.323 día</td></tr>
<tr><td>VIII. Oficial de terceira</td><td>3.195 día</td></tr>
<tr><td>IX. Mozo de taller</td><td>2.851 día</td></tr>
<tr><td>X. Traballadores en formación</td><td>Salario mínimo
segundo idade</td></tr>
<tr><td>Grupo V. Persoal subalterno</td></tr>
<tr><td>I. Cobrador de facturas</td><td>87.387 mes</td></tr>
<tr><td>II. Telefonista</td><td>87.387 mes</td></tr>
<tr><td>III. Porteiro</td><td>87.387 mes</td></tr>
<tr><td>IV. Vixilante</td><td>87.387 mes</td></tr>
<tr><td>V. Limpadora (por horas)</td><td>347 hora</td></tr>
<tr><td>VI. Mozo dos recados de 16 e 17 anos</td><td>Salario mínimo
segundo idade</td></tr>
</tbody></table>

