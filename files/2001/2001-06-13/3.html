---
date: '2001-06-13'
id: 99D6
page: 7
number: 114
agency: 'CONSELLERÍA DE AGRICULTURA, GANDERÍA E POLÍTICA AGROALIMENTARIA'
section: III. OUTRAS DISPOSICIÓNS
title: >-
  Orde do 31 de maio de 2001 pola que se establecen as axudas para o
  desenvolvemento de programas de defensa sanitaria dos cultivos.
range: Orde
url: 'https://www.xunta.gal/dog/Publicados/2001/20010613/Anuncio99D6_gl.html'
---
<p>As pragas e enfermidades dos cultivos ocasionan anualmente importantes diminucións de producción, coa conseguinte reducción da renda do agricultor se este non utiliza os medios de loita adecuados.</p>
<p>O uso incorrecto dos productos químicos contra eses organismos nocivos incidirá negativamente no ecosistema, podendo afecta-las plantas, os animais e incluso o home.</p>
<p>No aspecto da economía da explotación agraria, o incremento das doses, por riba das recomendadas, ocasiona un aumento dos gastos da explotación.</p>
<p>A defensa sanitaria dos cultivos esixe un coñecemento adecuado dos patóxenos e o emprego de labores culturais, medios de loita biolóxica e medios de loita química idóneos en cada momento.</p>
<p>O agricultor individual, en xeral, ten dificultades para facer un seguimento da evolución das poboacións de patóxenos e de organismos beneficiosos, buscando o momento óptimo do emprego dos medios de loita. Tamén carece, con frecuencia, da maquinaria adecuada para a realización de tratamentos fitosanitarios e a economía da súa explotación, moitas veces, non lle permite a contratación dun técnico capacitado que lle asesore nos aspectos fitosanitarios.</p>
<p>As cooperativas, sociedades agrarias de transformación e as agrupacións de agricultores, especialmente as de tratamentos integrados na agricultura (Atrias), poden desenvolver un papel decisivo no establecemento, execución e seguimento de programas de defensa sanitaria dos cultivos, poñendo á disposición dos agricultores os medios necesarios para a loita, de forma que se mellore a renda das explotacións agrarias e se respecte o medio natural.</p>
<p>A presente convocatoria axustarase ó disposto no artigo 78 da Lei de réxime financeiro e orzamentario de Galicia, aprobada polo Decreto lexislativo 1/1999, do 7 de outubro, e, en concreto, no relativo de obxectividade, concorrencia e publicidade na concesión de axudas e subvencións e ó establecido na Lei 4/2000, do 27 de decembro, de orzamentos previstos da Comunidade Autónoma para o ano 2001.</p>
<p>En consecuencia, de acordo co disposto no artigo 30.1.3 do Estatuto de autonomía de Galicia e no uso das facultades que me confire a Lei 1/1983, modificada pola Lei 11/1988 reguladora da Xunta de Galicia e do seu presidente,</p>
<p>DISPOÑO:</p>
<p>Artigo 1º.-Obxectivo e finalidade.</p>
<p>Establécese un sistema de axudas para potencia-lo control fitopatolóxico dos cultivos agrícolas, a través de agrupacións de carácter agrario formalmente</p>
<p>constituídas, mediante programas técnicos ben definidos, coas seguintes condicións:</p>
<p>1. Periodicidade no uso de métodos de control de loita biolóxica.</p>
<p>2. Emprego racional de productos químicos, usándoos só naqueles casos que sexa a única forma eficaz de erradicar ou mante-los axentes nocivos dentro dos límites tolerables, empregando métodos de control integrado de pragas.</p>
<p>3. Que conten cos servicios dun técnico ou empresa de servicios agrarios contratada pola agrupación para o desenvolvemento do programa e o control fitosanitario. O técnico deberá estar en posesión do título de enxeñeiro agrónomo ou enxeñeiro técnico agrícola. No caso de programas de cultivos forestais admitirase a titulación de enxeñeiro de montes ou enxeñeiro técnico forestal.</p>
<p>Artigo 2º.-Prioridades.</p>
<p>Terán prioridade para a concesión de axudas para os programas de actuación de control fitosanitario aquelas agrupacións que cumpran as seguintes condicións:</p>
<p>1. Que estean constituídas como agrupacións de tratamentos integrados en agricultura (Atrias).</p>
<p>2. Que conten cos servicios dun técnico contratado para o control fitosanitario a tempo total.</p>
<p>3. Aquelas agrupacións que presenten un programa que se realice nunha área xeográfica no que as súas características técnicas favorezan a aplicación coherente do dito programa.</p>
<p>Artigo 3º.-Condicións.</p>
<p>Nas actuacións recollidas no programa deberán participar, como mínimo, o 80% dos socios afectados polo dito programa e que pertenzan á entidade solicitante.</p>
<p>Se un socio pertence a máis dunha entidade, non poderá beneficiarse máis que dun programa. Nese caso, a Consellería de Agricultura, Gandería e Política Agroalimentaria solicitaralles ás entidades implicadas que presenten a conformidade, por escrito, do dito socio que vai participar no programa previsto. Se o socio dá a conformidade por escrito a máis dunha entidade excluirase de tódolos programas deste tipo.</p>
<p>Na proposta de aprobación da subvención terase en conta o grao de cumprimento dos programas realizados pola agrupación en anos anteriores.</p>
<p>Artigo 4º.-Clase e contía das axudas.</p>
<p>Poderán ser obxecto de axuda as seguintes actuacións:</p>
<p>1. Contratación de servicios técnicos encargados da redacción e seguimento dun programa anual fitopatolóxico.</p>
<p>A contía da subvención poderá chegar ata 1.250.000 pesetas por asociación para ámbolos dous</p>
<p>servicios, dependendo das características técnicas do programa, duración, dificultades para o seu seguimento e grao de cumprimento deste.</p>
<p>2. Fomento dos medios culturais e biolóxicos de control dos organismos nocivos dos cultivos consistentes en:</p>
<p>2.1. Adquisición de trampas e feromonas para o seguimento e confección de curvas de voos de insectos que permitan preve-lo posible grao de ataque e o momento óptimo de control con productos fitosanitarios, se son necesarios.</p>
<p>Nos programas deberán indicarse os lugares de instalación das trampas para o seguimento por parte dos técnicos da Administración. Rematadas as actuacións, a agrupación presentará no Servicio Provincial de Sanidade e Producción Vexetal, un informe completo dos resultados obtidos.</p>
<p>2.2. Adquisición de equipamento para a mellora de técnicas que favorezan a prevención da propagación dos axentes nocivos e reducción de tratamentos fitosanitarios. No caso de maquinaria de aplicación de tratamentos, só será subvencionable cando vaia ser utilizada en común pola agrupación e supoña unha innovación tecnolóxica.</p>
<p>2.3. Adquisición de equipamento de protección humana para a realización de tratamentos fitosanitarios.</p>
<p>2.4. Adquisición de organismos vivos, dos seus subproductos e productos biorracionais para a aplicación de técnicas de control biotecnolóxico.</p>
<p>As actuacións reflectidas nos puntos 2.1 poderán subvencionarse ata o 70% do investimento.</p>
<p>As actuacións reflectidas nos puntos 2.2, e 2.4 poderán subvencionarse ata o 70% do investimento feito, agás para a maquinaria de tratamentos do punto 2.2 que non excederá o 40% do custo desta. As subvencións do punto 2.3 limitaranse ó 35% do investimento. Todo isto conforme o establecido no Regulamento (CE) nº 1257/1999 do consello e nas directrices comunitarias sobre axudas estatais ó sector agrario (2000/C, 28/02).</p>
<p>3. Desenvolvemento de programas piloto de técnicas innovadoras de control fitopatolóxico para a reducción de tratamentos fitosanitarios en interese xeral do sector, para combate-los organismos nocivos os resultados remitiranse á Consellería de Agricultura, Gandería e Política Agroalimentaria para poñelos á disposición dos operadores do sector.</p>
<p>A axuda correspondente á execución destes programas non poderá supera-lo 70% do custo adicional orixinado por estes en relación ós programas tradicionais de defensa sanitaria para combate-los mesmos patóxenos.</p>
<p>A contía da axuda por este concepto poderá chegar a un máximo de 15.000 ptas/ha que poderán incrementarse ata 30.000 ptas/ha no caso de cultivos baixo cuberta.</p>
<p>A Administración poderá establecer uns módulos máximos de axuda por cultivos e zonas segundo as</p>
<p>condicións meteorolóxicas, incidencia de axentes nocivos, custo de tratamentos e valoración das produccións tradicionais, por unha parte, e pola outra, o custo da técnica que se vai implantar no seguimento desta e valoración das produccións no programa piloto. Así mesmo, poderá determina-la documentación complementaria que permita a avaliación dos programas pilotos en cada caso.</p>
<p>Artigo 5º.-Documentación.</p>
<p>Para ter acceso a esta liña de axudas, as agrupacións deberán presenta-la seguinte documentación:</p>
<p>a) Solicitude de acordo co anexo I.</p>
<p>b) Un programa técnico, que conterá como mínimo:</p>
<p>1. Unha memoria na que se recollan os datos xerais da entidade agraria.</p>
<p>2. Un mapa de situación e ámbito de actuación do programa.</p>
<p>3. Cultivos ós que afecta o programa, hectáreas totais, superficie por socio e fitopatóxenos que inciden nos cultivos.</p>
<p>4. Tipos de actuacións que se van levar a cabo para o control dos organismos nocivos, dos cultivos do programa, indicando o equipo que se vai adquirir para o seguimento e evolución dos fitopatóxenos.</p>
<p>5. Actividades que se van desenvolver, co obxectivo de capacitar e asesora-los asociados participantes no programa:</p>
<p>* Reunións de grupo e cursiños que se van impartir: calendario e número de asistentes.</p>
<p>* Visitas de asesoramento a explotacións: número e calendario.</p>
<p>* Demostracións de novas técnicas e métodos: calendario.</p>
<p>* Programas fitosanitarios experimentais de investigación de interese xeral: obxectivos.</p>
<p>* Publicacións e material divulgativo: títulos e número.</p>
<p>* Actividades que se van desenvolver en colaboración coas estacións de avisos de detección de risco de pragas e enfermidades da Consellería de Agricultura, Gandería e Política Agroalimentaria.</p>
<p>* Outras actividades de interese: descrición e número.</p>
<p>6. Cando a orografía do terreo, extensión ou outra circunstancia así o aconsellen, dentro do programa deberán de facerse zonas de actuación independentes con subprogramas para estas.</p>
<p>c) Certificación do secretario da agrupación que recolla a totalidade de socios dela, o número de socios os que poida afecta-lo programa, así como cántos deles van participar neste. A este certificado acompañarase unha relación nominal dos socios do programa fitosanitario.</p>
<p>d) Copia das normas de funcionamento da agrupación para os efectos de desenvolve-lo programa sanitario.</p>
<p>e) Contrato de servicio técnico para a redacción e o seguimento do programa.</p>
<p>f) Copia do CIF da agrupación e último recibo do imposto de actividades económicas.</p>
<p>g) Certificado de titularidade da conta bancaria da agrupación.</p>
<p>h) Declaración do conxunto de tódalas solicitudes efectuadas ou concedidas, para un mesmo proxecto, das distintas administracións públicas competentes.</p>
<p>i) Outra documentación que a xuízo da Administración poida ser requirida para o cumprimento dos obxectivos desta orde.</p>
<p>O programa técnico, ó que fai referencia a letra b) deste artigo, presentarase en papel e soporte informático en aplicación Microsoft Word en disquette de 3 œ polgadas de alta densidade.</p>
<p>A relación nominal de socios, da letra c) deste artigo, presentarase en papel e soporte informático nun ficheiro de base de datos coa estructura que se indica no anexo II.</p>
<p>O programa técnico e a relación de socios deberán presentarse, se é posible, no mesmo disquete.</p>
<p>Terán prioridade aquelas agrupacións de defensa dos vexetais, do primeiro ano e as de segundo ou máis anos que cumpriran o ano anterior tódolos compromisos aprobados no programa técnico respectivo e, se é o caso, xustificaran debidamente as causas do seu incumprimento.</p>
<p>Os demais criterios de valoración do programa serán definidos de acordo cos puntos 3, 4, 5 e 6 do punto b), do artigo 5º.</p>
<p>Artigo 6º.-Obriga do servicio técnico.</p>
<p>O servicio técnico poderá levar a cabo por un técnico ou a través dunha empresa de servicios agrarios, dada de alta no imposto de actividades económicas (IAE) dentro do grupo 911(R.D.L. 1175/1990 e 1259/1991).</p>
<p>O técnico encargado do desenvolvemento do programa de defensa sanitaria cumprirá as seguintes condicións:</p>
<p>1. Deberá colaborar cos servicios da Consellería de Agricultura, Gandería e Política Agroalimentaria, na recollida dos datos necesarios para a optimización da aplicación dos programas de detección do risco de pragas e enfermidades, a través da Rede de Avisos que a consellería puxo en funcionamento en toda Galicia para tal fin.</p>
<p>2. Poderá ser requirido pola Consellería de Agricultura, Gandería e Política Agroalimentaria para informar, visita-las explotacións participantes, comprobar actuacións ou resultados en calquera fase de execución do programa. O informe da visita será asinado conxuntamente polos técnicos da entidade</p>
<p>agraria e do Servicio Provincial de Sanidade e Producción Vexetal ó remate dela.</p>
<p>3. Será responsable dun só programa. Excepcionalmente e no caso de proximidade xeográfica das entidades solicitantes e capacidade técnica e operativa do técnico que segue o programa, poderá levar dous programas, sempre que a Consellería de Agricultura, Gandería e Política Agroalimentaria considere que estes se poderán desenvolver integramente de acordo coas memorias presentadas, neste caso, a suma das subvencións previstas nos programas redactados e dirixidos por un só técnico, relativas á contratación do servicio considerado no artigo 4º, punto 1, non poderá supera-la cantidade de 1.750.000 pesetas.</p>
<p>4. A aceptación do seguimento do programa fitosanitario por parte do técnico será incompatible co desenvolvemento doutras actividades económicas relacionadas directamente cos equipos ou medios subvencionables por esta orde.</p>
<p>5. Manterá informado o Servicio de Sanidade e Producción Vexetal das variacións do calendario de actividades que vaia desenvolver e doutras variacións que poidan xurdir respecto do programa inicialmente aprobado.</p>
<p>Artigo 7º.-Outras obrigacións dos beneficiarios.</p>
<p>O beneficiario/s terán a obrigación de facilitar toda a información que lle sexa requirida pola Intervención Xeral da Comunidade Autónoma, o Tribunal de Contas e o Consello de Contas, no exercicio das súas funcións de fiscalización e control do destino das axudas.</p>
<p>Toda alteración das condicións tidas en conta para a concesión da subvención, e en todo caso, a obtención concorrente de subvencións ou axudas outorgadas por outras administracións ou entes públicos ou privados, nacionais ou internacionais poderá dar lugar á modificación da resolución da concesión.</p>
<p>No suposto de incumprimento, por parte do beneficiario, das condicións establecidas para a concesión de axudas prevista nesta orde, procederá o reintegro total ou parcial da cantidade percibida.</p>
<p>Artigo 8º.-Tramitación.</p>
<p>A documentación presentarase, preferentemente, nas delegacións provinciais da Consellería de Agricultura, Gandería e Política Agroalimentaria, podendo, non obstante, presentarse en calquera das formas establecidas no artigo 38, aliña 4ª da Lei 30/1992, do 26 de novembro, modificada pola Lei 4/1999, do 13 de xaneiro, de réxime xurídico das administracións públicas e do procedemento administrativo común.</p>
<p>Artigo 9º.-Prazos.</p>
<p>O prazo de presentación de solicitudes rematará ós 20 días hábiles, contados desde o seguinte ó da publicación desta orde, que serán resoltas polo con</p>
<p>selleiro de Agricultura, Gandería e Política Agroalimentaria, por proposta do director xeral de Producción Agropecuaria, nun prazo máximo de 3 meses. De non recaer resolución expresa no devandito prazo, entenderase desestimada a solicitude.</p>
<p>Contra esta resolución que pon fin á vía administrativa, poderá recorrerse potestativamente en reposición ante o mesmo órgano que a dictase nos prazos establecidos no artigo 117 da Lei 30/1992, segundo a redacción dada pola Lei 4/1999, ou ben poderá ser impugnada directamente ante o órgano xurisdiccional contencioso-administrativo no prazo establecido no artigo 46 da Lei reguladora da xurisdicción contencioso-administrativa.</p>
<p>Artigo 10º.-Xustificación.</p>
<p>Os programas aprobados poderanse xustificar unha vez feitos e, en todo caso, antes do 31 de outubro de 2001. Nembargantes, a Dirección Xeral de Producción Agropecuaria, tendo en conta o programa e tipo de cultivo, poderá ampliar ese prazo.</p>
<p>Os beneficiarios deberán comunicar, antes do 31 de outubro de 2001, a realización do programa á Consellería de Agricultura, Gandería e Política Agroalimentaria, xuntando a seguinte documentación:</p>
<p>1. Informe do técnico da agrupación responsable do seguimento do programa co visto e prace do seu presidente, no que se cuantificarán tódolos datos de interese: numéricos, datas, lugar, etc., para que por parte da Administración poida facerse unha avaliación obxectiva do programa desenvolvido nas actividades que se relacionan.</p>
<p>* Reunións do grupo e cursiños impartidos: calendario e número de asistentes.</p>
<p>* Visitas de asesoramento a explotacións: número e calendario.</p>
<p>* Demostracións de novas técnicas e métodos: calendario, número de participantes.</p>
<p>* Programas fitosanitarios experimentais de investigación de interese xeral: obxectivos e resultados obtidos.</p>
<p>* Publicacións e material divulgativo: títulos e número.</p>
<p>* Actividades en colaboración coas estacións de avisos detección de risco de pragas e enfermidades da Consellería de Agricultura, Gandería e Política Agroalimentaria.</p>
<p>* Outras actividades de interese: descrición e número.</p>
<p>2. Certificados de estar ó corrente das obrigas fiscais e da Seguridade Social.</p>
<p>3. Certificación do organismo oficial responsable, de que a agrupación non ten pendente de pago ningunha débeda, por ningún concepto, coa Administración pública da Comunidade Autónoma.</p>
<p>4. Facturas orixinais ou fotocopias compulsadas xustificativas dos investimentos. No caso de productos para o control fitosanitario subvencionables, só se admitirán os adquiridos en establecementos dados de alta no Rexistro Oficial de Establecementos e Servicios Praguicidas.</p>
<p>5. Factura definitiva do servicio técnico contratado para o desenvolvemento do programa.</p>
<p>6. Certificado bancario do ingreso na conta a nome do técnico responsable do programa.</p>
<p>7. Declaración complementaria do conxunto de axudas solicitadas, tanto aprobadas ou concedidas como as pendentes de resolución para este mesmo programa, das distintas administracións públicas.</p>
<p>O informe técnico ó que fai referencia o punto 1 do artigo 10 presentarase en papel e soporte informático en aplicación Microsoft Word en disquette de 3œ polgadas de alta densidade.</p>
<p>Artigo 11º.-Financiamento.</p>
<p>Este programa financiarase con cargo ó concepto orzamentario 09-03-614.A-778.0 «Programas de defensa dos vexetais», dos orzamentos xerais da Comunidade Autónoma de Galicia para o ano 2001 dotado con 46.500.000 pesetas para esta finalidade.</p>
<p>As solicitudes formuladas ó abeiro da orde da Consellería de Agricultura, Gandería e Política Agroalimentaria do 5 de febreiro de 2000, na que se establecen as axudas para o desenvolvemento de programas de defensa sanitaria dos cultivos para 2000, ás que lles foi aprobada a subvención solicitada, e que non puideron ser efectivas por causas alleas ó solicitante, poderán ser tidas en conta na presente convocatoria, agás indicación do interesado en sentido contrario dirixida ós servicios provinciais de Sanidade e Producción Vexetal. A tramitación dos expedientes continuará desde o trámite no que se encontraban ó remate do exercicio anterior.</p>
<p>Disposición adicional</p>
<p>O incumprimento por parte do interesado dalgún dos requisitos especificados nesta orde suporá a perda total ou parcial da axuda aprobada, sen prexuízo das accións xudiciais que poidan devengar.</p>
<p>Disposición derradeira</p>
<p>Facúltase o director xeral de Producción Agropecuaria para dicta-las normas precisas para a aplicación da presente orde.</p>
<p>A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 31 de maio de 2001.</p>
<p>Juan Miguel Diz Guedes</p>
<p>Conselleiro de Agricultura, Gandería</p>
<p>e Política Agroalimentaria</p>

