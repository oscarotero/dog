---
date: '2001-06-13'
id: 99D2
page: 7
number: 114
agency: 'CONSELLERÍA DE AGRICULTURA, GANDERÍA E POLÍTICA AGROALIMENTARIA'
section: III. OUTRAS DISPOSICIÓNS
title: >-
  Orde do 31 de maio de 2001 pola que se establecen bolsas de prácticas para
  estudiantes que realizan ensinanzas de formación agraria.
range: Orde
url: 'https://www.xunta.gal/dog/Publicados/2001/20010613/Anuncio99D2_gl.html'
---
<p>A Consellería de Agricultura, Gandería e Política Agroalimentaria, no uso das súas competencias convoca bolsas para a realización de prácticas nas explotacións dos seus centros de capacitación agraria, ó remata-lo curso 2000-2001, por unha contía de 6.300.000 pesetas, a través da Dirección Xeral de</p>
<p>Desenvolvemento Rural, con cargo ós orzamentos desta. O fin destas bolsas será que os estudiantes en especialidades agrarias adquiran maiores coñecementos prácticos nas materias propias dos seus estudios, que lles permitan unha mellor e máis fácil incorporación ó campo profesional. Polo tanto, convén establecer unha liña de axudas económicas en forma de bolsas. Estas prácticas serán realizadas de forma prioritaria en centros que respondan á especialidade cursada.</p>
<p>Polo exposto, en virtude das atribucións que teño conferidas pola Lei 1/1983, do 22 de febreiro, reguladora da Xunta e do seu presidente, e os artigos 1 e 3 do Decreto 25/1998, do 22 de xaneiro,</p>
<p>DISPOÑO:</p>
<p>Artigo 1º.-Obxecto.</p>
<p>Estas bolsas teñen por obxectivo paliar, na medida do posible, ós alumnos que realizan estudios de formación agraria, os gastos ocasionados polo desprazamento e manutención durante as xornadas correspondentes á realización das prácticas nas explotacións.</p>
<p>Artigo 2º.-Finalidade.</p>
<p>Realización de traballos prácticos supervisados na explotación agraria para amplia-los seus coñecementos e mellora-lo seu adestramento en materias propias dos seus estudios.</p>
<p>Artigo 3º.-Beneficiarios.</p>
<p>As bolsas reguladas por esta orde poderán ser solicitadas por alumnos que durante o curso 2000-2001 estean cursando ensinanzas profesionais de grao superior na especialidade de xestión e organización dos recuros naturais e paisaxísticos ou de grao medio na rama agraria nas especialidades de: traballos forestais e conservación do medio natural, explotacións intensivas, explotacións extensivas e xardinería nos centros de capacitación agraria da Consellería de Agricultura, Gandería e Política Agroalimentaria e nos centros dependentes da Consellería de Educación e Ordenación Universitaria.</p>
<p>Artigo 4º.-Carácter das bolsas.</p>
<p>As bolsas terán carácter de prácticas á formación recibida, e non implican relación laboral nin administrativa entre os beneficiarios e a Consellería de Agricultura, Gandería e Política Agroalimentaria, aínda que si a necesaria dependencia administrativa en relación co horario, normas de réxime interno e disciplina da unidade administrativa onde se realicen as prácticas.</p>
<p>As bolsas tampouco darán lugar á súa inclusión na Seguridade Social, nembargantes suscribiráselles unha póliza colectiva de seguro de accidentes durante o período de prácticas, que cubrirá os accidentes de traballo e responsabilidade civil correspondente.</p>
<p>Artigo 5º.-Tipo de bolsas.</p>
<p>Convócanse 2 tipos de bolsas, en función das horas de prácticas e nº de xornadas nas que estas se realizan.</p>
<p>Tipo A: 31 bolsas, para a realización de 300 horas de prácticas cada unha, durante 40 xornadas mínimas, nos meses de maio a decembro, para alumnos que conclúan os seus estudios no curso 2000/2001.</p>
<p>Tipo B: 28 bolsas, para a realización de 150 horas de prácticas cada unha, durante 20 xornadas mínimas, nos meses de xuño, xullo, agosto e setembro, para alumnos que remataron o primeiro curso.</p>
<p>As bolsas poden ser reconvertidas nun ou noutro tipo, en función das solicitudes e sempre que non se modifique o montante global orzamentado.</p>
<p>Malia o anterior, se a contía total das solicitudes superase o crédito dispoñible, queda autorizada a Dirección Xeral de Desenvolvemento Rural para reaxusta-lo número de xornadas solicitadas, de forma que a súa contía non exceda o crédito dispoñible. Neste caso comunicaráselles ós interesados/as a modificación efectuada.</p>
<p>Artigo 6º.-Requisitos e contía das axudas.</p>
<p>Serán requisitos indispensables para solicitar estas axudas:</p>
<p>-Que os alumnos solicitantes estean matriculados de 1º ou 2º curso da especialidade correspondente ás prácticas que solicitan, nalgún dos centros de capacitación agraria da Consellería de Agricultura, Gandería e Política Agroalimentaria ou dos dependentes da Consellería de Educación e Ordenación Universitaria.</p>
<p>-Que os alumnos solicitantes presenten un certificado do expediente académico correspondente á última avaliación do curso que están a realizar.</p>
<p>-Que os alumnos presenten certificación de prácticas voluntarias realizadas no centro onde estean matriculados ó longo do curso 2000-2001.</p>
<p>-Que das solicitudes emita informe o director do centro onde se presentan.</p>
<p>A contía das axudas establécese en función do número de horas prácticas.</p>
<p>Axudas tipo A: 140.000 pesetas para a realización de 300 horas de prácticas, durante 40 xornadas mínimas.</p>
<p>Axudas tipo B: 70.000 pesetas para a realización de 150 horas de prácticas, durante 20 xornadas mínimas.</p>
<p>-O incumprimento das obrigas sinaladas, ou de calquera das condicións establecidas para a concesión das bolsas reguladas nesta orde, dará lugar ó reintegro total ou parcial delas.</p>
<p>Artigo 7º.-Oferta de prazas.</p>
<p>Os centros de capacitación agraria que se relacionan ofertan as seguintes prazas para a realización</p>
<p>de prácticas, en función do número de alumnos que poidan acoller para dárlle-lo adecuado tratamento formativo.</p>
<p>As prazas poderán transferirse dun centro a outro no caso de necesidade.</p>
<table><tbody><tr><td></td></tr>
<tr><td>Centro
de capacitación</td><td>Especialidades</td><td>Nº prazas tipo A</td><td>Nº prazas tipo B</td></tr>
<tr><td></td></tr>
</tbody></table>
<table><tbody><tr><td>Guísamo (A Coruña)</td><td>Explotacións intensivas
xardinería</td><td>5</td><td>8</td></tr>
<tr><td></td></tr>
<tr><td>Sergude (A Coruña)</td><td>Explotacións extensivas
Traballos forestais</td><td>7</td><td>5</td></tr>
<tr><td></td></tr>
<tr><td>Becerreá (Lugo)</td><td>Traballos forestais</td><td>6</td><td>4</td></tr>
<tr><td></td></tr>
<tr><td>Monforte Lemos (Lugo)</td><td>Explotacións extensivas</td><td>5</td><td>4</td></tr>
<tr><td></td></tr>
<tr><td>Pedro Murias (Lugo)</td><td>Explotacións extensivas</td><td>1</td><td>2</td></tr>
<tr><td></td></tr>
<tr><td>Lourizán (Pontevedra)</td><td>Xestión e organización dos recursos naturais e paisaxísticos
Traballos forestais</td><td>7</td><td>5</td></tr>
<tr><td></td></tr>
<tr><td>TOTAL</td><td>31</td><td>28</td></tr>
<tr><td></td></tr></tbody></table>
<p>Artigo 8º.-Formalización de solicitudes.</p>
<p>As solicitudes irán dirixidas ó conselleiro de Agricultura, Gandería e Poltícia Agroalimentaria e poderán ser presentadas polos interesados nos centros onde estean matriculados ou ben no rexistro xeral da Consellería de Agricultura, Gandería e Política Agroalimentaria, nas súas delegacions provinciais ou da forma prevista no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común, segundo o modelo do anexo I.</p>
<p>O prazo de presentación de solicitudes será de 45 días hábiles, desde a publicación da presente orde no Diario Oficial de Galicia.</p>
<p>De acordo co artigo 42 da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro, unha vez recibidas as solicitudes dentro do prazo establecido, o conselleiro de Agricultura, Gandería e Política Agroalimentaria resolverá no prazo de vinte días.</p>
<p>Transcorrido o prazo máximo para emitir resolución sen que a administración a adoptase, os interesados poderán entender denegada a súa solicitude por silencio administrativo.</p>
<p>Contra a resolución pola que se aprobe ou denegue a solicitude da bolsa, poderá interpoñerse recurso de reposición ante o conselleiro de Agricultura, Gandería e Política Agroalimentaria no prazo dun mes se o acto fose expreso, ou de tres meses se non o fose, ou ben impugnar directamente o acto ante a orde xurisdiccional contencioso-administrativo.</p>
<p>Artigo 9º.-Documentación.</p>
<p>As solicitudes presentaranse segundo modelo anexo que se xunta, coa seguinte documentación:</p>
<p>-Tipo de bolsa á que aspira.</p>
<p>-Fotocopia do DNI do interesado.</p>
<p>-Declaración do interesado, na que faga constar que cumpre cos requisitos sinalados no artigo 6º da convocatoria.</p>
<p>-Declaración do conxunto de tódalas solicitudes efectuadas ou concedidas para o mesmo curso polas distintas administracións públicas.</p>
<p>-Certificación das cualificacións do último curso ou última avaliación no curso matriculado.</p>
<p>Os directores de centros que teñan ofertadas prazas para a realización de prácticas presentarán perante a Subdirección Xeral de Extensión e Capacitación Agraria un expediente coa relación detallada de tódalas solicitudes presentadas para a realización de prácticas nel, acompañada das solicitudes e resto da documentación esixida nesta convocatoria de cada un dos solicitantes.</p>
<p>Artigo 10º</p>
<p>1. Selección.</p>
<p>O estudio e proposta de aprobación de solicitudes será realizada por unha comisión de valoración presidida polo subdirector xeral de Extensión e Capacitación Agraria, e na que se integrarán como secretario e vocais:</p>
<p>-O xefe do Servicio de Capacitación Agraria.</p>
<p>-Dous directores de centros, onde se imparten ensinanzas de capacitación agraria, propostos polo director xeral de Desenvolvemento Rural.</p>
<p>-O xefe da Sección de Capacitación Agraria que actuará como secretario.</p>
<p>2. A selección realizarase de acordo coa puntuación obtida, unha vez aplicados os baremos que se indican en cada epígrafe:</p>
<p>a) Por expediente académico correspondente á última avaliación realizada (media da avaliación).</p>
<p>Sobresaliente: 5 puntos.</p>
<p>Notable: 3 puntos.</p>
<p>Aprobado: 2 puntos.</p>
<p>b) Por traballos de prácticas realizados de forma voluntaria durante o curso 2000-2001 nos centros de capacitación agraria e non remunerados economicamente:</p>
<p>Por cada xornada de traballo en prácticas: 1 punto.</p>
<p>c) Por curso terminado:</p>
<p>1º curso: 5 puntos.</p>
<p>2º curso: 10 puntos.</p>
<p>Artigo 11º.-Adxudicación e pagamento.</p>
<p>A comisión de valoración, vistas as solicitudes presentadas e o crédito dispoñible, fará chega-la correspondente proposta de adxudicación e listado de</p>
<p>suplentes ó director xeral de Desenvolvemento Rural.</p>
<p>1. As bolsas serán adxudicadas polo conselleiro de Agricultura, Gandería e Política Agroalimentaria, por proposta do director xeral de Desenvolvemento Rural.</p>
<p>2. A Dirección Xeral de Desenvolvemento Rural comunicaralles ós centros a concesión ou denegación das axudas e, se é o caso, a modificación da contía solicitada, segundo establece o artigo 5º.</p>
<p>3. A bolsa de prácticas establecida na presente orde será incompatible con calquer outra destinada ós mesmos fins.</p>
<p>4. O pagamento farase nunha única entrega, unha vez recibido o informe do xefe da unidade correspondente sobre o bo desenvolvemento das prácticas.</p>
<p>5. No caso de que o bolseiro deixe de levar a cabo a asistencia á unidade onde realice as prácticas, deixará de percibi-la cantidade correspondente.</p>
<p>En todo caso, ó remata-lo período de prácticas o director/a do centro certificará perante a Dirección Xeral de Desenvolvemento Rural a total realización desta actividade.</p>
<p>Artigo 12º</p>
<p>O importe destas bolsas sufragarase con cargo á aplicación orzamentaria 09.02.322 S.480.0, de axudas para bolsas de prácticas, dos orzamentos xerais da Comunidade Autónoma de Galicia para 2001, por un importe de 6.300.000 pesetas.</p>
<p>Cada centro cubrirá unha póliza colectiva de seguro de accidentes e responsabilidade civil para os alumnos que nel realicen prácticas.</p>
<p>Os beneficiarios están obrigados a facilitar toda a información que lle requira a Intervención Xeral da Comunidade Autónoma, o Tribunal de Contas e o Consello de Contas no exercicio das súas funcións de fiscalización e control do destino das axudas.</p>
<p>Toda alteración das condicións tidas en conta para a concesión da bolsa, e en todo caso, a obtención concorrente de bolsas ou axudas outorgadas por outras administracións ou entes públicos ou privados, nacionais ou internacionais, poderá dar lugar á modificación da resolución de concesión.</p>
<p>Disposición derradeira</p>
<p>Facúltase o director xeral de Desenvolvemento Rural para dicta-las resolucións necesarias para o mellor cumprimento da presente orde, que entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 31 de maio de 2001.</p>
<p>Juan Miguel Diz Guedes</p>
<p>Conselleiro de Agricultura, Gandería</p>
<p>e Política Agroalimentaria</p>

