---
date: '2001-11-23'
id: 12A2E
page: 15
number: 227
agency: FUNDACIÓN PÚBLICA ESCOLA GALEGA DE ADMINISTRACIÓN SANITARIA
section: VI. ANUNCIOS
title: Acordo polo que se convoca o curso de diplomado en sanidade para o ano 2002.
range: Acordo
url: 'https://www.xunta.gal/dog/Publicados/2001/20011123/Anuncio12A2E_gl.html'
---
<p>O Consello da Xunta de Galicia, na súa reunión do 19 de decembro de 1997, autorizou a constitución da Fundación Pública Escola Galega de Administración Sanitaria (Fegas), aprobando os seus estatutos e facultando o Servicio Galego de Saude para achega-lo patrimonio fundacional. O obxecto da fundación consiste tipicamente na formación nas materias de saúde pública e administración sanitaria, desenvolvendo toda a súa actividade con suxeición ós criterios de planificación e as directrices de carácter xeral emanadas da Consellería de Sanidade e Servicios Sociais e do Sergas, sendo os seus beneficiarios todas aquelas persoas que dun modo ou outro traballen ó servicio da sanidade en Galicia.</p>
<p>O marco de colaboración existente entre a Consellería de Sanidade e Servicios Sociais e o Servicio Galego de Saúde (Sergas), por unha banda, e a Fegas, pola outra, ten por obxecto o deseño conxunto e a execución pola Fegas do plan de formación e reciclaxe profesional sanitaria de tódolos traballadores, tanto da Consellería de Sanidade e Servicios Sociais como do Sergas.</p>
<p>Entre as distintas actividades para as que asinarán convenio para o ano 2002 ámbalas dúas partes atópase a edición do curso de diplomado en sanidade do ano 2002, promovido pola Dirección Xeral de Saúde Pública e organizado pola Fegas no marco do devandito convenio de colaboración.</p>
<p>A celebración do curso foi autorizada pola Escola Nacional de Sanidade, adaptándose os seus contidos as directrices enumeradas dela.</p>
<p>En efecto, os profesionais sanitarios deben ter unha visión comunitaria dos problemas individuais de saúde, razón pola que, sen perder de vista os aspectos diagnósticos e terapéuticos na práctica clínica, terán que considerarse tamén os problemas de saúde que transcenden ó propio individuo para convertérense nunha cuestión de interese comunitario.</p>
<p>En tal sentido, no curso proporciónaselles ós participantes as bases conceptuais e as técnicas de análise e intervención propias da saúde pública, co obxecto de permitirlles enmarca-las súas actividades</p>
<p>profesionais dentro das estratexias globais da Comunidade Autónoma de Galicia, de xeito que constitúa un punto de partida que permita continuar un posterior profundamento e ampliación dos coñecementos nesta materia.</p>
<p>Por todo isto, a Escola Galega de Administración Sanitaria convoca o curso de Diplomado en Sanidade-Edición 2002 conforme as seguintes bases:</p>
<p>Primeira.-Convócase un curso de diplomado en sanidade, edición do ano 2002, no ámbito da Comunidade Autónoma de Galicia, organizado e dirixido pola Escola Galega de Administración Sanitaria, acreditado pola Escola Nacional de Sanidade e que ten por obxecto a formación a nivel básico, en materia de saúde pública dos profesionais sanitarios.</p>
<p>Segunda.</p>
<p>1. O curso de diplomado en sanidade terá unha duración de 200 horas acreditadas, das que 150 horas terán carácter presencial, agrupadas en 6 módulos temáticos, e as 50 horas restantes corresponden á execución e presentación dun traballo práctico relacionado cos contidos do curso, que será valorado na avaliación formativa do alumnado.</p>
<p>2. O curso desenvolverase conforme o seguinte programa docente:</p>
<p>Módulo 1: introducción ó concepto de saúde.</p>
<p>Determinantes da saúde e da enfermidade.</p>
<p>Módulo 2: sistemas de información sanitaria e indicadores da saúde.</p>
<p>Módulo 3: métodos e técnicas para o estudio, identificación e análise de problemas de saúde.</p>
<p>Módulo 4: planificación e programación sanitarias.</p>
<p>Módulo 5: organización sanitaria e política de saúde.</p>
<p>Módulo 6: intervención, programas de promoción e protección da saúde e prevención da enfermidade.</p>
<p>Módulo 7: traballo práctico.</p>
<p>3. Sen prexuízo da elaboración do calendario definitivo do curso, as actividades docentes de carácter presencial realizaranse en Santiago de Compostela entre os meses de febreiro e xuño de 2002, xeralmente nas tardes dos xoves, os venres pola mañá e pola tarde e os sábados pola mañá de cada semana, e débese ter rematado o proceso de avaliación e certificación dos participantes no mes de novembro de 2002.</p>
<p>4. O director do curso será nomeado pola Escola Galega de Administración Sanitaria por proposta da Dirección Xeral de Saúde Pública.</p>
<p>Terceira.</p>
<p>1. O número máximo de participantes no curso será de 40, coa seguinte distribución:</p>
<p>a) 17 prazas reservaranse para facultativos sanitarios que presten ou tivesen prestado os seus servicios en institucións sanitarias do Sergas.</p>
<p>b) 4 prazas reservaranse para profesionais de enfermería que presten ou tivesen prestado os seus servicios en institucións sanitarias do Sergas.</p>
<p>c) 19 prazas reservaranse para profesionais sanitarios titulados superiores ou de grao medio, que presten ou tivesen prestado os seus servicios en centros directivos ou unidades administrativas de servicios sanitarios de Galicia.</p>
<p>2. O custo dos dereitos de inscrición no curso e de certificacións de créditos ascenderá á cantidade de 75.000 pesetas por participante, que deberán ingresarse a favor da Escola Galega de Administración Sanitaria na forma que se determine.</p>
<p>Cuarta.</p>
<p>1. O prazo de presentación de solicitudes será dun mes contado a partir da publicación deste acordo no Diario Oficial de Galicia.</p>
<p>2. Os interesados en seren admitidos dirixirán a solicitude á Escola Galega de Administración Sanitaria utilizando o modelo de instancia que se poderá recoller na propia sede da escola, na Secretaría Xeral da Consellería de Sanidade e Servicios Sociais, na Dirección Xeral de Saúde Pública e nas delegacións provinciais da Consellería de Sanidade e Servicios Sociais.</p>
<p>3. De existiren máis solicitudes ca prazas, a selección dos aspirantes ó curso será feita por unha comisión formada por representantes da Dirección Xeral de Saúde Pública e da Escola Galega de Administración Sanitaria.</p>
<p>4. O criterio de admisión dos aspirantes será o de maior antigüidade de servicios prestados, entendéndose por maior antigüidade de servicios a acreditación polos aspirantes do maior número de días efectivamente traballados na Consellería de Sanidade e Servicios Sociais, no Sergas ou noutra institución sanitaria do Sistema Nacional de Saúde, computándose indistintamente tanto os servicios prestados con carácter temporal como con carácter fixo ata o día seguinte ó da publicación do presente acordo no DOG.</p>
<p>5. As certificacións, nas que conste o vínculo xurídico e a antigüidade, deberán ser emitidas polos servicios de persoal das institucións que corresponda.</p>
<p>Quinta.</p>
<p>1. A dita comisión de selección publicará a lista provisional de admitidos e excluídos ó curso. Esta publicación farase nos taboleiros de anuncios da Secretaría Xeral da Consellería de Sanidade e Servicios Sociais, nos da Dirección Xeral de Saúde Pública, nos das delegacións provinciais da Consellería de Sanidade e Servicios Sociais e no da propia escola; os interesados poderán reclamar contra eles a partir do día siguiente ó da súa publicación ou exposición ó público nos taboleiros mencionados no prazo de 10 días habiles, mediante escrito dirixido á propia comisión.</p>
<p>Transcorrido o dito prazo e resoltas as reclamacións presentadas, a dirección da Fegas acordará a lista definitiva de profesionais admitidos e excluídos, que se publicará nos lugares descritos no parágrafo anterior.</p>
<p>2. Os aspirantes admitidos aboarán os dereitos da inscrición dentro do prazo de 10 días hábiles contados desde o día seguinte ó da dita publicación definitiva, no xeito que nela se determine.</p>
<p>Sexta.</p>
<p>1. A asistencia ás actividades docentes presenciais é obrigatoria, permitíndose un máximo do 15% das horas teóricas de ausencia xustificadas.</p>
<p>2. Ó remate do curso os participantes serán avaliados cunha proba obxectiva individualizada sobre os contidos do curso e un traballo de campo no que deberán aplicalos.</p>
<p>3. Os traballos prácticos que van realiza-los aspirantes deberán ser propostos, para súa aprobación, á dirección do curso.</p>
<p>4. A proba obxectiva e o traballo práctico serán avaliados por un tribunal, no que estarán representadas a Dirección Xeral de Saúde Pública, a Escola Nacional de Sanidade e a Escola Galega de Administración Sanitaria. Actuará como presidente del a directora xeral de Saúde Pública ou persoa en quen delegue e como secretario del o director do curso.</p>
<p>O dito tribunal poderá solicitar, de se-lo caso, a asesoría dos expertos e especialistas que estime oportunos que se limitarán a presta-la súa colaboración nas especialidades técnicas, con voz e sen voto.</p>
<p>5. No caso de que na cualificación do tribunal resultase non apto, o alumnado terá dereito á realización duna nova proba de avaliación, coincidente coa do próximo curso que se convoque.</p>
<p>6. Rematada a actuación do tribunal, confeccionarase a relación de aptos e serán expedidos os correspondentes diplomas pola Escuela Nacional de Sanidad.</p>
<p>Santiago de Compostela, 29 de outubro de 2001.</p>
<p>Javier Bouzada Romero</p>
<p>Director da Escola Galega de</p>
<p>Administración Sanitaria</p>

