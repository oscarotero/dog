---
date: '2001-01-08'
id: DE2
page: 259
number: 5
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 305/2000, do 7 de decembro, polo que se declara a urxente ocupación,
  para efectos de expropiación forzosa, polo Concello de Ribadeo, dos bens e
  dereitos necesarios para a realización das obras do proxecto para a depuración
  de augas residuais en Rinlo.
range: Decreto
url: 'https://www.xunta.gal/dog/Publicados/2001/20010108/AnuncioDE2_gl.html'
---
<p>O Concello de Ribadeo, en sesión que tivo lugar o día 16 de xuño de 2000 aprobou o proxecto das obras para a depuración de augas residuais en Rinlo, e na sesión do 17 de outubro de 2000, o Pleno acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ó abeiro do disposto no artigo 52 da Lei de expropiación forzosa.</p>
<p>Os bens nos que se concreta a declaración de urxente ocupación están determinados no expediente que se someteu a información pública.</p>
<p>A dirección xeral de Urbanismo da Consellería de Política Territorial, Obras Públicas e Vivenda emitiu informe con data do 21 de novembro de 2000 no sentido de que non existen problemas de índole urbanístico para a execución do proxecto nos solos afectados que teñen a condición de solo non urbanizable común e solo urbano de núcleo rural, nembargantes no solo non urbanizable de protección especial de costas e segundo o determina o artigo 116</p>
<p>do Plan xeral de ordenación urbana no seu punto 4º, parágrafo 2º faise constar que nos primeiros 20 metros fóra da ribeira do mar prohibiranse os colectores paralelos.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, xa que logo segundo sinala o concello as augas residuais do núcleo urbano de Rinlo son na actualidade vertidas directamente á zona portuaria de Rinlo, convertindo deste xeito o seu tratamento nunha necesidade sanitaria básica ademais de ser un servicio obrigatorio por estar recollido no Plan de saneamento da Xunta de Galicia.</p>
<p>A competencia para a declaración da urxente ocupación correspóndelle ó Consello da Xunta de Galicia segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude, por proposta do conselleiro de Xustiza, Interior e Relacións Laborais, e logo de deliberación do Consello da Xunta na súa reunión do día sete de decembro de dous mil.</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a urxente ocupación, polo Concello de Ribadeo para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto Depuración de augas residuais en Rinlo.</p>
<p>Santiago de Compostela, sete de decembro de dous mil.</p>
<p>Manuel Fraga Iribarne</p>
<p>Presidente</p>
<p>Antonio Pillado Montero</p>
<p>Conselleiro de Xustiza, Interior e Relacións Laborais</p>

