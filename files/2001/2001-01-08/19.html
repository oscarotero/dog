---
date: '2001-01-08'
id: E2A
page: 273
number: 5
agency: CONSELLERÍA DE INDUSTRIA E COMERCIO
section: VI. ANUNCIOS
title: >-
  Resolución do 11 de decembro de 2000, da Dirección Xeral de Industria, pola
  que se autoriza administrativamente e se aproba o proxecto de execución da
  liña soterrada de transporte de enerxía eléctrica a 220 kV. Repsol-A Grela,
  nos termos municipais de Arteixo e A Coruña. (Expediente IN407A 00/147-1).
range: Resolución
url: 'https://www.xunta.gal/dog/Publicados/2001/20010108/AnuncioE2A_gl.html'
---
<p>Examinado o expediente instruído por instancias da empresa Repsol Petróleo, S.A., con enderezo para</p>
<p>efectos de notificación en Bens, s/n; 15008 A Coruña, resultan os seguintes</p>
<p>Antecedentes de feito.</p>
<p>Primeiro.-Con data 23 de xuño de 2000 a citada empresa solicita a autorización administrativa, aprobación do proxecto de execución da liña de alta tensión soterrada, a 220 kV, de conexión da ampliación da planta de coxeración situada na súa factoría da Coruña coa subestación da Grela, presentando o preceptivo proxecto de instalacións a que fan referencia os artigos 8 e 12 do Decreto 2617/1966, do 20 de outubro, sobre autorización de instalacións eléctricas e a relación concreta e individualizada de bens e dereitos afectados pola instalación que determina o artigo 53 da Lei 54/1997, do 27 de novembro, do sector eléctrico.</p>
<p>Segundo.-As características técnicas básicas da instalación, que se solicita debido á imposibilidade de utiliza-la LAT a 66 kV existente de conexión á subestación de Sabón, son as seguintes:</p>
<p>-Liña soterrada de alta tensión, a 220 kV, baixo tubo en gabia de 1,5 m de profundidade e 0,7 de largo, con conductores unipolares tipo XLPE 220/127 kV de 3(1x1200) mm Al, de 4.200 m de lonxitude, co orixe na subestación de Repsol Petróleo e remate na nova subestación da Grela de Unión Fenosa Distribución, S.A.</p>
<p>A liña discorre nun tramo de 1.350 m pola factoría de Repsol e polas rúas do concello de Arteixo e noutro tramo de 2.850 m polas rúas do concello da Coruña. Acompañará en todo o recorrido cable de fibra óptica, tipo PKP, de 32 e 8 fibras, baixo tubo, para comunicacións.</p>
<p>Terceiro.-A Delegación Provincial da Coruña someteu o citado proxecto de instalacións, xunto coa relación de bens e dereitos afectados, a trámite de información pública mediante Resolución do 26 de xuño de 2000, publicada no DOG do 4 de xullo e BOP da Coruña do 8 de xullo.</p>
<p>Separadamente presentáronse aquelas partes do proxecto que afectan a bens, instalacións, obras ou servicios, centros ou zonas dependentes doutros organismos públicos ou corporacións, a fin de que, se é o caso, establecesen o condicionado procedente.</p>
<p>Cuarto.-Durante o período no que se someteu a trámite de información pública, non se recibiron alegacións.</p>
<p>Quinto.-A solicitude obxecto deste expediente está informada favorablemente pola Delegación Provincial da Coruña.</p>
<p>Fundamentos de dereito.</p>
<p>Primeiro.-A Dirección Xeral de Industria é a competente para resolver este expediente con fundamento no Estatuto de autonomía de Galicia, o Real decreto 2563/1982, do 24 de xullo, o Decreto 132/1982, do 4 de novembro, o Decreto 99/1998, do 26 de marzo, polo que se establece a estructura orgánica da Consellería de Industria e Comercio, modificado</p>
<p>polo Decreto 181/1999 do 21 de xuño, en relación co Decreto 2617/1966, do 20 de outubro, sobre autorización de instalacións eléctricas, e a Lei 54/1997, do 27 de novembro, do sector eléctrico.</p>
<p>Segundo.-Debe autorizarse a presente instalación de conexión a un punto diferente do actualmente existente, xa que, aínda que o artigo 10, punto 2º do Real decreto 2366/1994, do 9 de decembro, sobre producción de enerxía eléctrica por instalacións hidráulicas, de coxeración e outras abastecidas por recursos ou fontes de enerxía renovables especifica que os productores que teñan interconectados en paralelo os seus grupos coa rede xeral o estarán nun só punto, de utilizarse a LAT a 66 kV existente de conexión á subestación de Sabón, de 140 MVA de potencia autorizada, superaríase o límite legal de potencia máxima que se pode instalar nunha subestación.</p>
<p>O proxecto cumpre o disposto no Decreto 3151/1968, do 28 de novembro, polo que se aproba o Regulamento de liñas eléctricas de alta tensión e, en concreto, nos seus artigos 5 e 6.</p>
<p>Terceiro.-No expediente instruído para o efecto cumpríronse os trámites regulamentarios.</p>
<p>Esta dirección xeral, de acordo co que antecede e no exercicio das competencias que ten atribuídas</p>
<p>RESOLVE:</p>
<p>Primeiro.-Autoriza-la liña de transporte de enerxía eléctrica a 220 kV Repsol Petróleo-A Grela, nos termos municipais da Coruña e Arteixo.</p>
<p>Segundo.-Aproba-lo proxecto de execución da instalación eléctrica que se cita.</p>
<p>Contra a presente resolución, que non é definitiva en vía administrativa, cabe interpor recurso de alzada perante o conselleiro de Industria e Comercio no prazo dun mes contado a partir do día seguinte ó da notificación desta resolución, sen prexuízo de que os interesados poidan interpor calquera outro recurso que coiden pertinente.</p>
<p>Santiago de Compostela, 11 de decembro de 2000.</p>
<p>Ramón Ordás Badía</p>
<p>Director xeral de Industria</p>

