---
date: '2001-09-28'
id: F6E6
page: 12
number: 189
agency: ESCOLA GALEGA DE ADMINISTRACIÓN PÚBLICA
section: III. OUTRAS DISPOSICIÓNS
title: >-
  Resolución do 24 de setembro de 2001 pola que se convocan unhas xornadas sobre
  o silencio administrativo e a notificación dos actos administrativos.
range: Resolución
url: 'https://www.xunta.gal/dog/Publicados/2001/20010928/AnuncioF6E6_gl.html'
---
<p>Dentro do plan de actividades da Escola Galega de Administración Pública para 2001, e de acordo coas funcións atribuídas pola Lei 4/1987, do 27 de maio, de creación da escola, e pola Lei 10/1989, do 10 de xullo, de modificación da anterior, convócanse, en colaboración coa Revista de Dereito Urbanístico e Medio Ambiente, unhas xornadas sobre o silencio administrativo e a notificación dos actos administrativos; convocatoria que se desenvolverá conforme as seguintes bases:</p>
<p>1. Obxectivos.</p>
<p>A relación que ó abeiro do acto administrativo se establece entre a Administración pública e o administrado vén constituír un dos aspectos de maior relevancia no quefacer cotián dunha sociedade. Para a Administración pública o acto administrativo configúrase como o instrumento mediante o que expresa a súa vontade e pode cumpri-las diversas funcións que ten atribuídas; para o administrado representa o fundamental vehículo da súa relación coa Administración, a través do cal vai experimentar beneficios ou inconvenientes na súa situación xurídica, nos seus dereitos ou intereses.</p>
<p>Dentro do contorno xurídico e administrativo do acto administrativo, as xornadas convocadas dedicarán unha especial atención, desde un tratamento práctico, ó relevante tema da notificación e publicación destes actos, ó significado, alcance, tipoloxía e posición xurisprudencial máis recente sobre o instituto do silencio administrativo, completándose este panorama cun detido estudio sobre algunhas cuestións de tan singular importancia coma de inesgotable interese, como supoñen a revisión de oficio de actos e normas e as medidas cautelares no eido administrativo e contencioso-administrativo, na procura, todo o anterior, de mellora-la aptitude formativa dos destinatarios desta actividade.</p>
<p>2. Contido.</p>
<p>Trataranse estes temas:</p>
<p>-A notificación dos actos administrativos. A súa publicación. Cómputo de prazos.</p>
<p>-Estudio xeral do silencio administrativo. Os actos presuntos positivos e negativos. Sistema de recursos.</p>
<p>-A revisión de oficio de actos e normas. Vía de lesividade e revogación de actos. Rectificación de erros. Experiencia trala Lei 4/1999.</p>
<p>-Medidas cautelares no ámbito administrativo e contencioso-administrativo. Especial referencia á suspensión de actos e normas.</p>
<p>3. Destinatarios.</p>
<p>Persoal ó servicio da Xunta de Galicia e da Administración local galega e interesados en xeral.</p>
<p>4. Desenvolvemento.</p>
<p>-Horario: mañá e tarde.</p>
<p>-Lugar e datas: as xornadas convocadas desenvolveranse no salón de actos da Delegación Provincial da Consellería da Presidencia e Administración Pública de Ourense (avda. da Habana, nº 79-2º da citada cidade), os días 24 e 25 de outubro de 2001.</p>
<p>5. Inscrición.</p>
<p>-Prazo: remata o luns, día 22 de outubro de 2001.</p>
<p>-Tramitación de solicitudes: as solicitudes irán dirixidas ó director da Escola Galega de Administración Pública; polígono das Fontiñas, rúa de Madrid, 2-4, 15707 Santiago de Compostela, segundo o modelo que figura como anexo a esta convocatoria, e presentaranse no rexistro xeral da EGAP ou por calquera das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común. Admitiranse tamén inscricións por telefax: 981 54 63 30.</p>
<p>-Número de prazas: limitado á capacidade do local.</p>
<p>-Inscrición fóra de prazo: só se admitirán, de quedaren prazas baleiras, coa condición de que se cumpran os requisitos xerais antes indicados.</p>
<p>Os peticionarios poderán obter confirmación da súa posible admisión chamando por teléfono, o día 23 de outubro, das 10 ás 14.45 horas, ós seguintes números: 981 54 62 39/44 ou 981 54 60 40.</p>
<p>6. Modificacións.</p>
<p>A EGAP reserva para si a facultade de interpretar e de resolve-las incidencias que puidesen xurdir no desenvolvemento das xornadas, así como a de cancelalas, se o escaso número de solicitudes non xustificase a súa realización.</p>
<p>7. Certificación de asistencia.</p>
<p>Entregaráselles, ó remate destas xornadas, a aquelas persoas inscritas que concorresen asiduamente a elas, cando a súa asistencia sexa igual ou superior ó 85% das horas lectivas programadas, e expresarase, neste documento, a natureza da actividade e as datas da súa realización.</p>
<p>Santiago de Compostela, 24 de setembro de 2001.</p>
<p>Domingo Bello Janeiro</p>
<p>Director da Escola Galega de Administración Pública</p>

