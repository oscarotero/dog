---
date: '2001-04-06'
id: '6262'
page: 4
number: 69
agency: CONSELLERÍA DE MEDIO AMBIENTE
section: III. OUTRAS DISPOSICIÓNS
title: >-
  Orde do 26 de marzo de 2001 pola que se derroga a do 3 de agosto de 1994, pola
  que se regula a comercialización de materiais forestais de reproducción en
  Galicia.
range: Orde
url: 'https://www.xunta.gal/dog/Publicados/2001/20010406/Anuncio6262_gl.html'
---
<p>O comercio de materiais forestais de reproducción veu incrementándose na medida en que a economía forestal foi adquirindo importancia no desenvolve</p>
<p>mento dos países máis avanzados. Por unha parte, a globalización dos mercados incidiu tamén no comercio dos materiais de reproducción forestal e na medida que as transaccións internacionais destes productos gañaron maior volume de negocio, foi necesario crear normas para facilita-la tipificación dos productos e a súa calidade. Todo iso foi acompañado dunha crecente actividade na producción de sementes, na obtención de clons para a reproducción vexetativa, nas tecnoloxías de viveiros e na producción e elaboración de sementes.</p>
<p>En tal situación, promulgáronse, entre outras, a Directiva 66/404/CEE do Consello, do 14 de xuño de 1966, relativa á comercialización dos materiais froiteiros de reproducción, a Orde do 21 de xaneiro de 1984, do Ministerio de Agricultura, Pesca e Alimentación, pola que se regula a comercialización dos materiais forestais de reproducción, a orde da Consellería de Agricultura, Gandería e Montes, do 3 de agosto de 1994, pola que se regula a comercialización de materiais forestais de reproducción en Galicia e o Real decreto 1356/1998, do 26 de xuño, polo que se establecen as normas aplicables á producción, comercialización e utilización dos materiais forestais de reproducción de especies non sometidas á normativa comunitaria. Máis recentemente, promulgouse a Directiva 1999/105/CEE do Consello, do 22 de decembro de 1999, sobre a comercialización de materiais forestais de reproducción, estando moi próxima a promulgación do real decreto co fin de adaptar esta directiva á lexislación </p>
<p>española.</p>
<p>A medida que se foi promulgando nova lexislación obsérvase que, por un lado, o número de especies que deben cumprir estas disposicións é maior, e por outro, que as variables ou conceptos utilizados para definir ou para comercializar aspectos relativos á calidade exterior son cada vez máis amplos e máis determinantes.</p>
<p>Nestas condicións é oportuno e obrigado coordina-la lexislación da Comunidade Autónoma de Galicia nestes materiais co fin de facilita-lo comercio e o abastecemento da demanda.</p>
<p>Por iso, ante a inadecuación dalgunhas disposicións contidas na Orde do 3 de agosto de 1994 co Real decreto 1356/1998, e de acordo co disposto no Decreto 482/1997, do 26 de decembro, que se establece a estructura orgánica da Consellería de Medio Ambiente, e de acordo co disposto na Lei 1/1983, do 22 de febreiro, reguladora da Xunta e do seu presidente</p>
<p>DISPOÑO:</p>
<p>Artigo único.-Derrógase a Orde do 3 de agosto de 1994, pola que se regula a comercialización de materiais forestais de reproducción en Galicia.</p>
<p>Disposición derradeira</p>
<p>Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 26 de marzo de 2001.</p>
<p>José Carlos del Álamo Jiménez</p>
<p>Conselleiro de Medio Ambiente</p>

