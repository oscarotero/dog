---
date: '2001-04-02'
id: 56CE
page: 4160
number: 65
agency: 'CONSELLERÍA DE CULTURA, COMUNICACIÓN SOCIAL E TURISMO'
section: III. OUTRAS DISPOSICIÓNS
title: >-
  Orde do 16 de marzo de 2001 pola que se convocan bolsas para a realización de
  prácticas en oficinas de información e promoción turística.
range: Orde
url: 'https://www.xunta.gal/dog/Publicados/2001/20010402/Anuncio56CE_gl.html'
---
<p>Debido á grande importancia que o sector turístico ten no desenvolvemento da nosa economía requírese que, por parte das administracións públicas, se dediquen recursos para xerar iniciativas con tendencia a mellorar cada día o sector para así mante-la demanda existente e incrementala en todo o que sexa posible.</p>
<p>A Xunta de Galicia, a través da Consellería de Cultura, Comunicación Social e Turismo, está a adoptar unha serie de iniciativas para acada-los fins sinalados. Entre estas medidas está a de favorece-lo acceso a prácticas nas oficinas de información turística ós estudiantes e titulados na materia de técnicos de empresas e actividades turísticas, así como ós técnicos superiores en información e comercialización turísticas, para así procurar uns profesionais o máis preparados posible xa que unha das demandas actuais do sector é a de que cada día exista unha maior profesionalización.</p>
<p>Por todo isto, e consonte o establecido sobre medidas de fomento no artigo 73 da Lei 9/1997, do 21 de agosto, de ordenación e promoción do turismo en Galicia, en concordancia co sinalado no artigo 74 da dita lei,</p>
<p>DISPOÑO:</p>
<p>Artigo 1º.-Obxecto.</p>
<p>Convócanse 17 bolsas para a realización durante o verán de prácticas de promoción e información turística, unha para a Fundación Aquae Querquernae-Via Nova (en diante Fundación Aquae) e as demais distribuídas entre a oficina municipal de Ribadavia (1) e as oficinas que a Xunta de Galicia ten dedicadas a tal actividade nas localidades da Coruña (1), Santiago de Compostela (2), Lugo (1), Ourense (1), Pontevedra (1), Vigo (2), Ferrol (1), Ribeira (1), Ribadeo (1), O Carballiño (1), A Gudiña (1), Tui (1) e Vilagarcía de Arousa (1).</p>
<p>Artigo 2º.-Duración e dotación económica.</p>
<p>1. A duración das bolsas será de catro meses no caso da realización de prácticas na Fundación Aquae, concretamente os de xullo, agosto, setembro e outu</p>
<p>bro, de tres meses e medio (do 15 de xuño ata o 30 de setembro) nas oficinas de Santiago de Compostela e Vigo, e de dous meses e medio para as bolsas no resto das oficinas, desde o 1 de xullo ata o 15 de setembro, ambos incluídos.</p>
<p>2. A dotación económica da bolsa de estudio para prácticas na Fundación Aquae será dun importe de 532.000 (cincocentas trinta e dúas mil) pesetas brutas, e a dotación económica das restantes oficinas será de 5.368.000 (cinco millóns trescentas sesenta e oito mil ) pesetas brutas, fraccionándose en ámbolos dous casos o seu pagamento por mensualidades. Farase con cargo á aplicación orzamentaria 10.05.751A.480.0 dos vixentes orzamentos, e comprenderá un seguro individual de accidentes.</p>
<p>Artigo 3º.-Requisitos dos bolseiros.</p>
<p>1. Poden optar ás bolsas de prácticas nas oficinas de información turística os técnicos superiores en información e comercialización turísticas, os estudiantes na materia de técnicos de empresas e actividades turísticas e os titulados nela con posterioridade ó 1 de xaneiro de 1997.</p>
<p>2. Poden optar á bolsa para a realización de prácticas na oficina da Fundación Aquae os licenciados e os técnicos en empresas e actividades turísticas.</p>
<p>Artigo 4º.-Natureza xurídica da relación.</p>
<p>A condición de bolseiro/a en virtude desta orde non xerará ningún tipo de relación de carácter laboral nin contractual e tampouco dará lugar á súa inclusión na Seguridade Social.</p>
<p>Artigo 5º.-Condicións xerais das bolsas.</p>
<p>1. O contido das tarefas que realizarán os bolseiros consiste:</p>
<p>a) No caso das bolsas de prácticas nas oficinas turísticas, en actividades relacionadas coa información a turistas e viaxeiros sobre aloxamento, transporte, espectáculos, gastronomía, bibliotecas, arquivos, museos, feiras, festas, romarías, exposicións e servicios en xeral, así como calquera outra manifestación que polas súas características ofreza atractivos turísticos.</p>
<p>b) No caso da bolsa na Fundación Aquae, en diversas actividades relacionadas coa posta en valor, difusión e promoción turística do complexo arquelóxico de Aquis Querquennis e o intinerario turístico-cultural da Vía Nova (XVIII) romana, que vai de Braga a Astorga.</p>
<p>2. Os beneficiarios comprométense á realización das devanditas tarefas con plena dispoñibilidade,</p>
<p>calquera día da semana laboral ou festivo, de acordo coas indicacións e horario que lles sinale a correspondente delegación provincial da Consellería de Cultura, Comunicación Social e Turismo ou pola dirección da Fundación Aquae, cun límite de 37 horas semanais. A persoa que obteña a bolsa para traballar na Fundación Aquae levará a cabo o plan establecido pola Dirección Xeral de Turismo, baixo as directrices que marque o presidente da citada fundación, que é o delegado da consellería en Ourense.</p>
<p>3. Ós bolseiros que o soliciten entregaráselles un certificado conforme realizaron as prácticas.</p>
<p>Artigo 6º.-Solicitudes e documentación.</p>
<p>1. As solicitudes serán remitidas á Dirección Xeral de Turismo, en calquera das formas previstas na Lei 30/1992, do 26 de novembro, de réxime xurídico das administracións públicas e do procedemento administrativo común, no prazo de vinte (20) días hábiles contados desde o día seguinte ó da publicación desta orde no Diario Oficial de Galicia, cubríndose do seguinte xeito:</p>
<p>a) Solicitude segundo o anexo I.</p>
<p>b) Fotocopia cotexada, por ámbalas caras, do DNI.</p>
<p>c) Os estudiantes, certificación académica completa ou fotocopia compulsada dela, que inclúa as cualificacións do curso 1999-2000 ou xustificante da matrícula do exame da reválida correspondente ó dito curso.</p>
<p>d) Os titulados, fotocopia compulsada do título ou do recibo do depósito do título e certificación académica completa ou fotocopia dela.</p>
<p>e) Certificacións ou fotocopias compulsadas das notas en idiomas obtidas no último ano cursado en cada idioma, en centros nacionais ou estranxeiros recoñecidos.</p>
<p>f) Certificacións ou fotocopias compulsadas da realización de prácticas en axencias de viaxes, hoteis, campings, congresos, museos ou calquera outra actividade relacionada co turismo ou a xestión de recursos turísticos vinculados ó patrimonio cultural.</p>
<p>g) Certificacións ou fotocopias compulsadas da realización de prácticas de información turística.</p>
<p>h) Fotocopias compulsadas de diplomas acreditativos de asistencia a cursos especializados en idiomas, informática, fondos comunitarios, xestión de bens culturais ou turismo.</p>
<p>i) Declaración xurada das axudas de bolsas solicitadas ou concedidas polas administracións públicas, para o mesmo período.</p>
<p>2. Os interesados só poderán presentar unha solicitude.</p>
<p>3. A solicitude da bolsa implica o coñecemento e a aceptación dos termos contidos nesta orde de convocatoria.</p>
<p>Artigo 7º.-Criterios de selección.</p>
<p>1. Para a valoración das solicitudes de bolsas de estudios presentadas para prácticas nas oficinas de información turística e de la Fundación Aquae, terase en conta o seguinte baremo:</p>
<p>-Nota media das cualificacións, engadíndolle 0,5 puntos por curso superado e 1 punto máis ós titulados na materia de técnicos de empresas e actividades turísticas.</p>
<p>-0,25 puntos por curso de iniciación de galego e 0,5 polo de perfeccionamento ou título homologado.</p>
<p>-5,25 puntos por curso de idiomas superado (non se valorarán os inferiores a 70 horas).</p>
<p>-0,15 puntos por cada mes completo de prácticas desenvolvendo actividades realacionadas co turismo.</p>
<p>-0,35 puntos por cada mes completo de prácticas de información turística realizadas.</p>
<p>2. Para a selección das solicitudes presentadas para a bolsa da Fundación Aquae, valoraranse os méritos acreditados segundo o seguinte baremo.</p>
<p>-0,5 puntos por licenciatura nos 5 últimos anos.</p>
<p>-0,25 puntos polo curso de iniciación de galego e 0,5 polo de perfeccionamento ou título homologado.</p>
<p>-0,25 por curso de idiomas superado (non se valorarán os inferiores a 70 horas).</p>
<p>-0,15 por curso acreditado nalgunha das seguintes áreas: informática, fondos comunitarios, xestión de bens culturais e turismo.</p>
<p>-0,35 puntos por cada mes completo de prácticas en actividades relacionadas coa xestión e promoción de recursos turísticos-culturais.</p>
<p>3. No caso de que dous ou máis aspirantes a estas bolsas acaden a mesma puntuación no concurso para unha mesma oficina de información turística ou para a Fundación Aquae, a selección realizarase tras unha entrevista persoal cos candidatos.</p>
<p>4. No caso de que unha vez adxudicadas as bolsas de estudios xurdisen renuncias, adxudicaráselle automaticamente a axuda ó seguinte aspirante en puntuación, procedéndose do mesmo xeito en renuncias consecutivas.</p>
<p>Artígo 8º.-Adxudicación.</p>
<p>As solicitudes presentadas serán valoradas de acordo cos criterios mencionados no artigo anterior, por unha comisión integrada por tres funcionarios da Dirección Xeral de Turismo: a subdirectora de Fomento e Cooperación, que a presidirá, o xefe da Sección de Cooperación e Documentación e a xefa do Servicio de Formación, Cooperación Institucional e Documentación, que actuará como secretaria.</p>
<p>No prazo máximo de 2 meses desde a finalización do período de presentación de instancias, exporase nos taboleiros de anuncios da Consellería de Cultura, Comunicación Social e Turismo a relación de solicitantes para cada unha das oficinas, coa puntuación acadada.</p>
<p>Á vista da proposta de resolución da Comisión de Valoración, o conselleiro de Cultura, Comunicación Social e Turismo resolverá a adxudicación das bolsas de conformidade co establecido nesta orde. A dita resolución esgota a vía administrativa e contra ela poderá interpoñerse potestativamente recurso de reposición ante o mesmo órgano que a dictou, ou ser impugnada directamente ante a xurisdicción contencioso-administrativa, de acordo co artigo 116 da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro.</p>
<p>Artigo 9º.-Aceptación-renuncia das bolsas.</p>
<p>Unha vez recibidas as notificacións de concesión das bolsas polos beneficiarios, estes, no prazo de cinco días naturais, comunicarán á Dirección Xeral de Turismo a aceptación ou renuncia a elas. No caso de aceptación xuntarase a esta a certificación bancaria da conta onde se aboará a bolsa de estudios. Se transcorridos os sinalados cinco días non se fixese manifestación en ningún sentido, tal feito entenderase como renuncia á subvención, declarándose concluído procedemento.</p>
<p>Artigo 10º.-Aboamento das axudas.</p>
<p>As axudas aboaranse con periodicidade mensual e na contía correspondente, unha vez que desde a Fundación Aquae, o concello de Ribadavia ou as delegacións provinciais da Consellería de Cultura, Comunicación Social e Turismo, segundo o caso, remitan informe á Dirección Xeral de Turismo sobre a asistencia regular ás prácticas e aproveitamento dos adxudicatarios.</p>
<p>Arrtigo 11º.-Incumprimento das obrigas.</p>
<p>O conselleiro de Cultura, Comunicación Social e Turismo, logo do trámite de audiencia ás partes, poderá anula-la axuda concedida, por incumprimento das obrigas contraídas polos adxudicatarios das bolsas obxecto desta convocatoria.</p>
<p>Disposicións derradeiras</p>
<p>Primera.-En todo o non recollido nesta orde aplicarase o disposto, para esta materia, no Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma galega.</p>
<p>Segunda.-Facúltase o director xeral de Turismo para dictar cantas disposicións considere oportunas no desenvolvemento e interpretación desta orde.</p>
<p>Santiago de Compostela, 16 de marzo de 2001.</p>
<p>Jesús Pérez Varela</p>
<p>Conselleiro de Cultura, Comunicación</p>
<p>Social e Turismo</p>

