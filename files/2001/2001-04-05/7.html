---
date: '2001-04-05'
id: 614E
page: 4484
number: 68
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Resolución do 12 de marzo de 2001, da Dirección Xeral de Universidades, pola
  que se publica o convenio de colaboración asinado o día 30 de xaneiro de 2001
  entre a Xunta de Galicia, a través da Consellería de Educación e Ordenación
  Universitaria e a Secretaría Xeral de Investigación e Desenvolvemento e as
  universidades de Santiago de Compostela, A Coruña e Vigo para a creación do
  Consorcio Axencia para a Calidade do Sistema Universitario de Galicia.
range: Resolución
url: 'https://www.xunta.gal/dog/Publicados/2001/20010405/Anuncio614E_gl.html'
---
<p>REUNIDOS</p>
<p>Celso Currás Fernández, conselleiro de Educación e Ordenación Universitaria, en virtude da competencia atribuída polo artigo 34.1º da Lei 1/1983, do 22 de febreiro, reguladora da Xunta e do seu presidente.</p>
<p>Darío Villanueva Prieto, rector da Universidade de Santiago de Compostela, en virtude da competencia atribuída no artigo 78 dos estatutos da Universidade de Santiago de Compostela.</p>
<p>José Luis Meilán Gil, rector da Universidade da Coruña, en virtude da competencia atribuída no artigo 65 dos estatutos da Universidade da Coruña.</p>
<p>Domingo Docampo Amoedo, rector da Universidade de Vigo, en virtude da competencia atribuída no artigo 97 dos estatutos da Universidade de Vigo.</p>
<p>Miguel Ángel Ríos Fernández, secretario xeral de Investigación e Desenvolvemento, en virtude da competencia atribuída no artigo 1 da Orde do 22 de febreiro de 1999, sobre delegación de atribucións no secretario xeral de Investigación e Desenvolvemento.</p>
<p>EXPOÑEN:</p>
<p>A Lei 11/1983, do 25 de agosto, de reforma universitaria, estableceu un novo marco de desenvolvemento de xestión das universidades, configurándoas como administracións públicas dotadas da autonomía que o artigo 27.10º da Constitución lles recoñece. Ó mesmo tempo concede a cada universidade a posibilidade de ter un perfil específico, e asenta a necesidade de que cada unha delas preste os mellores servicios en materia de educación superior.</p>
<p>Pola súa banda, a Lei 11/1989, do 20 de xullo, de ordenación do sistema universitario de Galicia, sentou as bases da ordenación territorial, funcional e financeira do sistema universitario galego, atribuíndo a súa coordinación e planificación á Consellería de Educación e Ordenación Universitaria.</p>
<p>A pesar da ausencia dun marco lexislativo universitario global que trate especificamente o tema da garantía da calidade e o uso da avaliación institucional como un sistema de rendición de contas á sociedade, a mellora da calidade do servicio que presta a universidade á sociedade é o reto máis importante que esta institución debe afrontar neste novo milenio, e a súa consecución é un dos obxectivos prioritarios da ordenación do sistema universitario en Galicia.</p>
<p>Partindo das experiencias previas no campo da avaliación, do desenvolvemento do Real decreto 1947/1995, do 1 de decembro, polo que se establece o Plan Nacional de Avaliación da Calidade das Universidades, e das novas tendencias internacionais, fundamentalmente as recomendacións do Consello de Europa sobre a cooperación europea para a garantía da calidade no ensino superior, e sendo conscientes da necesidade e da conveniencia de sumar esforzos e compartir experiencias co reto de acada-la máxima calidade do ensino, da investigación, da xestión e dos servicios das universidades galegas, e que se corresponda coa dos países máis avanzados, amósase a vontade de crear conxuntamente unha estructura a nivel autonómico encargada de avalia-la calidade, iniciar programas de mellora e facer rendibles, en último termo, os recursos dispoñibles e o esforzo investidor a cargo dos orzamentos públicos.</p>
<p>Consonte todo o antedito, as partes asinantes, en virtude das competencias que teñen atribuídas, deciden concreta-lo presente convenio de colaboración de acordo coas seguintes</p>
<p>CLÁUSULAS</p>
<p>Primeira.-A Xunta de Galicia, a través da Consellería de Educación e Ordenación Universitaria e da Secretaría Xeral de Investigación e Desenvolvemento, e as universidades de Santiago de Compostela, A Coruña e Vigo, todas elas gozando de autonomía neste campo, participan de común acordo e voluntariamente para crear conxuntamente o Consorcio Axencia para a Calidade do Sistema Universitario de Galicia, dotándoo cos recursos económicos necesarios.</p>
<p>Segunda.-O Consorcio Axencia para a Calidade do Sistema Universitario de Galicia nace coa vontade de servicio á sociedade, con personalidade e coa independencia necesaria para poder desenvolve-los seus obxectivos co máximo rigor e con pleno respecto á autonomía universitaria, así como para impulsa-la integración competitiva no contexto universitario nacional e internacional.</p>
<p>Terceira.-O Consorcio Axencia para a Calidade do Sistema Universitario de Galicia terá como obxectivos fundamentais o desenvolvemento dos procesos de avaliación da calidade das universidades galegas, a análise dos seus resultados e a proposta de medidas</p>
<p>de mellora da calidade dos servicios que prestan, especialmente os de ensino, investigación, xestión e servicios.</p>
<p>Cuarta.-O Consorcio Axencia para a Calidade do Sistema Universitario de Galicia servirá, así mesmo, de soporte para a recollida e canalización dun fluxo constante de información entre a universidade e os seus clientes e usuarios, que posibilite un coñecemento amplo das súas necesidades e demandas e que contribúa a que o sistema universitario de Galicia estea permanentemente actualizado e adaptado ás necesidades sociais cambiantes.</p>
<p>Quinta.-Créase o Consorcio Axencia para a Calidade do Sistema Universitario de Galicia e apróbanse os seus estatutos, que se xuntan no anexo a este convenio.</p>
<p>Sexta.-Créase unha comisión de seguimento e interpretación deste convenio. As súas funcións serán as de seguimento, resolución dos problemas derivados da súa execución, propostas de mellora e resolución de conflictos que poidan xurdir. A súa composición será a seguinte:</p>
<p>-Pola Consellería de Educación e Ordenación Universitaria, o director xeral de Universidades ou a persoa en quen delegue.</p>
<p>-Pola Secretaría Xeral de Investigación e Desenvolvemento, o secretario xeral ou a persoa en quen delegue.</p>
<p>-Pola Universidade de Santiago de Compostela, o rector ou a persoa en quen delegue.</p>
<p>-Pola Universidade da Coruña, o rector ou a persoa en quen delegue.</p>
<p>-Pola Universidade de Vigo, o rector ou a persoa en quen delegue.</p>
<p>Sétima.-O presente convenio estará vixente con carácter indefinido. Serán causas de resolución do convenio a non realización da finalidade do convenio, así como calquera outro incumprimento dalgunha das cláusulas establecidas. Neste suposto, e despois da reunión da comisión de seguimento, poderá darse por resolto por calquera das partes o convenio, procedendo, de se-lo caso, á devolución das achegas realizadas con destino específico se a súa finalidade non foi cumprida.</p>
<p>En proba de conformidade e obrigándose ó seu cumprimento, asinan o presente documento no lugar e data indicados.</p>
<p>Santiago de Compostela, 12 de marzo de 2001.</p>
<p>José Eduardo López Pereira</p>
<p>Director xeral de Universidades</p>
<p>ANEXO</p>
<p>ESTATUTOS DO CONSORCIO AXENCIA PARA A CALIDADE</p>
<p>DO SISTEMA UNIVERSITARIO DE GALICIA</p>
<p>Artigo 1º.-Entidades que integran o Consorcio.</p>
<p>1. Coa denominación de Axencia para a Calidade do Sistema Universitario de Galicia constitúese un Consorcio coa participación da Xunta de Galicia, mediante a Consellería de Educación e Ordenación</p>
<p>Universitaria e a Secretaría Xeral de Investigación e Desenvolvemento, a Universidade de Santiago de Compostela, a Universidade da Coruña e a Universidade de Vigo.</p>
<p>2. Poderase amplia-lo número de membros do Consorcio coa admisión de entidades públicas ou privadas sen ánimo de lucro que queiran colaborar coas finalidades do Consorcio e efectua-las contribucións ou presta-los servicios que constitúen o obxectivo. O acordo de admisión de novos membros requirirá a maioría que prevé o artigo 18º.2 destes estatutos.</p>
<p>Artigo 2º.-Personalidade e capacidade xurídica.</p>
<p>O Consorcio Axencia para a Calidade do Sistema Universitario de Galicia é unha entidade de dereito público, dotada de personalidade xurídica plena e independente da dos seus membros, coa plena capacidade xurídica que requira o cumprimento dos seus obxectivos.</p>
<p>Artigo 3º.-Réxime xurídico.</p>
<p>A Axencia sométese ó dereito público e especialmente ás normas que regulan a contratación administrativa, e rexerase por estes estatutos e polas disposicións legais de carácter xeral que lle sexan de aplicación.</p>
<p>Artigo 4º.-Sede.</p>
<p>A Axencia terá a súa sede en Santiago de Compostela.</p>
<p>Artigo 5º.-Obxectivos.</p>
<p>A Axencia para a Calidade do Sistema Universitario de Galicia nace coa vontade de servicio á sociedade, e ten como obxectivos a avaliación do Sistema Universitario de Galicia, a análise dos seus resultados, e a proposta de medidas de mellora da calidade dos servicios que prestan as universidades públicas galegas, especialmente os de ensino, investigación, xestión e servicios.</p>
<p>Artigo 6º.-Actuacións.</p>
<p>1. A Axencia para a Calidade do Sistema Universitario de Galicia, co fin de dar cumprimento ós obxectivos manifestados no artigo anterior, pode efectua-las actuacións seguintes:</p>
<p>a) Promove-la coordinación entre as universidades galegas en materia de calidade, e con outras institucións.</p>
<p>b) Efectuar avaliacións específicas da calidade do ensino en relación coa formación inicial ou permanente impartida polo profesorado das universidades, por departamentos, por titulacións ou por centros.</p>
<p>c) Realizar avaliacións da calidade da investigación que se efectúa desde os departamentos, institutos universitarios ou outros centros universitarios, e valora-la súa incidencia no desenvolvemento do sistema de ciencia e tecnoloxía do país.</p>
<p>d) Analiza-los plans de estudios universitarios e avalia-lo impacto e os resultados das súas reformas e modificacións, e o seu grao de experimentalidade.</p>
<p>e) Analiza-la adecuación das infraestructuras destinadas ás ensinanzas universitarias, e coñece-lo nivel de ocupación.</p>
<p>f) Analiza-la efectiva relación das universidades cos sectores económicos e productivos e a súa incidencia nestes ámbitos.</p>
<p>g) Estudia-lo nivel de eficiencia da xestión dos recursos das universidades e dos seus centros, así como da organización docente e administrativa.</p>
<p>h) Estudia-lo nivel de eficacia na prestación e a efectiva atención ó estudiante usuario dos servicios das universidades que compoñen o Sistema Universitario de Galicia.</p>
<p>i) Elaborar informes e propostas en relación coa análise dos sistemas de educación superior doutros países e das súas modalidades de avaliación e de mellora da calidade.</p>
<p>j) Calquera outra que se lle encargue, en relación co seu ámbito propio de actuación.</p>
<p>2. Como resultado da súa actividade avaliadora, a Axencia pode emitir informes e propostas en relación coa adecuación do Sistema Universitario de Galicia ás demandas sociais e ás necesidades educativas, propoñer á Consellería de Educación e Ordenación Universitaria, a través da Dirección Xeral de Universidades, á Secretaría Xeral de Investigación e Desenvolvemento e ás universidades as medidas correctoras e de mellora da calidade no sistema universitario e o funcionamento dos órganos das universidades, face-lo seguimento da aplicación destas medidas polos órganos competentes e avalia-la súa eficacia.</p>
<p>Artigo 7º.-Programa de actividades.</p>
<p>1. A Axencia actúa en execución do programa de actividades que aprobe o seu Consello de Dirección, a requirimento da Dirección Xeral de Universidades, da Secretaría Xeral de Investigación e Desenvolvemento, ou das universidades públicas galegas, en todo o que se lle encargue.</p>
<p>2. Así mesmo, as actuacións da Axencia poden facerse extensivas á análise ou avaliación das necesidades ou demandas de determinados sectores empresariais ou de producción, se así o acorda o Consello de Dirección, a cargo da entidade pública ou privada que solicite o seus servicios, sempre e cando as avaliacións solicitadas sexan de interese para os efectos de adapta-la oferta de estudios de ensino superior e o contido dos plans de estudios ás necesidades cambiantes.</p>
<p>Artigo 8º.-Información e confidencialidade.</p>
<p>1. Para o exercicio das funcións que ten encargadas, a Axencia poderá pedir ás Universidades, á Dirección Xeral de Universidades, e á Secretaría Xeral de Investigación e Desenvolvemento a información necesaria, e ter acceso á documentación existente, sen prexuízo do réxime de protección da confidencialidade dos datos de carácter persoal. Así mesmo, a base de datos da Axencia poderá ser consultada polas citadas institucións e por organismos externos ó Consorcio, nos termos que o Consello de Dirección do Consorcio acorde. En todo caso,</p>
<p>requirirase a autorización expresa do rector de cada universidade para o envío de información que afecte a súa institución, a menos que esta información pola súa propia natureza sexa, de acordo coa normativa vixente, susceptible de publicación, suposto no que non será necesaria a súa autorización.</p>
<p>2. No exercicio das funcións que teñen atribuídas por estes estatutos, os órganos da Axencia e os técnicos internos ou externos que efectúen as correspondentes avaliacións deben preserva-la confidencialidade dos datos, da información e da documentación que utilicen e do resultado das avaliacións.</p>
<p>3. Os resultados das avaliacións efectuadas poñeranse en coñecemento da entidade e órgano obxecto da avaliación, da Dirección Xeral de Universidades e da Secretaría Xeral de Investigación e Desenvolvemento, e non se dará ningunha difusión ou publicidade que no sexa expresamente autorizada polo Consello de Dirección. O Consello de Dirección acordará o nivel de agregación ou desagregación da información que se presente.</p>
<p>Artigo 9º.-Medios persoais e materiais.</p>
<p>1. As entidades consorciadas poderán adscribir, de acordo coa normativa vixente, persoal propio á Axencia, calquera que sexa o réxime da súa relación de ocupación.</p>
<p>2. A Axencia tamén poderá contrata-lo persoal necesario para o cumprimento dos obxectivos que ten encargados e como soporte técnico e administrativo, de acordo cos criterios que fixe o Consello de Dirección.</p>
<p>3. O Consello de Dirección da Axencia e, se procede, o Consello Técnico poderán contar co soporte de expertos e de técnicos externos.</p>
<p>Artigo 10º.-Investigadores e bolseiros.</p>
<p>A Axencia poderá contar con investigadores e bolseiros a xuízo do órgano de dirección, e de acordo coa normativa que para o efecto sexa de aplicación.</p>
<p>Artigo 11º.-Colaboración.</p>
<p>1. A Axencia para a Calidade do Sistema Universitario de Galicia poderá cooperar, de acordo cos criterios de actuación que se aproben polo Consello de Dirección e dentro das súas dispoñibilidades orzamentarias, coas actuacións e programas de avaliación e calidade de carácter autonómico, estatal e internacional que se efectúen nesta materia; coordinarse e intercambiar datos e información con outras axencias ou organismos de avaliación, tanto estatais como internacionais, que teñan atribuídas competencias ou funcións neste mesmo ámbito.</p>
<p>2. A Axencia pode propoñer actuacións encamiñadas a impulsa-la colaboración entre as universidades e as empresas, os seus centros e unidades de investigación e outras institucións públicas e privadas.</p>
<p>Artigo 12º.-Memoria.</p>
<p>A Axencia deberá elaborar unha memoria anual das súas actividades, que se tramitará á Dirección Xeral de Universidades, á Secretaría Xeral de Investigación e Desenvolvemento e ás universidades con</p>
<p>sorciadas que, pola súa vez, as remitirán ó Consello Social para o seu coñecemento, sendo elevada polo conselleiro de Educación e Ordenación Universitaria ó presidente da Xunta de Galicia.</p>
<p>Artigo 13º.-Órganos de goberno.</p>
<p>A Axencia para a Calidade do Sistema Universitario de Galicia estructúrase nos seguintes órganos de goberno:</p>
<p>a) O presidente do Consello de Dirección.</p>
<p>b) O Consello de Dirección.</p>
<p>c) O director da Axencia.</p>
<p>Artigo 14º.-Consello de Dirección.</p>
<p>1. O Consello de Dirección, órgano superior do Consorcio, está formado polos seguintes membros:</p>
<p>a) O presidente do Consello de Dirección.</p>
<p>b) Os vocais seguintes:</p>
<p>-O conselleiro de Educación e Ordenación Universitaria.</p>
<p>-O director xeral de Universidades.</p>
<p>-O secretario xeral de Investigación e Desenvolvemento.</p>
<p>-Os rectores das Universidades de Santiago de Compostela, A Coruña e Vigo.</p>
<p>-Os presidentes dos Consellos Sociais das Universidades de Santiago de Compostela, A Coruña e Vigo.</p>
<p>-Dous representantes designados pola Dirección Xeral de Universidades.</p>
<p>-Dous representantes designados pola Secretaría Xeral de Investigación e Desenvolvemento.</p>
<p>2. Os membros do Consello de Dirección cesarán no momento en que perdan a condición en razón da cal foron nomeados.</p>
<p>3. Asistirán ás sesións do Consello de Dirección, con voz pero sen voto, o director da Axencia, o secretario e un representante designado por cada unha das universidades consorciadas.</p>
<p>Artigo 15º.-Do secretario.</p>
<p>1. O Consello de Dirección designará un secretario.</p>
<p>2. Corresponde ó secretario levanta-las actas das sesións do Consello de Dirección, que firmará co visto bo do presidente, emiti-las certificacións pertinentes e efectua-lo resto de funcións propias dos secretarios dos órganos colexiados.</p>
<p>Artigo 16º.-Funcións.</p>
<p>Corresponden ó Consello de Dirección as funcións seguintes:</p>
<p>a) Aproba-la programación anual de avaliación de acordo coas propostas da Administración educativa e das respectivas universidades.</p>
<p>b) Aproba-la metodoloxía de avaliación que se aplicará e as modificacións e perfeccionamentos que progresivamente considere conveniente incorporar.</p>
<p>c) Aproba-los informes sobre os resultados das avaliacións efectuadas e a memoria anual das actividades da Axencia.</p>
<p>d) Aproba-lo orzamento da Axencia, así como o balance e a conta de resultados.</p>
<p>e) Aprobar, se procede, os regulamentos de orde interna e de funcionamento das diversas actividades e programas que inicie a Axencia.</p>
<p>f) Os acordos de adquisición, de alienación e de gravame dos bens inmobles e mobles que pasen a integra-lo patrimonio da Axencia.</p>
<p>g) Aproba-los proxectos de obras, instalacións e servicios.</p>
<p>h) Acorda-las operacións de crédito e as operacións de tesourería.</p>
<p>i) Aproba-las variacións orzamentarias, de habilitación e suplemento de crédito durante o exercicio, en función dos dereitos recoñecidos en favor da Axencia. De outro modo, necesitarase a autorización das entidades consorciadas.</p>
<p>j) Determina-los criterios de ordenación de pagamentos, e fixa-las funcións do presidente e do director na xestión económica da Axencia, cando non estean expresamente atribuídas polos presentes estatutos.</p>
<p>k) Fixa-las retribucións do presidente, do director e, se procede, do secretario, así como as axudas de custo polas asistencias dos seus membros.</p>
<p>l) Aproba-los contratos que deba formaliza-la Axencia con persoas físicas ou xurídicas, no marco dos obxectivos dos presentes estatutos, así como os convenios.</p>
<p>m) Exercer todo tipo de accións, recursos e reclamacións xudiciais e administrativas en defensa dos dereitos e os intereses da Axencia.</p>
<p>n) Adopta-las medidas adecuadas para a mellor organización e funcionamento da Axencia.</p>
<p>o) Aproba-la admisión de novos membros no Consorcio e a modificación dos seus estatutos, de acordo co que se prevé no artigo 18º.2 destes estatutos.</p>
<p>p) Acorda-la disolución e a liquidación do Consorcio, de acordo co que se establece nestes estatutos.</p>
<p>q) Propoñer, a través da Dirección Xeral de Universidades, á Consellería de Educación e Ordenación Universitaria os prezos públicos para a prestación dos servicios que ofrece a Axencia e que deban ser remunerados. A proposta de prezos será aprobada de acordo co procedemento previsto na normativa vixente sobre taxas e prezos públicos da Xunta de Galicia.</p>
<p>r) Calquera outra función non atribuída expresamente ós restantes órganos de goberno da Axencia.</p>
<p>Artigo 17º.-Sesións.</p>
<p>O Consello de Dirección reunirase:</p>
<p>a) En sesión ordinaria, unha vez cada cuadrimestre.</p>
<p>b) En sesión extraordinaria sempre que o convoque o seu presidente por iniciativa propia ou por instancia da metade dos membros que compoñen o Consello de Dirección.</p>
<p>c) En convocatoria de urxencia. Neste último suposto, a urxencia deberá ser apreciada pola maioría absoluta dos membros presentes. Se esta non se estimase, procederase a convoca-la reunión do Consello de acordo co que se establece no parágrafo anterior.</p>
<p>Artigo 18º.-Adopción de acordos.</p>
<p>1. Os acordos adoptaranse polo voto da maioría dos membros que se encontren presentes no momento da votación, sempre que representen alomenos a metade máis un dos membros de dereito e foran todos eles convocados debidamente, excepción feita do que se prevé nos números seguintes.</p>
<p>2. Os acordos relativos á admisión de novos membros no Consorcio, á modificación dos seus estatutos e á disolución e liquidación do Consorcio, requirirán para a súa válida adopción o voto favorable das dúas terceiras partes dos membros de dereito do Consello.</p>
<p>3. Non se poderá tomar acordos válidos respecto dos novos asuntos non incluídos na orde do día a menos que na reunión estean presentes tódolos membros do Consello e o consintan expresamente, e sexa declarada a urxencia do asunto co voto favorable da maioría.</p>
<p>4. Os acordos adoptados polo Consello de Dirección relativos á avaliación de titulacións, departamentos, centros universitarios e servicios requirirán para a súa execución o consentimento da universidade afectada, sen prexuízo das avaliacións que a Consellería de Educación e Ordenación Universitaria, a través da Dirección Xeral de Universidades e a Secretaría Xeral de Investigación e Desenvolvemento, no seu ámbito de competencias, consideren oportuno encargar á Axencia.</p>
<p>Artigo 19º.-O presidente.</p>
<p>O presidente do Consello de Dirección será nomeado polo Presidente da Xunta de Galicia de entre persoas de recoñecido prestixio no ámbito universitario, por proposta do conselleiro de Educación e Ordenación Universitaria, escoitados os rectores e os presidentes dos consellos sociais das universidades consorciadas.</p>
<p>Artigo 20º.-Funcións.</p>
<p>1. Corresponden ó presidente do Consello de Dirección as funcións seguintes:</p>
<p>a) Representar institucionalmente a Axencia.</p>
<p>b) Convocar, presidir, suspender e levanta-las sesións do Consello e fixa-la orde do día, así como dirixi-las deliberacións e decidi-los empates co seu voto de calidade.</p>
<p>c) Supervisa-las actividades da Axencia e elevar ó Consello a documentación e os informes que considere pertinentes.</p>
<p>d) Aquelas outras que lle sexan expresamente encargadas polo Consello de Dirección.</p>
<p>2. O cargo de presidente terá unha duración de dous anos, ben que poderá ser nomeado novamente, sen límite, e por igual período de tempo.</p>
<p>Artigo 21º.-Suplencia.</p>
<p>No caso de ausencia ou enfermidade do presidente, será substituído polo presidente do Consello Social dunha universidade pública galega de máis idade.</p>
<p>Artigo 22º.-O director.</p>
<p>O director da Axencia para a calidade do Sistema Universitario de Galicia é nomeado polo conselleiro de Educación e Ordenación Universitaria, oído o Consello de Dirección.</p>
<p>Artigo 23º.-Funcións.</p>
<p>Corresponden ó director:</p>
<p>a) Se-lo órgano executivo da Axencia. Executar e facer cumpri-los acordos do Consello de Dirección.</p>
<p>b) Dirixir, organizar, xestionar e inspecciona-las actividades da Axencia, de acordo coas directrices do Consello de Dirección.</p>
<p>c) Presentar no Consello de Dirección as propostas de organización e funcionamento das diversas actividades e programas que promova a Axencia.</p>
<p>d) Informa-lo Consello de Dirección do desenvolvemento das actividades e programas da Axencia e exerce-las funcións que lle sexan encargadas ou delegadas por este.</p>
<p>e) Elaborar e elevalo proxecto de orzamento anual e as súas modificacións, para os efectos do seu exame e, se procede, da súa aprobación polo Consello de Dirección.</p>
<p>f) Desenvolve-la xestión económica conforme o orzamento aprobado e as bases de execución, e coida-la xestión contable da Axencia.</p>
<p>g) Administra-lo patrimonio da Axencia, de acordo coas directrices do Consello de Dirección, e no marco das delegacións que nesta materia lle sexan efectuadas polo dito Consello.</p>
<p>h) Velar pola conservación e o mantemento das instalacións e do equipamento da Axencia.</p>
<p>i) Exerce-las funcións de contratación, dirección e xestión do persoal propio ou adscrito na Axencia.</p>
<p>j) Velar pola mellora e a calidade dos métodos de traballo, para a introducción das innovacións tecnolóxicas.</p>
<p>k) Informa-lo presidente do Consello de Dirección de todo o necesario para o adecuado exercicio das súas funcións e formula-las propostas que considere adecuadas para o bo funcionamento da Axencia.</p>
<p>l) Calquera outra función que lle sexa expresamente encargada ou delegada polo Consello de Dirección, nos termos previstos nestes estatutos.</p>
<p>Artigo 24º.-Consello Técnico.</p>
<p>A Axencia para a Calidade do Sistema Universitario de Galicia contará con un Consello Técnico, coa composición e as funcións que se detallan a seguir, sen prexuízo doutras que poidan ser acordadas polo Consello de Dirección.</p>
<p>1. Composición.</p>
<p>Formarán parte do Consello Técnico da Axencia para a Calidade do Sistema Universitario de Galicia:</p>
<p>-Os vicerrectores responsables da calidade das universidades de Santiago de Compostela, A Coruña e Vigo.</p>
<p>-O subdirector xeral de Universidades da Consellería de Educación e Ordenación Universitaria.</p>
<p>-Un subdirector da Secretaría Xeral de Investigación e Desenvolvemento.</p>
<p>-Un representante de cada universidade consorciada responsable da unidade técnica de calidade ou a persoa designada pola universidade.</p>
<p>-Un representante do Consello Social de cada universidade consorciada.</p>
<p>Así mesmo, tamén poderán formar parte do Consello Técnico da Axencia técnicos expertos na materia, sempre que a súa colaboración resulte de interese para ela.</p>
<p>2. Funcións.</p>
<p>Corresponden ó Consello Técnico da Axencia as seguintes funcións:</p>
<p>a) Elabora-la programación anual de avaliación de acordo coas propostas da Administración educativa e das respectivas universidades.</p>
<p>b) Propoñe-la metodoloxía e as estratexias de avaliación que se aplicarán e as modificacións e melloras que progresivamente considere conveniente incorporar.</p>
<p>c) Elabora-los informes sobre os resultados das avaliacións efectuadas e as propostas que se presenten ó director da Axencia.</p>
<p>d) Colaborar na elaboración da memoria anual das actividades da Axencia.</p>
<p>e) Propoñer actividades e programas que serán desenvolvidos pola Axencia.</p>
<p>f) Propoñer medidas de mellora da calidade dos métodos de traballo e de introducción de innovacións tecnolóxicas.</p>
<p>g) Propoñe-las medidas adecuadas para a mellor organización e funcionamento da Axencia.</p>
<p>h) Calquera outra función que lle sexa expresamente encargada ou delegada polo Consello de Dirección.</p>
<p>Artigo 25º.-Patrimonio.</p>
<p>Constitúen o patrimonio da Axencia os bens e dereitos que acheguen as entidades consorciadas e os bens e os dereitos que adquira ou reciba por calquera título, e que deben quedar reflectidos no correspondente inventario, que será aprobado polo Consello de Dirección.</p>
<p>Artigo 26º.-Financiamento.</p>
<p>Para a realización dos seus obxectivos, a Axencia contará cos recursos seguintes:</p>
<p>a) As contribucións que efectúen as entidades consorciadas.</p>
<p>b) As subvencións, axudas e doazóns.</p>
<p>c) O rendemento dos servicios que presta.</p>
<p>d) Os créditos que se obteñan e os productos do seu patrimonio.</p>
<p>e) Calquera outra que legalmente lle poida corresponder.</p>
<p>Artigo 27º.-Orzamento.</p>
<p>1. O orzamento anual de ingresos e de gastos deberá ser aprobado polo Consello de Dirección antes do 31 de decembro de cada ano, co fin de aplicalo no exercicio económico seguinte, e con posibilidade de prórroga.</p>
<p>2. No orzamento consideraranse separadamente os conceptos seguintes:</p>
<p>a) Gastos de persoal.</p>
<p>b) Gastos en bens correntes, de servicios, de mantemento, e calquera outros gastos de explotación dos seus servicios.</p>
<p>c) Gastos para encargos externos.</p>
<p>d) Gastos de investimento de bens inmobles, instalacións, equipamento, e outros bens de consumo duradoiros, necesarios para o mellor desenvolvemento e prestación das actividades e programas da Axencia.</p>
<p>e) Cargas financeiras.</p>
<p>f) Previsións de ingresos.</p>
<p>Artigo 28º.-Contabilidade e control económico.</p>
<p>En canto ó control interno e de contabilidade, sen prexuízo das competencias do Consello de Contas de Galicia e, se é o caso, do Tribunal de Contas, será de aplicación á Axencia o réxime financeiro e orzamentario de Galicia.</p>
<p>Artigo 29º.-Réxime de impugnación dos actos.</p>
<p>Os actos do presidente do Consello de Dirección e do director da Axencia son susceptibles de recurso de alzada perante o Consello de Dirección, nos termos previstos na Lei 30/1992, do 26 de novembro, de réxime xurídico das administracións públicas e do procedemento administrativo común. Os actos do Consello de Dirección esgotan a vía administrativa e poden ser obxecto de impugnación perante a xurisdicción contencioso-administrativa.</p>
<p>Artigo 30º.-Disolución.</p>
<p>O Consorcio disolverase por acordo expreso dos membros que o integran, co quórum sinalado no artigo 18º.2 destes estatutos ou por imposibilidade legal ou material de cumpri-los seus obxectivos.</p>
<p>Artigo 31º.-Liquidación dos bens.</p>
<p>O acordo de disolución do Consorcio determinará a correspondente liquidación dos bens e a reintegración das obras e instalacións achegadas polas entidades consorciadas, de acordo coas directrices seguintes:</p>
<p>a) A Xunta de Galicia designará, mediante a Dirección Xeral de Universidades, unha comisión liquidadora, constituída por peritos de recoñecida solvencia profesional, non vinculados ó Consorcio nos cinco anos anteriores á súa designación, os cales elevarán á Xunta de Galicia unha proposta de procedemento para a formalización da disolución.</p>
<p>b) A constitución da comisión liquidadora non debe implicar alteración no funcionamento dos órganos do Consorcio.</p>
<p>Artigo 32º.-Separación.</p>
<p>1. A separación dalgún dos membros do Consorcio poderá realizarse co aviso previo de seis meses, sempre que non resulten prexudicados os obxectivos do Consorcio, suposto no cal deberán establecerse os compromisos e a data de separación da entidade consorciada.</p>
<p>2. A entidade que se separe debe estar ó día dos seus compromisos anteriores e garanti-la liquidación das obrigas que teña contraído ata o momento da separación.</p>
<p>3. En caso de que a separación sexa acordada, as liquidacións parciais que corresponda efectuar, por instancias da entidade que se separa, efectuaranse seguindo as mesmas normas que as establecidas no artigo 31º destes estatutos.</p>
<p>Disposicións adicionais</p>
<p>Primeira.-En todo o que non prevexa esta disposición, o Consello de Dirección e o Consello Técnico axustarán o seu funcionamento ó que establece a Lei 30/1992, do 26 de novembro, modificada pola Lei 4/1999 (BOE número 12, do 14 de xaneiro) para os órganos colexiados.</p>
<p>Segunda.-O Consello de Dirección da Axencia para a Calidade do Sistema Universitario de Galicia deberá aprobar, durante o primeiro trimestre, contado desde a data da súa constitución, un regulamento de actividade que desenvolva os presentes estatutos, e que inclúa un programa e calendario de implementación progresiva das actividades de avaliación da Axencia, cunha primeira etapa de creación da base de datos e correspondentes rexistros e de avaliacións piloto, ata consegui-lo pleno funcionamento e rendemento dos servicios que ofrece a Axencia, no prazo máximo de dous anos desde a súa constitución.</p>
<p>Terceira.-O Consello de Dirección da Axencia debe constituírse no prazo de dous meses contados desde a data de publicación destes estatutos no Diario Oficial de Galicia.</p>

