---
date: '2001-11-30'
id: '13196'
page: 15
number: 232
agency: FUNDACIÓN DEPORTE GALEGO
section: VI. ANUNCIOS
title: >-
  Resolución do 14 de agosto de 2001 pola que se convoca o proceso de selección
  para ingreso no catálogo de persoal laboral fixo da Fundación Deporte Galego.
range: Resolución
url: 'https://www.xunta.gal/dog/Publicados/2001/20011130/Anuncio13196_gl.html'
---
<p>En cumprimento do disposto nos artigos 2 e 4 da Lei 10/1996, do 5 de novembro (Diario Oficial de Galicia nº 227, do 20 de novembro), de actuación de entes e empresas nas que ten participación maioritaria a Xunta de Galicia, en materia de persoal e contratación, resólvese convoca-lo proceso selectivo para o ingreso no cadro de persoal laboral fixo da Fundación Deporte Galego de acordo coas súas bases reguladoras, das que se dá publicidade extractada por medio desta resolución:</p>
<p>1. Postos para cubrir e procedemento de selección.</p>
<p>1.1. Convócanse probas selectivas para cubrir dous (2) postos, un (1) de técnico deportivo e un (1) de coordinador de instalacións deportivas no catálogo de postos de traballo da Fundación Deporte Galego.</p>
<p>1.2. O procedemento de selección será o concurso-oposición, cos exercicios, probas, sistemas de cualificación, temario, baremo e relación de méritos que se especifican nas bases reguladoras e que están á disposición dos interesados na sede da Fundación Deporte Galego, e expostas no seu taboleiro de anuncios (Estadio Multiúsos de San Lázaro, porta 4, Santiago de Compostela, 15890. Tlfno.: 981 54 26 49; fax: 981 54 26 36).</p>
<p>1.3. A adxudicación dos postos ós aspirantes que superen o proceso selectivo efectuarase de acordo coas puntuacións totais obtidas nas distintas fases que integran o proceso de selección.</p>
<p>1.4. O primeiro exercicio da oposición realizarase transcorrido, como mínimo, un mes desde a publicación no Diario Oficial da Galicia desta convocatoria, facéndose pública a data deste exercicio no taboleiro de anuncios da sede da Fundación Deporte Galego.</p>
<p>1.5. Os aspirantes que superen o proceso selectivo serán contratados en réxime laboral fixo.</p>
<p>1.6. En cumprimento das previsións da Lei de normalización lingüística de Galicia, os aspirantes seleccionados que non acrediten, no momento da presentación da documentación necesaria para a súa contratación, a posesión de diploma acreditativo do nivel de perfeccionamento no coñecemento da lingua galega, deberán realiza-los cursos que para tal efecto sexan convocados e conten coa homologación da Dirección Xeral de Política Lingüística da Xunta de Galicia.</p>
<p>2. Requisitos mínimos xerais de admisión dos candidatos.</p>
<p>2.1. Te-la nacionalidade dun país membro da Unión Europea, ou ser nacional do Reino de Noruega, ou nacional da República de Islandia.</p>
<p>2.2. Ter cumpridos dezaoito (18) anos de idade.</p>
<p>2.3. Non padecer enfermidade ou defecto físico ou psíquico que lle impida desenvolve-las funcións correspondentes, para o que presentará un certificado médico acreditativo, se resulta seleccionado.</p>
<p>2.4. Non estar separado do servicio de ningunha Administración pública en virtude de expediente disciplinario, nin atoparse inhabilitado por sentencia firme para o exercicio de funcións públicas.</p>
<p>2.5. Posuír e acredita-la titulación académica mínima esixida ou estar en condicións de obtela no día de finalización do prazo de presentación de solicitudes.</p>
<p>3. Titulacións mínimas esixibles para cada un dos postos de traballo.</p>
<p>3.1. Técnico deportivo:</p>
<p>Titulación esixida: licenciado en ciencias da actividade física e o deporte, ou licenciado en educación física.</p>
<p>3.2. Coordinador de instalacións:</p>
<p>Titulación esixida: técnico en animación de actividades físicas e deportivas (TAFAD).</p>
<p>4. Solicitudes.</p>
<p>4.1. Quen desexe tomar parte no concurso-oposición deberá presentar solicitude axustada ó modelo que figura como anexo I desta convocatoria, xuntando ademais:</p>
<p>-Fotocopia do DNI.</p>
<p>-Fotografía tamaño carné.</p>
<p>-Documentación acreditativa, se é o caso, dos méritos que se aleguen para a súa valoración, ben orixinal ou fotocopia compulsada. Acreditarase a experiencia laboral con historial completo da Seguridade Social ou con certificación da empresa.</p>
<p>4.2. O prazo de presentación de solicitudes será de dez (10) días naturais contados a partir do seguinte ó da publicación desta convocatoria no Diario Oficial de Galicia. As solicitudes, dirixidas ó presidente da Fundación Deporte Galego, presentaranse no rexistro xeral da sede da fundación (Estadio Multiúsos de San Lázaro, porta 4, 15890 Santiago de Compostela, A Coruña), ou por calquera dos medios establecidos no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>4.3. A presentación de solicitudes supón a aceptación incondicional das bases reguladoras da convocatoria.</p>
<p>5. Admisión de aspirantes.</p>
<p>5.1. Ós vinte (20) días seguintes de remata-lo prazo de presentación de solicitudes, exporase no taboleiro</p>
<p>de anuncios da sede da fundación a lista provisional de admitidos e excluídos ó proceso selectivo; respecto destes últimos farase constar na devandita lista a causa de exclusión.</p>
<p>5.2. Os aspirantes excluídos poderán presentar documentación, no prazo de dez (10) días contados a partir do seguinte ó da publicación da lista provisional de admitidos e excluídos, para poder emendar, se é o caso, o defecto que motivase a exclusión. Para tal efecto, a estimación ou desestimación das ditas peticións de emendas entenderanse implícitas na resolución pola que se publique a lista definitiva.</p>
<p>5.3. A citada resolución será exposta, para os efectos de publicidade, no taboleiro de anuncios da sede da Fundación Deporte Galego, xunto coa indicación do lugar e data na que comezarán as probas. As datas dos seguintes exercicios faranse públicas no taboleiro de anuncios do lugar onde se realicen as probas.</p>
<p>6. Comisión de selección.</p>
<p>6.1. A selección, de conformidade co disposto no artigo 4 da Lei 10/1996, do 5 de novembro, será efectuada por unha comisión designada para o efecto. A comisión de selección estará formada por:</p>
<p>a) Presidente: o vicepresidente do Padroado da Fundación Deporte Galego.</p>
<p>b) Secretario: o secretario do Padroado da Fundación Deporte Galego.</p>
<p>c) Vocal: o director da Fundación Deporte Galego.</p>
<p>d) Vocal: un representante da Consellería da Presidencia e Administración Pública.</p>
<p>e) Vocal: un vocal do comité executivo da Fundación Deporte Galego.</p>
<p>A composición nominal da comisión de selección será exposta con anterioridade á data fixada para o primeiro exercicio, no taboleiro de anuncios da sede da Fundación Deporte Galego.</p>
<p>7. Proceso de selección.</p>
<p>7.1. As probas, para todos aqueles aspirantes admitidos, consistirán nun concurso de méritos, na fase de oposición e finalmente nunha entrevista persoal.</p>
<p>8. Unha vez rematado o proceso anterior, a comisión de selección formulará proposta para cada unha das vacantes que se van cubrir no concurso-oposición. O presidente da Fundación Deporte Galego emitirá resolución co nome da persoa seleccionada para cada unha das vacantes, que será publicada no taboleiro de anuncios da sede da fundación, facendo consta-la documentación complementaria que deberá achegar para formaliza-lo contrato.</p>
<p>Santiago de Compostela, 14 de agosto de 2001.</p>
<p>Eduardo Lamas Sánchez</p>
<p>Presidente da Fundación Deporte Galego</p>

