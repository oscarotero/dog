---
date: '2001-02-21'
id: 325E
page: 2
number: 37
agency: CONSELLERÍA DE MEDIO AMBIENTE
section: III. OUTRAS DISPOSICIÓNS
title: >-
  Orde do 14 de febreiro de 2001 pola que se inicia o procedemento de
  elaboración do Plan de Ordenación de Recursos Naturais de Ortigueira-Mera.
range: Orde
url: 'https://www.xunta.gal/dog/Publicados/2001/20010221/Anuncio325E_gl.html'
---
<p>A Lei 4/1989, de conservación dos espacios naturais e da flora e fauna silvestres, ten como un dos seus principios inspiradores a utilización ordenada dos recursos, garantindo o aproveitamento sostido das especies e dos ecosistemas, a súa restauración e mellora.</p>
<p>Para conseguilo, as administracións públicas terán que planifica-la xestión dos recursos naturais. Os planos de ordenación constitúen un instrumento básico para unha planificación territorial progresiva que teña en conta os distintos graos de intensidade</p>
<p>de actividades humanas axeitadas para cada zona do territorio, así coma os graos de protección en función da conservación dos recursos naturais e os seus ecosistemas, establecendo un modelo de harmonía entre usos humanos e conservación dos procesos ecolóxicos.</p>
<p>Ortigueira-Mera é un espacio designado como lugar de importancia comunitaria con base na Directiva de Hábitats (92/43/CEE) e no Real decreto 1997/1995, que a transpón ó dereito español, polo que se deben establece-las medidas necesarias de conservación para evita-la deterioración dos seus hábitats naturais e as alteracións das especies, establecendo medidas preventivas para o efecto, para elimina-los riscos e ameazas de degradación.</p>
<p>A ría de Ortigueira está situada ó norte da provincia da Coruña, entre o cabo Ortegal e Estaca de Bares e forma as enseadas de Celeiro, Esteiro e Mera. Os hábitats representados son unha gran zona intermareal con marismas asociadas, pequenas áreas palustres e sistemas fluviais, dunas e praias e zonas de mato e mesmo pequenos bosquetes. Toda a zona ten un gran valor paisaxístico, con recantos e panorámicas de singular beleza. A vexetación dominante dos montes que rodean a ría son as plantacións de eucalipto e, en menor proporción, o piñeiro bravo.</p>
<p>O sistema dunar da praia de Morouzos atópase en bo estado de conservación e contén dunas primarias e de Helichrysum picardii e Crucianella marítima na zona traseira das dunas.</p>
<p>Nas zonas húmidas desenvólvense notables extensións de Juncus maritimus e ocupando menor extensión, praderías de Spartina marítima e de Pucinella. Bordeando a zona húmida atópanse pequenos carrizos de Pragmites australis e xunqueiras de Scirpus maritimus e Juncus gerardii. Nas grandes extensións intermareais de lodo desenvólvense praderías mariñas de Zostera marina e Zostera noltii. O gran número de aves acuáticas invernantes entre as que destaca, con máis de 500 individuos, o mazarico real (Numenius arquata) que ten nesta localidade a súa principal área de invernada do noroeste peninsular, provocou que este espacio fose catalogado como Zona de Especial Protección para as Aves (ZEPA) e zona húmida de importancia internacional do Convenio Ramsar.</p>
<p>Durante o inverno poden observarse de forma regular un gran número de especies de anátidas, limícolas e ardeidas, ademais de aves mariñas. No grupo dos peixes destaca a lamprea (Petromyzon marinus).</p>
<p>Por todo isto, na proposta galega de espacios para integrar na Rede Natura 2000, incluíase a de Ortigueira- Mera. Por medio da Orde de 28 de outubro de 1999, foi declarada provisionalmente espacio natural en réxime de protección xeral, prorrogándose esta figura de protección pola Orde de 7 de novembro de 2000.</p>
<p>En virtude do anterior, e en uso das atribucións que me confire o artigo 34.6º da Lei 1/1983, do</p>
<p>22 de febreiro, reguladora da Xunta e do seu presidente,</p>
<p>DISPOÑO:</p>
<p>Artigo 1º.-Iniciación.</p>
<p>De acordo co disposto no artigo 4 da Lei 4/1989, de conservación de espacios naturais e da flora e fauna silvestres, iníciase o procedemento de elaboración do Plan de Ordenación dos Recursos Naturais de Ortigueira-Mera pertencentes ós municipios de Cariño, Cerdido, Ortigueira, As Pontes de García Rodríguez e As Somozas.</p>
<p>Artigo 2º.-Límites.</p>
<p>Os límites do espacio son os que figuran sinalados no anexo I desta orde.</p>
<p>Artigo 3º.-Elaboración e tramitación.</p>
<p>A elaboración e tramitación do dito plano encomendarase á Dirección Xeral de Montes e Medio Ambiente Natural, segundo o previsto nos decretos 482/1997 e 122/1999, polos que se establece a estructura orgánica da Consellería de Medio Ambiente.</p>
<p>O contido e elaboración dos plans de ordenación dos recursos naturais de Ortigueira-Mera axustarase ó disposto na Lei 4/1989, de conservación de espacios naturais e da flora e fauna silvestres.</p>
<p>Artigo 4º.-Protección preventiva.</p>
<p>De acordo co disposto no artigo 7 da Lei 4/1989, durante a tramitación deste Plan de Ordenación dos Recursos Naturais non se poderán realizar actos que supoñan unha transformación sensible da realidade física ou biolóxica que poida chegar a facer imposible ou dificultar de forma importante a consecución dos obxectivos do plan.</p>
<p>Artigo 5º.-Autorizacións, licencias ou concesións.</p>
<p>Ata a aprobación definitiva do Plan de Ordenación de Recursos Naturais non se poderán conceder autorizacións, licencias ou concesións sen o informe favorable da Consellería de Medio Ambiente.</p>
<p>En todo caso, aplicarase o Real decreto lexislativo 1302/1986, do 28 de xuño, de avaliación de impacto ambiental, modificado polo Real decreto lei 9/2000, do 6 de outubro, así como o Decreto 440/1992, de avaliación de impacto ambiental para Galicia.</p>
<p>Artigo 6º.-Sancións.</p>
<p>Os actos que contraveñan a presente orde serán sancionados conforme o disposto na Lei 4/1989, así como no resto da normativa específica vixente en función da materia.</p>
<p>Disposición derradeira</p>
<p>A presente orde entrará en vigor ó día seguinte da súa publicación no Diario Oficial de Galicia.</p>
<p>Santiago de Compostela, 14 de febreiro de 2001.</p>
<p>José Carlos del Álamo Jiménez</p>
<p>Conselleiro de Medio Ambiente</p>

