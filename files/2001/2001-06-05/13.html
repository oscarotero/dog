---
date: '2001-06-05'
id: 93CE
page: 7
number: 108
agency: ACADEMIA GALEGA DE SEGURIDADE
section: III. OUTRAS DISPOSICIÓNS
title: Resolución do 22 de maio de 2001 pola que se convoca un curso de Excel 2000.
range: Resolución
url: 'https://www.xunta.gal/dog/Publicados/2001/20010605/Anuncio93CE_gl.html'
---
<p>Dentro dos programas de actividades que a Academia Galega de Seguridade ten previsto realizar</p>
<p>no ano 2001, e conforme as funcións atribuídas pola Lei 4/1992, do 9 de abril, de creación da Academia Galega de Seguridade, anúnciase a realización dun curso de Excel 2000, que deberá desenvolverse conforme as seguintes bases:</p>
<p>Obxectivos.</p>
<p>Conseguir que o alumno comprenda a utilidade dunha folla de cálculo e capacitalo para o manexo das funcións máis empregadas neste tipo de aplicación informática.</p>
<p>Destinatarios.</p>
<p>O curso vai dirixido ós membros dos corpos das policías locais de Galicia, membros da unidade do CNP adscrita á Comunidade Autónoma de Galicia que posúan e poidan acreditar coñecementos medios de informática. Para estes efectos teranse en conta todos aqueles que teñan realizado o curso básico na Academia Galega de Seguridade. No caso de quedaren prazas vacantes, ós membros do Corpo Nacional de Policía e Garda Civil.</p>
<p>Inscrición.</p>
<p>A inscrición dos participantes será totalmente gratuíta.</p>
<p>Prazas.</p>
<p>O número de prazas que se ofertan neste curso é de 15.</p>
<p>Solicitudes.</p>
<p>1. O persoal que desexe participar neste curso deberá presentar cuberta á máquina ou con letra moi clara a instancia que figura no anexo.</p>
<p>2. O prazo para a presentación de instancias rematará o día 11 de xuño de 2001, ás 14 horas.</p>
<p>3. As instancias deberán vir asinadas polo xefe do cadro de persoal, ou polo concelleiro de tráfico e seladas; isto será requisito indispensable para ser admitido no curso; o incumprimento deste requisito comportará a non admisión no devandito curso.</p>
<p>4. As instancias deberán enviarse á sede da Academia Galega de Seguridade: avenida da Cultura, s/n, 36680 A Estrada, ou ben poden entregarse en calquera dos lugares previstos no artigo 38.4º da Lei 30/1992, do 26 de novembro, de réxime xurídico</p>
<p>das administracións públicas e do procedemento administrativo común.</p>
<p>Contido e duración.</p>
<p>O curso terá lugar en sesións de tarde, de luns a venres, e nel trataranse, entre outros, os seguintes temas:</p>
<p>a) O interface de Excel.</p>
<p>b) Tipos de datos e formato de celas.</p>
<p>c) Fórmulas básicas.</p>
<p>d) Transferencias relativas, absolutas e mixtas.</p>
<p>e) Funcións: matemáticas básicas, estatísticas e financeiras simples, lóxicas e condicionais e de busca e referencia.</p>
<p>f) Gráficas.</p>
<p>g) Excel como base de datos: ordenación e filtros.</p>
<p>Datas.</p>
<p>O curso terá lugar en datas do 18 ó 22 de xuño de 2001, das 16 ás 20 horas.</p>
<p>Relación de admitidos.</p>
<p>A relación de admitidos publicarase o día 13 de xuño de 2001 no taboleiro de anuncios da Academia Galega de Seguridade, ou ben poden confirma-la súa asistencia chamando ó teléfono 986 59 00 21.</p>
<p>Lugar.</p>
<p>O curso desenvolverase na aula de informática da Academia Galega de Seguridade, sita na avda. da Cultura s/n, 36680 A Estrada.</p>
<p>Certificado de aproveitamento.</p>
<p>Ó remate do curso entregaráselles un certificado de aproveitamento a aquelas persoas que acrediten a súa participación continuada a el e superen unha proba de coñecementos.</p>
<p>Modificacións.</p>
<p>A Academia Galega de Seguridade poderá modifica-lo desenvolvemento do curso para adaptalo ás necesidades da Administración e ás continxencias que poidan xurdir.</p>
<p>A Estrada, 22 de maio de 2001.</p>
<p>Juan José Fariñas-Ferro Rodríguez</p>
<p>Director xeral da Academia Galega de Seguridade</p>

