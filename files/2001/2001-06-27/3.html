---
date: '2001-06-27'
id: A4E6
page: 8
number: 124
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 31 de maio de 2001 pola que se modifica para o curso 2001-2002 o
  horario semanal da educación secundaria obrigatoria derivado da Orde do 19 de
  xuño de 1996, pola que se regula a implantación desa etapa.
range: Orde
url: 'https://www.xunta.gal/dog/Publicados/2001/20010627/AnuncioA4E6_gl.html'
---
<p>En cumprimento do Real decreto 1007/1991, do 14 de xuño, modificado polo Real decreto 894/1995, do 2 de xuño, que fixou as ensinanzas mínimas correspondentes á educación secundaria obrigatoria, a Orde do 19 de xuño de 1996 estableceu para a</p>
<p>Comunidade Autónoma de Galicia o horario semanal para cada un dos cursos desa etapa.</p>
<p>Este real decreto foi recentemente modificado polo Real decreto 3473/2000, do 29 de decembro, que determina no seu anexo II o novo horario escolar correspondente ás ensinanzas mínimas para a educación secundaria obrigatoria e na disposición transitoria única o calendario de implantación das modificacións. En particular, no curso 2001-2002 serán de aplicación os novos horarios escolares correspondentes ás ensinanzas mínimas da educación secundaria obrigatoria e que só difiren dos precedentes no primeiro ciclo.</p>
<p>Cómpre, polo tanto, fixa-las correspondentes modificacións para o curso 2001-2002 do horario escolar da educación secundaria obrigatoria na Comunidade Autónoma de Galicia.</p>
<p>En consecuencia, e no uso das competencias que lle están atribuídas á Consellería de Educación e Ordenación Universitaria,</p>
<p>DISPOÑO:</p>
<p>Artigo único.-No curso 2001-2002, os centros educativos engadirán ós seus horarios lectivos semanais, elaborados conforme a Orde do 19 de xuño de 1996, no primeiro ciclo de educación secundaria obrigatoria os períodos semanais que se relacionan a continuación:</p>
<p>a) En primeiro curso, un período semanal na área de lingua galega e literatura, que se destinará á realización de actividades de lectura dirixida.</p>
<p>b) En segundo curso, un período semanal na área de lingua castelá e literatura, que se destinará á realización de actividades de lectura dirixida.</p>
<p>c) En primeiro e segundo curso, un período semanal na área de matemáticas.</p>
<p>Como consecuencia destas modificacións, o número total de períodos semanais en primeiro e segundo curso de educación secundaria obrigatoria será de 32.</p>
<p>Disposicións derradeiras</p>
<p>Primeira.-Autorízanse as direccións xerais de Ordenación Educativa e Formación Profesional, de Centros e Inspección Educativa e de Persoal para dicta-las normas que sexan precisas para a execución do establecido na presente orde.</p>
<p>Segunda.-Esta orde entrará en vigor a partir do día seguinte ó da súa publicación no Diario Oficial de Galicia.</p>
<p>Santiago de Compostela, 31 de maio de 2001.</p>
<p>Celso Currás Fernández</p>
<p>Conselleiro de Educación e Ordenación Universitaria</p>

