---
date: '2001-06-27'
id: A4F2
page: 8
number: 124
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 14 de maio de 2001, da Delegación Provincial da Coruña, pola que
  se dispón o depósito e a publicación, no Diario Oficial de Galicia, do acordo
  de corrección de erros do convenio colectivo do sector de rematantes e
  serradoiros de madeira da provincia da Coruña.
range: Resolución
url: 'https://www.xunta.gal/dog/Publicados/2001/20010627/AnuncioA4F2_gl.html'
---
<p>Visto o texto de acordo de corrección de erros do convenio colectivo do sector de rematantes e serradoiros de madeira da provincia da Coruña, que tivo entrada nesta delegación provincial o día 8-5-2001, subscrito pola comisión paritaria do convenio o día 26-4-2001, de conformidade co disposto no artigo 90.2º e 3º, do Real decreto lexislativo 1/1995, do 24 de marzo, polo que se aproba o texto</p>
<p>refundido da Lei do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo, e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación provincial</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo, existente nesta delegación provincial, e notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>A Coruña, 14 de maio de 2001.</p>
<p>María Silva Costoya</p>
<p>Delegada provincial da Coruña</p>
<p>Acta da reunión da comisión paritaria do convenio por corrección de erros</p>
<p>Asistentes:</p>
<p>Parte empresarial:</p>
<p>Ramón Romero Quintáns.</p>
<p>Benito García Sánchez.</p>
<p>Manuel Piñeiro Esperante.</p>
<p>Parte sindical:</p>
<p>Juan Carlos Tubío Redondo (UGT).</p>
<p>Santiago Huertas Pozurama (CC.OO).</p>
<p>Victorino Ares Prado (CIG).</p>
<p>Na Coruña, ás 16.30 horas do 26 de abril de 2001, reúnense os compoñentes da comisión paritaria do convenio colectivo provincial de serradoiros e rematantes da madeira da provincia da Coruña, para corrixir un erro no texto do convenio vixente publicado no BOP nº 3, do 5 de xaneiro de 1999 e no Diario Oficial de Galicia nº 28, do 11 de febreiro.</p>
<p>Reunidas ámbalas partes, procédese á corrección do erro do texto do convenio publicado no BOP xa citado, incluído na súa páxina 87 e no DOG tamén citado, na súa páxina nº 1.532, o artigo 35 «Seguro de invalidez ou morte por accidente na súa letra b)», onde di: «Por invalidez permanente, total absoluta, segundo...». E coa corrección, agora dirá: «Por invalidez permanente, total ou absoluta, segundo...».</p>
<p>Así mesmo, na publicación do BOP antes citado, tamén existe un erro no mesmo artigo 35, na súa letra a), onde di: «Por morte 4.000.0000 de pesetas». E coa corrección, agora dirá: «Por morte 4.000.000 de pesetas». Este erro non se atopa no texto publicado no DOG antes citado.</p>
<p>Acordando entre as partes presentes o contido da corrección do artigo 35, letras a) e b) do convenio vixente, acórdase que a súa interpretación é que na letra a) a cantidade de indemnización por morte é de catro millóns de pesetas e que a letra b) garante un seguro de invalidez nos casos de invalidez permanente, invalidez total e invalidez absoluta, segundo o baremo da póliza, cun máximo de cinco millóns de pesetas.</p>
<p>E sen máis asuntos que tratar, levántase a sesión ás 18.30 horas da data arriba indicada, asinando, en sinal de conformidade, a totalidade dos asistentes.</p>

