---
date: '2001-06-19'
id: 9D32
page: 8
number: 118
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 4 de xuño de 2001 pola que se aproban as bases que rexerán o concurso
  público de bolsas de residencia para a realización de estudios universitarios
  de 1º, 2º ou 3º ciclo, no curso 2001-2002 en centros da Comunidade Autónoma
  destinadas ós galegos que residan fóra de Galicia e ós seus descendentes.
range: Orde
url: 'https://www.xunta.gal/dog/Publicados/2001/20010619/Anuncio9D32_gl.html'
---
<p>O Estatuto de autonomía de Galicia, no seu artigo 31, establece como competencia plena da Comunidade Autónoma de Galicia a regulación e administración do ensino en toda a súa extensión, niveis e graos, modalidades e especialidades, no ámbito das súas competencias.</p>
<p>O Real decreto 1754/1987, do 18 de decembro (BOE do 19 xaneiro de 1988, DOG do 17 de febreiro), transferiulle á Comunidade Autónoma competencias en materia de universidades. Estas competencias foron asumidas pola Comunidade Autónoma e asignadas á Consellería de Educación no Decreto 62/1988, do 17 de marzo (DOG do 8 de abril). A Lei 11/1989, do 20 de xullo (DOG do 16 de agosto), de ordenación do sistema universitario de Galicia, determina a constitución do sistema universitario de Galicia con tres universidades: a Universidade da Coruña, a de Santiago de Compostela e a de Vigo.</p>
<p>A Consellería de Educación e Ordenación Universitaria, a través da Dirección Xeral de Universidades, está a levar adiante unha política de asistencia económica ós estudiantes que queda concretada en diversas accións, co obxecto de favorecer, dentro das limitacións orzamentarias, a calidade, a competencia, a igualdade de oportunidades e a excelencia no rendemento académico.</p>
<p>Estas accións son incompatibles con calquera outra destinada a ese mesmo fin por algunha das administracións públicas competentes ou calquera dos seus organismos, entes ou sociedades.</p>
<p>Polo que antecede, esta consellería</p>
<p>DISPÓN:</p>
<p>Artigo 1º.-Obxecto.</p>
<p>Convócanse bolsas de residencia, en réxime de concorrencia competitiva, destinadas ós galegos que residan fóra de Galicia e ós seus descendentes, para a realización de estudios universitarios de 1º ciclo, 1º e 2º ciclo ou 3º ciclo (etapa de formación), no curso académico 2001/2002, conducentes a titulacións de carácter oficial e validez nacional nalgunha das universidades do Sistema Universitario de Galicia ( Universidade de Santiago de Compostela, Universidade da Coruña e Universidade de Vigo).</p>
<p>Artigo 2º.-Orzamento e contía.</p>
<p>A Consellería de Educación e Ordenación Universitaria financiará estas axudas con cargo á partida orzamentaria 07.05.322C.480.2 dos orzamentos</p>
<p>xerais da Comunidade Autónoma de Galicia para o ano 2001, cunha contía de 25.000.000 de pesetas.</p>
<p>A contía da axuda asignada a cada beneficiario non poderá supera-las 700.000 pesetas anuais (4.207,08 euros).</p>
<p>A determinación da contía de cada axuda establecerase en función do expediente académico, dos ingresos familiares e do país de procedencia.</p>
<p>Artigo 3º.-Período.</p>
<p>As actividades que se subvencionan nesta convocatoria serán realizadas durante o curso académico 2001/2002.</p>
<p>Artigo 4º.-Solicitudes.</p>
<p>As solicitudes segundo modelo ED 428A, que se publica como anexo a esta orde, asinada polo interesado, presentaranse no rexistro xeral da Consellería de Educación e Ordenación Universitaria dirixidas á Dirección Xeral de Universidades - Subdirección Xeral de Universidades (edificio administrativo San Caetano, s/n, 15704 Santiago de Compostela), ou ben en calquera dos centros previstos no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999 (BOE do 14 de xaneiro), para a presentación de instancias. Se no uso deste dereito a solicitude é remitida por correo, presentarase en sobre aberto para que sexa datada e selada polo funcionario de correos antes de certificala.</p>
<p>2. Para os efectos de información, os interesados tamén poderán consulta-la páxina web da Xunta de Galicia.</p>
<p>3. O prazo de presentación de solicitudes será ata o 15 de outubro de 2001 desde o día seguinte ó da publicación desta convocatoria no Diario Oficial de Galicia.</p>
<p>Artigo 5º.-Beneficiarios.</p>
<p>Poderán solicitar estas axudas os alumnos que cumpran os seguintes requisitos:</p>
<p>-Ser galego ou descendente de galegos en liña directa (pais fillos-netos) e ter residencia fóra da Comunidade Autónoma no momento da publicación da convocatoria.</p>
<p>-Estar en condicións de inicia-los estudios universitarios para os que se solicita a bolsa ó comezo do curso 2001/2002.</p>
<p>-Acredita-la súa admisión nun centro dunha das tres universidades galegas para segui-los estudios regrados de primeiro ou primeiro e segundo ciclo, e, cando se trate do terceiro ciclo, estar matriculado nun programa de doutoramento (etapa de formación) impartido nalgún departamento desas universidades.</p>
<p>Artigo 6º.-Documentación.</p>
<p>As solicitudes deberán ir xunto coa seguinte documentación:</p>
<p>a) Copia do DNI ou pasaporte do solicitante.</p>
<p>b) Documento acreditativo da súa condición de galego ou ascendencia galega (copia libro de familia, partida de nacemento...).</p>
<p>c) Copia completa compulsada da declaración da renda da unidade familiar ou, no seu defecto, declaración xurada dos ingresos percibidos pola unidade familiar, correspondente ó exercicio de 2000.</p>
<p>d) Certificación académica, ou copia compulsada, dos estudios realizados polo solicitante, na que conste a súa duración en anos académicos, materias cursadas e cualificacións obtidas. No caso de estudios validados, deberá presentar tamén certificación académica de idénticas características para os estudios de orixe.</p>
<p>e) No suposto dos alumnos que acceden ó primeiro curso nas facultades, escolas técnicas superiores e escolas universitarias a través do COU e das PAAU, deberán presenta-lo certificado da comisión organizadora das probas de acceso a estudios universitarios -no caso de Galicia, da Comisión Interuniversitaria de Galicia (CIUG)- conforme son considerados aptos para o ingreso na universidade. Así mesmo, para os titulados de FPII, ciclos formativos de grao superior e módulos de nivel III que soliciten o ingreso nos estudios ou nas titulacións de primeiro ciclo ás que lles dá acceso a súa titulación, deberán presenta-la nota media de acceso.</p>
<p>f) Xustificante de matrícula correspondente ó curso académico 2001/2002.</p>
<p>g) Certificado de validacións de estudios cursados no estranxeiro polos equivalentes españois, cando proceda, ou xustificante de telo solicitado, se así o requiren os estudios que vaia realizar en Galicia.</p>
<p>h) Se a documentación estivese escrita en lingua diferente das que son oficinas en Galicia, xuntarase traducción do documento en cuestión en calquera das dúas linguas oficias: galego ou castelán.</p>
<p>i) Declaración do conxunto de tódalas solicitudes efectuadas ou concedidas, para un mesmo proxecto, das distintas administracións públicas competentes.</p>
<p>j) Documento facilitado pola entidade bancaria a nome do solicitante, no que conste o número de conta do cliente e os códigos que identifican o banco, a oficina, e o díxito de control.</p>
<p>Artigo 7º.-Selección.</p>
<p>A selección farase tendo en conta a nota media do expediente académico, que se calculará de acordo co seguinte baremo:</p>
<p>Matrícula de honra: 4 puntos.</p>
<p>Sobresaliente: 3 puntos.</p>
<p>Notable: 2 puntos.</p>
<p>Aprobado: 1 punto.</p>
<p>Segundo o plan de estudios que se cursase, esta nota media calcularase do modo que segue:</p>
<p>a) Estudios organizados por materias:</p>
<p>Media = suma de notas de cada materia / nº total de convocatorias empregadas.</p>
<p>b) Plans de estudios estructurados por créditos:</p>
<p>Media = (N1.P1 + N2.P2+...) / C1.N1+C2.N2+...)</p>
<p>Onde :</p>
<p>N1= número de créditos de cada materia</p>
<p>P1= puntuación de cada materia</p>
<p>C1= número de convocatorias empregadas en cada materia.</p>
<p>Artigo 8º.-Comisión avaliadora.</p>
<p>A selección dos candidatos será realizada por unha comisión avaliadora integrada por:</p>
<p>Presidente:</p>
<p>O director xeral de Universidades ou, por delegación o subdirector xeral de Universidades.</p>
<p>Vocais:</p>
<p>Vicerrector de Estudiantes da Universidade da Co-</p>
<p>ruña.</p>
<p>Vicerrectora de Estudiantes da Universidade de Santiago de Compostela.</p>
<p>Vicerrector de Docencia e Alumnado da Universidade de Vigo.</p>
<p>Un funcionario do Servicio de Apoio e Orientación ós Estudiantes Universitarios.</p>
<p>Un funcionario da Dirección Xeral de Universidades, que pola súa vez actuará como secretario con voz e voto.</p>
<p>Artigo 9º.-Tramitación.</p>
<p>Unha vez comprobado que tódalas solicitudes reúnen os requisitos establecidos nesta orde de convocatoria, exporanse as listas provisionais das solicitudes admitidas e excluídas nos taboleiros de anuncios da Consellería de Educación e Ordenación Universitaria, das súas delegacións provincias, e dos vicerrectorados de estudiantes das tres universidades galegas, sinalando, se é caso, as causas de exclusión.</p>
<p>Así mesmo, estas listas tamén poderán ser consultadas na páxina web da Xunta de Galicia - Consellería de Educación e Ordenación Universitaria. www.xunta.es/ceoug/dxu. As listas provisionais estarán expostas desde o día 7 ó día 17 de novembro de 2001. Os interesados poderán, durante ese mesmo prazo, formula-las reclamacións para emendar erros e faltas</p>
<p>de documentación ante a Dirección Xeral de Univer-</p>
<p>sidades presentando se é o caso, a documentación</p>
<p>necesaria.</p>
<p>Transcorrido este prazo sen que se emenden as causas de exclusión, arquivarase o expediente sen máis trámite.</p>
<p>Artigo 10º.-Resolución.</p>
<p>Efectuada a selección pola comisión, esta elevará, a través da Dirección Xeral de Universidades, un informe-proposta ó conselleiro de Educación e Ordenación Universitaria, quen resolverá. Contra esta resolución, que esgota a vía administrativa, os interesados poderán interpoñer recurso potestativo de reposición perante o conselleiro de Educación e Ordenación Universitaria no prazo dun mes, a partir do día seguinte ó da publicación da resolución no DOG, segundo o disposto nos artigos 116 e 117 da Lei 4/1999 (BOE do 14 de xaneiro), de modificación da Lei 30/1992, de réxime xurídico das administracións públicas e do procedemento administrativo común, ou ben directamente o recurso contencioso-administrativo, no prazo de dous meses, perante o Tribunal Superior de Xustiza de Galicia.</p>
<p>Artigo 11º.-Obrigas dos bolseiros.</p>
<p>-Incorporarse ó comezo do curso académico 2001/2002 á universidade ou centro no que se van realiza-los estudios.</p>
<p>-Ó finaliza-lo curso académico o beneficiario remitirá á Dirección Xeral de Universidades unha memoria, cun máximo de tres folios, onde consten as actividades realizadas como estudiante e as cualificacións obtidas nos seus estudios.</p>
<p>Artigo 12º.-Pagamento.</p>
<p>Para o aboamento das axudas convocadas nesta orde, e de acordo co estipulado no artigo 41 da Lei 4/2000, do 27 de decembro, dos orzamentos xerais da Comunidade Autónoma de Galicia para o ano 2001, poderase acordar no momento da concesión un anticipo de pagamento de ata un 10%; librarase o 90% restante no momento de completa-la seguinte documentación:</p>
<p>-Xustificante de matrícula.</p>
<p>-Declaración xurada de conxunto de tódalas solicitudes efectuadas e concedidas para a mesma finalidade.</p>
<p>Disposicións adicionais</p>
<p>Primeira.-A concesión de axudas reguladas nesta orde terá como límite global o crédito asignado nos orzamentos para este fin.</p>
<p>Segunda.-O incumprimento total ou parcial de calquera das condicións establecidas nesta orde constituirá causa determinante de revogación da axuda e do seu reintegro polo beneficiario ou solicitante, segundo o disposto nos artigos 4 e 19 do Decreto 287/2000, do 21 de novembro (DOG do 11 de decembro), polo que se desenvolve o réxime de axudas e subvencións públicas da Comunidade Autónoma de Galicia.</p>
<p>Terceira.-Toda alteración das condicións tidas en conta para a concesión da subvención e, en todo caso, a obtención concorrente de subvencións ou axudas outorgadas por outras administracións ou entes públicos ou privados, nacionais ou internacionais, poderá dar lugar á modificación da resolución de concesión.</p>
<p>Cuarta.-Se por calquera causa, no momento en que a comisión avaliadora teña que examina-las solicitudes, algún dos compoñentes non puidesen asistir, será substituído pola persoa que para o efecto se nomee. Este nomeamento deberá recaer noutra persoa da dirección xeral, ou da universidade correspondente, en virtude da súa representación.</p>
<p>Quinta.-Para os efectos establecidos no artigo 10 do Decreto 287/2000, do 21 de novembro (DOG do 11 de decembro), polo que se desenvolve o réxime de axudas e subvencións públicas da Comunidade Autónoma de Galicia, o prazo máximo para resolve-las solicitudes correspondentes ás accións especificadas nesta orde será de seis meses, contados a partir da publicación desta convocatoria no Diario Oficial de Galicia.</p>
<p>As solicitudes entenderanse desestimadas de non dictarse resolución expresa no prazo sinalado no parágrafo anterior.</p>
<p>Disposicións derradeiras</p>
<p>Primeira.-Autorízase o director xeral de Universidades para dicta-las disposicións necesarias para o desenvolvemento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 4 de xuño de 2001.</p>
<p>Celso Currás Fernández</p>
<p>Conselleiro de Educación e Ordenación Universitaria</p>

