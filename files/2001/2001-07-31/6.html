---
date: '2001-07-31'
id: C8D6
page: 10
number: 147
agency: CONSELLERÍA DE EDUCACIÓN E ORDENACIÓN UNIVERSITARIA
section: IV. OPOSICIÓNS E CONCURSOS
title: >-
  Orde do 13 de xullo de 2001 pola que se aproban as bases do concurso público
  para a adxudicación dunha praza de profesor/a de lingua e literatura galegas
  no colexio Vicente Cañada Blanch de Londres (Reino Unido).
range: Orde
url: 'https://www.xunta.gal/dog/Publicados/2001/20010731/AnuncioC8D6_gl.html'
---
<p>A Constitución española establece que as comunidades autónomas poden asumir competencias no ensino da lingua de cada comunidade (artigo 148.17º).Esta asunción fíxoa efectiva a Comunidade Autónoma de Galicia, e así no seu Estatuto de autonomía (artigo 27.20º) recoñece como competencia exclusiva a promoción e o ensino da lingua galega, competencia que exerce non só dentro do territorio galego senón tamén con respecto ós cidadáns de Galicia que viven fóra da comunidade (artigo 21.1º da Lei 3/1983, do 15 de xuño, de normalización lingüística).</p>
<p>Cómpre, polo tanto, promove-lo ensino da lingua, da literatura e da cultura galegas nos centros españois que, como o colexio Vicente Cañada Blanch de Londres contan entre o seu alumnado con estudiantes de orixe galega.</p>
<p>Por todo isto, e de acordo co establecido no convenio asinado entre a Consellería de Educación e Ordenación Universitaria da Xunta de Galicia e o Ministerio de Educación e Cultura (do 8 de maio de 1991) para a introducción dos estudios de lingua galega en centros españois no estranxeiro,</p>
<p>DISPOÑO:</p>
<p>Artigo 1º</p>
<p>Convocar un concurso público de méritos para a provisión dunha praza de profesor de lingua e literatura galegas no colexio Vicente Cañada Blanch de Londres (Reino Unido).</p>
<p>Artigo 2º</p>
<p>Aproba-las bases que rexerán este concurso e a posterior concesión desta praza, que figuran no anexo I desta orde.</p>
<p>Artigo 3º</p>
<p>Poderán participar neste concurso, os funcionarios pertencentes ó corpo de mestres que sexan ademais licenciados en filoloxía hispánica (subsección galego-portugués), filoloxía románica (subsección galaico portuguesa) ou en filoloxía galega, e mailos profesores numerarios de lingua e literatura galegas de ensino secundario con destino nun centro da Comunidade Autónoma de Galicia, sempre que cumpran o establecido na base primeira do anexo I desta orde.</p>
<p>Artigo 4º</p>
<p>A persoa seleccionada será nomeada en comisión de servicios para o ano académico 2001-2002, podendo ser renovado ese nomeamento, ano por ano</p>
<p>académico e ata un máximo de cinco, sempre que conte cos informes favorables da Consellería de Educación e Ordenación Universitaria e do Ministerio de Educación e Cultura.</p>
<p>O incumprimento manifesto das bases desta convocatoria ou os informes desfavorables da Consellería de Educación e Ordenación Universitaria e/ou do Ministerio de Educación e Cultura, logo da audiencia ó interesado, poderán determina-la revogación da comisión de servicios.</p>
<p>Artigo 5º</p>
<p>O profesor/a seleccionado/a recibirá as súas retribucións como funcionario da Consellería de Educación e Ordenación Universitaria da Xunta de Galicia, e percibirá tamén do Ministerio de Educación e Cultura o complemento de estranxeiría establecido (base 4ª do convenio). Calquera outro concepto (viaxes, desprazamentos, residencia, etc.) será pola súa conta.</p>
<p>Artigo 6º</p>
<p>Facúltase a comisión constituída ó amparo da base 8ª do convenio antedito para dicta-las resolucións necesarias e toma-las medidas oportunas para a execución desta orde.</p>
<p>Santiago de Compostela, 13 de xullo de 2001.</p>
<p>Celso Currás Fernández</p>
<p>Conselleiro de Educación e Ordenación Universitaria</p>
<p>ANEXO I</p>
<p>Bases que rexerán a convocatoria:</p>
<p>Primeira.-Poderán solicitar esta praza os funcionarios do corpo de mestres licenciados en filoloxía hispánica (subsección galego-portugués), filoloxía románica (subsección galaico portuguesa) ou en filoloxía galega, e mailos profesores numerarios de lingua e literatura galegas de ensino secundario con destino nun centro da Comunidade Autónoma de Galicia, sempre que na data da publicación desta orde reúnan as seguintes condicións:</p>
<p>1. Ter unha antigüidade mínima de tres anos como funcionario do corpo de mestres e/ou profesor numerario de lingua e literatura galegas no ensino secundario (acreditable mediante a folla de servicios), e ter impartido durante eses tres anos a materia de lingua e literatura galegas (acreditable mediante nomeamento e certificación do director do centro docente).</p>
<p>2. Encontrarse en situación de servicio activo, nos corpos de funcionarios docentes referidos.</p>
<p>Segunda.-O profesor ou profesora seleccionado deberá ensina-la materia de lingua e literatura galegas en tódolos niveis educativos que se impartan no colexio Vicente Cañada Blanch, interrelacionando os seus contidos coa realidade sociocultural de Galicia e da comunidade galega en Londres. Ade</p>
<p>mais, seranlle aplicables as normas xerais para profesores españois no estranxeiro, así como as específicas de funcionamento do claustro do centro (base 5ª do convenio).</p>
<p>Terceira.</p>
<p>1. Para as solicitudes utilizarase o modelo de formulario que figura no anexo II desta orde e presentaranse, canda a documentación acreditativa dos méritos alegados, no rexistro da Consellería de Educación e Ordenación Universitaria da Xunta de Galicia (edificio administrativo de San Caetano, Santiago de Compostela), sendo de aplicación o establecido no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>2. O prazo de presentación será de vinte días hábiles, contados a partir da publicación desta orde no Diario Oficial de Galicia.</p>
<p>3. Ó formulario de solicitude haberá que lle achega-la seguinte documentación:</p>
<p>-Fotocopia do DNI.</p>
<p>-Fotocopia compulsada do título administrativo de funcionario.</p>
<p>-Folla de servicios certificada, pechada na data de publicación desta orde no Diario Oficial de Galicia.</p>
<p>-Nomeamentos e/ou certificación do director do centro ou centros que acrediten que impartiu a materia de lingua e literatura galegas como mínimo durante tres anos.</p>
<p>-Currículum vitae. Non se valorarán os méritos alegados que non se acrediten suficientemente.</p>
<p>-Memoria na que se analicen as condicións xerais da praza que se solicita e se inclúa un proxecto de traballo adaptado a ela (5 folios como máximo).</p>
<p>Cuarta.-A valoración dos méritos alegados polos solicitantes e por proposta do candidato ou candidata efectuaraas unha comisión presidida polo director xeral de Política Lingüística da Consellería de Educación e Ordenación Universitaria, e composta ademais polos seguintes membros:</p>
<p>-O/a subdirector/a xeral de Cooperación Internacional do Ministerio de Educación e Cultura (ou persoa na que delegue).</p>
<p>-O subdirector xeral de Promoción e Ensino da Lingua Galega.</p>
<p>-O xefe do Servicio de Plans e Programas do Ensino da Lingua Galega.</p>
<p>-Un funcionario ou funcionaria da Dirección Xeral de Política Lingüística, que actuará de secretario con voz e sen voto.</p>
<p>A comisión presentaralle a proposta de selección ó conselleiro de Educación e Ordenación Universitaria, o cal resolverá.</p>
<p>O contido da resolución comunicaráselle ó Ministerio de Educación e Cultura.</p>
<p>O prazo máximo para resolver será de catro meses, contados a partir da data de publicación desta orde no Diario Oficial de Galicia. As solicitudes entenderanse desestimadas de non resolverse a convocatoria no prazo anteriormente sinalado.</p>
<p>A antes mencionada resolución poralle fin á vía administrativa e notificaráselles ós solicitantes. Contra ela poderán interpoñer recurso potestativo de reposición diante do conselleiro de Educación e Ordenación Universitaria no prazo dun mes a partir do día seguinte ó da notificación, segundo o disposto nos artigos 116 e 117 da Lei 4/1999, de modificación da Lei 30/1992, de réxime xurídico das administracións públicas e do procedemento administrativo común, ou ben directamente recurso contencioso administrativo, no prazo de dous meses, diante do Tribunal Superior de Xustiza de Galicia.</p>
<p>Quinta.-Para a selección do candidato ou candidata a comisión valorará entre outros, os seguintes méritos:</p>
<p>-O currículum vitae.</p>
<p>-A análise da praza e o proxecto de traballo contidos na memoria.</p>
<p>-A experiencia no ensino e na organización de actividades relativas á dinamización e á difusión da lingua e literatura galegas.</p>
<p>-O nivel de coñecemento da lingua inglesa.</p>
<p>-A participación en actividades de formación do profesorado ou de potenciación do uso da lingua galega.</p>
<p>Sexta.-A comisión, antes de formularlle ó conselleiro de Educación e Ordenación Universitaria a proposta de nomeamento, poderá convocar para unha entrevista os solicitantes que coide oportuno.</p>
<p>ANEXO II</p>
<p>Adxudicación dunha praza de profesor de lingua e literatura galegas no colexio Vicente Cañada Blanch de Londres (Reino Unido)</p>
<p>Datos do solicitante: ...</p>
<p>Apelidos: ...</p>
<p>Nome: ...</p>
<p>NIF: ...</p>
<p>Enderezo: ...</p>
<p>Localidade: ...</p>
<p>Provincia: ...</p>
<p>Código postal: ...</p>
<p>Teléfono: ...</p>
<p>Solicita: ...</p>
<p>Ser admitido/a na convocatoria pública para optar a unha praza de profesor/a de lingua e literatura galegas no colexio Vicente Cañada Blanch de Lon</p>
<p>dres, efectuada mediante a Orde do 13 de xullo de 2001, por considerar que reúne os requisitos esixidos na propia orde de convocatoria.</p>
<p>Documentación que se achega canda esta solicitude (risca-lo que se entregue):-Fotocopia do DNI.-Folla de servicios.-Título administrativo de funcionario.-Nomeamentos e/ou certificación acreditativa do director do centro.-Currículum vitae, xunto cos xustificantes oportunos.-Proxecto de traballo.</p>
<p>..., de ... de 2001.</p>
<p>Sinatura do solicitante:</p>
<p>(Para cubrir pola Administración)</p>
<p>Recibido</p>
<p>Revisado e conforme</p>
<p>Data de entrada</p>
<p>Conselleiro de Educación e Ordenación Universitaria.</p>

