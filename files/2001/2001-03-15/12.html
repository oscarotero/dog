---
date: '2001-03-15'
id: 40C2
page: 3265
number: 53
agency: ACADEMIA GALEGA DE SEGURIDADE
section: III. OUTRAS DISPOSICIÓNS
title: >-
  Resolución do 26 de febreiro de 2001 pola que se convocan 4 cursos básicos
  sobre manexo de embarcacións de recreo.
range: Resolución
url: 'https://www.xunta.gal/dog/Publicados/2001/20010315/Anuncio40C2_gl.html'
---
<p>Dentro do programa de actividades que a Academia Galega de Seguridade ten previsto realizar no ano 2001, conforme as funcións que ten encomendadas pola Lei 4/1992, do 9 de abril, de creación da Academia Galega de Seguridade, anúnciase a realización de 4 cursos básicos sobre manexo de embarcacións de recreo, que se desenvolverán conforme as seguintes bases:</p>
<p>Obxectivos.</p>
<p>Dota-lo persoal voluntario de protección civil que asiste ós cursos dunha formación teórico-práctica que lle facilite a obtención das autorizacións pertinentes para o manexo de embarcacións de recreo.</p>
<p>Destinatarios.</p>
<p>Os cursos van dirixidos ós membros das agrupacións de voluntarios de protección civil da Comunidade Autónoma de Galicia que previamente superasen o curso básico de protección civil.</p>
<p>Inscrición.</p>
<p>A inscrición dos participantes será totalmente gratuíta.</p>
<p>Solicitudes.</p>
<p>1. As persoas que desexen participar nestes cursos presentarán, cuberta á máquina ou con letra moi clara, a instancia que figura no anexo.</p>
<p>2. O prazo para a presentación de instancias rematará o día 31 de marzo de 2001, ás 14 horas.</p>
<p>3. As instancias serán enviadas polo presidente da agrupación correspondente, á sede da Academia Galega de Seguridade: avenida da Cultura, 36680, A Estrada, ou ben poden entregarse en calquera dos lugares previstos no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Contido.</p>
<p>O contido dos cursos é o seguinte: lexislación. Nomenclatura básica. Estructura e accesorios de embarcación. Seguridade. Navegación. Regulamentos internacionais. Balizamentos. Prácticas básicas de seguridade e navegación.</p>
<p>Duración e datas.</p>
<p>Os cursos realizaranse ó longo do ano 2001 e terán unha duración de 20 horas lectivas.</p>
<p>As datas de realización destes quedan por determinar en función do número e localización de solicitudes.</p>
<p>Prazas.</p>
<p>O número máximo de prazas ofertadas para cada curso é de 30.</p>
<p>Relación de admitidos.</p>
<p>A relación de admitidos publicarase o día 23 de abril de 2001 no taboleiro de anuncios da Academia Galega de Seguridade, ou ben poden confirma-la súa asistencia chamando ó teléfono 986 59 00 21.</p>
<p>Lugar.</p>
<p>Por determinar en función das solicitudes recibidas.</p>
<p>Asistencia.</p>
<p>É obrigatoria a asistencia e puntualidade en tódalas actividades do curso. A falta de asistencia, aínda cando sexa xustificada, a máis dun 10% das horas lectivas programadas, determinará a cualificación de «non apto» no curso.</p>
<p>Certificado de aproveitamento.</p>
<p>Á fin do curso entregaráselles un certificado de asistencia e aproveitamento a aquelas persoas que acrediten a súa asistencia continuada a el e superen as correspondentes probas de coñecementos.</p>
<p>Modificacións.</p>
<p>A Academia Galega de Seguridade poderá modifica-lo desenvolvemento dos cursos para adaptalos ás necesidades da Administración e ás continxencias que poidan xurdir.</p>
<p>A Estrada, 26 de febreiro de 2001.</p>
<p>Juan José Fariñas-Ferro Rodríguez</p>
<p>Director xeral da Academia Galega de Seguridade</p>

