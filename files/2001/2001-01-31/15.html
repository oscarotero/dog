---
date: '2001-01-31'
id: 1E3A
page: 1
number: 22
agency: ESCOLA GALEGA DE ADMINISTRACIÓN PÚBLICA
section: III. OUTRAS DISPOSICIÓNS
title: >-
  Resolución do 26 de xaneiro de 2001 pola que se convoca unha Xornada sobre as
  leis de orzamentos xerais do Estado e da Comunidade Autónoma de Galicia, e das
  súas respectivas leis de acompañamento, do ano 2001.
range: Resolución
url: 'https://www.xunta.gal/dog/Publicados/2001/20010131/Anuncio1E3A_gl.html'
---
<p>Dentro do Plan de actividades da Escola Galega de Administración Pública para o 2001 e de acordo coas funcións atribuídas pola Lei 4/1987, do 27 de maio, de creación da escola, e pola Lei 10/1989, do 10 de xullo, de modificación da anterior, convócase unha Xornada sobre as leis de orzamentos xerais do Estado e da Comunidade Autónoma de Galicia, y das súas respectivas leis de acompañamento, do ano 2001, convocatoria que se desenvolverá conforme as seguintes bases:</p>
<p>1. Obxectivos.</p>
<p>Afondar no coñecemento, desde unha vertente analítica e do subseguinte debate que pechará cada</p>
<p>unha das relatorias que se expoñan, do contido das normas lexislativas que encadran estas xornadas; disposicións que constitúen pezas esenciais da xestión administrativa.</p>
<p>2. Contido.</p>
<p>Trataranse estes temas:</p>
<p>-Os orzamentos xerais do Estado de 2001 e o seu encadramento nun contexto de estabilidade orzamentaria.</p>
<p>-Contido da Lei de orzamentos xerais do Estado e da Lei de medidas fiscais, administrativas e da orde social de 2001.</p>
<p>-O proxecto de Lei xeral de estabilidade orzamentaria: aspectos económicos e normativos.</p>
<p>-A evolución dos orzamentos da Comunidade Autónoma de Galicia, con especial referencia ós orzamentos xerais de 2001.</p>
<p>-As leis de acompañamento dos orzamentos xerais da Comunidade Autónoma de Galicia. A Lei 5/2000, de medidas fiscais e de réxime orzamentario e administrativo.</p>
<p>3. Destinatarios.</p>
<p>Persoal ó servicio da Xunta de Galicia e da Administración local galega e interesados en xeral.</p>
<p>4. Desenvolvemento.</p>
<p>-Horario: mañá e tarde.</p>
<p>-Lugar e datas: a xornada convocada desenvolverase no salón de actos da EGAP, (polígono das Fontiñas, rúa de Madrid, 2-4, Santiago de Compostela) o día 14 de febreiro de 2001.</p>
<p>5. Inscrición.</p>
<p>-Prazo: remata o luns, día 12 de febreiro de 2001.</p>
<p>-Tramitación de solicitudes: as solicitudes irán dirixidas ó director da Escola Galega de Administración Pública, polígono das Fontiñas, Rúa de Madrid, 2-4, 15707 Santiago de Compostela, segundo o modelo que figura como anexo a esta convocatoria, e presentaranse no rexistro xeral da EGAP ou por calquera das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común. Admitiranse tamén inscricións por telefax: 981 54 63 30.</p>
<p>-Número de prazas: limitado á capacidade do local.</p>
<p>-Inscrición fóra de prazo: só se admitirán, de quedaren prazas baleiras, coa condición de que se cumpran os requisitos xerais antes indicados.</p>
<p>Os peticionarios poderán obter confirmación da súa posible admisión chamando por teléfono, o día 13 de febreiro, de 10 a 14.45 horas, ós seguintes números: 981 54 62 39/44 ou 981 54 60 40.</p>
<p>6. Modificacións.</p>
<p>A EGAP reserva para si a facultade de interpretar e de resolve-las incidencias que puidesen xurdir no desenvolvemento da xornada, así como a de cancelala, se o escaso número de solicitudes non xustificase a súa realización.</p>
<p>7. Certificación de asistencia.</p>
<p>Entregaráselles, ó remate desta xornada, a aquelas persoas inscritas que concorresen asiduamente a ela, cando a súa asistencia sexa igual ou superior ó 85% das horas lectivas programadas, e expresarase, neste documento, a natureza da actividade e as datas da súa realización.</p>
<p>8. Retransmisión por Internet.</p>
<p>As persoas interesadas en segui-lo desenvolvemento desta xornada por Internet, poden facelo a través do seguinte enderezo: www.egap.xunta.es.</p>
<p>Santiago de Compostela, 26 de xaneiro de 2001.</p>
<p>Domingo Bello Janeiro</p>
<p>Director da Escola Galega de Administración</p>
<p>Pública</p>

