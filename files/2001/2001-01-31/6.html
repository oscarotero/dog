---
date: '2001-01-31'
id: '1E12'
page: 1
number: 22
agency: CONSELLERÍA DE SANIDADE E SERVICIOS SOCIAIS
section: I. DISPOSICIÓNS XERAIS
title: >-
  Orde do 25 de xaneiro de 2001 pola que se crea a Comisión Galega para
  avaliación do manexo da tuberculose resistente a fármacos.
range: Orde
url: 'https://www.xunta.gal/dog/Publicados/2001/20010131/Anuncio1E12_gl.html'
---
<p>A aparición de casos de tuberculose de moi difícil curación ou incurables debe considerarse como un fracaso no manexo terapéutico da presentación inicial da enfermidade tuberculosa, debido a que a aparición dunha tuberculose multirresistente se debe sempre, ou ben á prescrición dun réxime inadecuado, ou ben á falta de cumprimento terapéutico do enfermo segundo se lle prescribiu e durante todo o tempo requirido.</p>
<p>A prioridade esencial é a prevención da tuberculose multirresistente ademais do seu adecuado tratamento. Neste sentido, a vixilancia da resistencia ós tuberculostáticos é un medio suplementario de avalia-la eficacia dos esforzos de control da enfermidade tuberculosa. A prevalencia da resistencia ós medicamentos reflicte a calidade do control da tuberculose nunha comunidade. A resistencia e a multirresistencia asócianse directamente á proporción de casos xa tratados. Isto indica que fallos terapéuticos, interrupcións do tratamento e a taxa de recaídas (é dicir, pacientes que necesitan un novo tratamento) van parellos a unha taxa elevada de resistencias. Como é previsible, a resistencia ós tuberculostáticos está inversamente asociada a correctas prácticas terapéuticas, como o uso de pautas curtas, fármacos combinados, a observación directa do tratamento e a taxa de éxitos do tratamento.</p>
<p>Feitas as consideracións citadas, é necesario que os casos de tuberculose resistentes a fármacos sexan controlados de maneira altamente eficaz para evitar que sexan transmitidas a outras persoas e garanti-lo adecuado tratamento dos enfermos.</p>
<p>En consecuencia, e no uso das facultades que me confiren os artigos 36.4º e 38 da Lei 1/1983, do 22 de febreiro, reguladora da Xunta e do seu presidente, reformada pola Lei 11/1988, do 20 de outubro,</p>
<p>DISPOÑO:</p>
<p>Artigo 1º</p>
<p>Créase a Comisión Galega para avaliación do manexo da tuberculose resistente a fármacos.</p>
<p>Artigo 2º</p>
<p>A Comisión Galega para avaliación do manexo da tuberculose resistente a fármacos terá as seguintes funcións:</p>
<p>1. Desenvolve-lo plan operativo que recolla as actividades prioritarias que se van levar a cabo para o control e seguimento das resistencias ós tuberculostáticos na Comunidade Autónoma de Galicia.</p>
<p>2. Facer recomendacións de actuacións xenéricas derivadas do coñecemento da situación epidemiolóxica de resistencia a fármacos.</p>
<p>3. Avalia-lo manexo dos enfermos con tuberculose multirresistente en colaboración cos profesionais médicos responsables destes, e emiti-las recomendacións terapéuticas pertinentes.</p>
<p>4. Analiza-los recursos necesarios para o correcto desenvolvemento das actividades de prevención e control dos casos de enfermidade tuberculosa resistente ós tuberculostáticos.</p>
<p>5. Propoñer e facilita-la incorporación de especialistas que ante casos concretos sexa necesaria a súa participación na comisión, coordinando e avaliando as actividades levadas a cabo.</p>
<p>Artigo 3º</p>
<p>A Comisión Galega para avaliación do manexo da tuberculose resistente a fármacos estará composta por un máximo de seis profesionais da Comunidade Autónoma, con demostrada experiencia en aspectos relacionados co diagnóstico, tratamento e seguimento dos enfermos de tuberculose resistente a fármacos.</p>
<p>De acordo coas propostas feitas e aprobadas pola Comisión de Seguimento do Programa Galego de Prevención e Control da Tuberculose, desígnase como membros á doutora Victoria Túñez Bastida, que actuará como presidenta, e os doutores Rafael Vázquez Gallardo, Daniel Díaz Cabanela, Alberto Fernández Villar, Luís Anibarro García e Mª Luísa Pérez del Molino Bernal.</p>
<p>Artigo 4º</p>
<p>Será responsabilidade da Presidencia da Comisión informar puntualmente das actividades e acordos da Comisión á DXSP a través da Sección de Prevención de Enfermidades Crónicas do Servicio de Prevención da Infección VIH/SIDA e outras Enfermidades Transmisibles.</p>
<p>Disposicións derradeiras</p>
<p>Primeira.-Facúltase a directora xeral de Saúde Pública para toma-las medidas adecuadas en relación coa execución e desenvolvemento desta orde.</p>
<p>Segunda.-A presente orde entrará en vigor ós veinte días da súa publicación no Diario Oficial de Galicia.</p>
<p>Santiago de Compostela, 25 de xaneiro de 2001.</p>
<p>José Mª Hernández Cochón</p>
<p>Conselleiro de Sanidade e Servicios Sociais</p>

