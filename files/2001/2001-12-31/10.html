---
date: '2001-12-31'
id: 151CE
page: 16
number: 251
agency: CONSELLERÍA DE POLÍTICA AGROALIMENTARIA E DESENVOLVEMENTO RURAL
section: III. OUTRAS DISPOSICIÓNS
title: >-
  Resolución do 26 de decembro de 2001, da Dirección Xeral de Producción e
  Sanidade Agropecuaria, pola que se modifica a do 30 de xullo de 2001 e se
  dictan novas normas de validez das acreditacións sanitarias da campaña de
  saneamento gandeiro.
range: Resolución
url: 'https://www.xunta.gal/dog/Publicados/2001/20011231/Anuncio151CE_gl.html'
---
<p>Os episodios de alertas sanitarias acontecidas no seo da Unión Europea ó longo do ano 2001, así como a aprobación de diversa normativa dictada como consecuencia dos riscos de enfermidade nos animais e outros factores colaterais, comportaron certas modificacións no calendario previsto para a revisión sanitaria das explotacións dentro do marco dos programas de erradicación de determinadas doenzas animais así como na consecución das conseguintes acreditacións sanitarias.</p>
<p>Co obxecto de determina-lo período de vixencia dos ditos documentos sanitarios, por Resolución do 30 de xullo de 2001, a Dirección Xeral de Producción Agropecuaria dictou normas de validez das acreditacións sanitarias da campaña de saneamento gandeiro, desenvolvendo o contido do artigo 9 da Orde do 4 de abril de 1997, pola que se dictan normas para o desenvolvemento das campañas de saneamento gandeiro das especies bovina, ovina e caprina, en uso das facultades conferidas nela ó director xeral de Producción Agropecuaria na súa disposición derradeira.</p>
<p>Tendo en conta que nalgún caso a revisión sanitaria das explotacións non tivo lugar polos motivos descritos, cómpre clarifica-lo período de vixencia dos documentos sanitarios das explotacións que se atopen nas referidas circunstancias, modificando, en consecuencia, o contido da referida Resolución do 30 de xullo de 2001, e dictando novas normas de validez das acreditacións sanitarias da campaña de saneamento gandeiro.</p>
<p>En uso das facultades conferidas na disposición derradeira da Orde do 4 de abril de 1997 e en virtude do establecido no Decreto 310/2001, do 17 de decembro, polo que se fixa a estructura orgánica dos departamentos da Xunta de Galicia,</p>
<p>RESOLVO:</p>
<p>Primeiro.-As acreditacións sanitarias ás que se refire o artigo 9 da Orde do 4 de abril de 1997</p>
<p>serán comunicadas ós titulares ou posuidores dos animais, unha vez coñecidos os resultados das probas da campaña de saneamento gandeiro en curso.</p>
<p>Segundo.-Mentres non se inicien as probas da campaña de saneamento gandeiro (tuberculose bovina; brucelose bovina, ovina e caprina; leucose enzoótica bovina e peripneumonía contaxiosa bovina) nunha explotación, conservarán a súa validez os documentos de acreditación sanitaria da campaña anterior, que producirán plenos efectos en todo tipo de movementos pecuarios, ata que lles sexa comunicado un novo documento.</p>
<p>Disposición derradeira</p>
<p>Esta resolución será de aplicación a partir do mesmo día da súa publicación no Diario Oficial de Galicia.</p>
<p>Santiago de Compostela, 26 de decembro de 2001.</p>
<p>Miguel Fernández Rodríguez</p>
<p>Director xeral de Producción e Sanidade</p>
<p>Agropecuaria</p>
<p>CONSELLERÍA DE CULTURA, COMUNICACIÓN SOCIAL</p>
<p>E TURISMO</p>

