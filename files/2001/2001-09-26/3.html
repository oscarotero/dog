---
date: '2001-09-26'
id: F552
page: 12
number: 187
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 220/2001, do 7 de setembro, polo que se declara a urxente ocupación,
  para efectos de expropiación forzosa, polo Concello de Ortigueira, dos bens e
  dereitos necesarios para a realización das obras do proxecto de recuperación
  do muíño de vento do Campo da Torre, urbanización e axardinamento do seu
  contorno (Concello de Ortigueira).
range: Decreto
url: 'https://www.xunta.gal/dog/Publicados/2001/20010926/AnuncioF552_gl.html'
---
<p>O Concello de Ortigueira, en sesión que tivo lugar o 25 de outubro de 2000, aprobou o proxecto de recuperación do muíño de vento do Campo da Torre, urbanización e axardinamento do seu contorno e na mesma sesión, acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ó abeiro do disposto no artigo 52 da Lei de expropiación forzosa.</p>
<p>Por parte do concello foi remitida a documentación complementaria para a correcta tramitación do expediente con data de entrada no rexistro xeral da Consellería de Xustiza, Interior e Relacións Laborais o día 25 de maio de 2001.</p>
<p>Os bens nos que se concreta a declaración de urxente ocupación están determinados no expediente que se someteu a información pública.</p>
<p>A Dirección Xeral de Urbanismo da Consellería de Política Territorial, Obras Públicas e Vivenda emitiu informe favorable. O dito informe tivo entrada no rexistro xeral da Consellería de Xustiza, Interior e Relacións Laborais o día 11 de xuño de 2001.</p>
<p>A Dirección Xeral de Patrimonio Cultural da Consellería de Cultura, Comunicación Social e Turismo emitiu informe, que tivo entrada no rexistro da Consellería de Xustiza, Interior e Relacións Laborais con data do 3 de agosto de 2001, co fin de emitir informe favorable sobre o proxecto; non obstante e como se trata dun ben do catálogo municipal e polo tanto integrante do Inventario Xeral do Patrimonio Cultural de Galicia, deberá se-lo Concello de Ortigueira quen solicite da Consellería de Cultura, Comunicación social e Turismo o pertinente informe vinculante do proxecto, previo á concesión de licencia.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, porque segundo sinala o concello a pesar das proteccións con que conta o referido ben o seu estado actual presenta graves deficiencias e deterioración, debido a un claro incumprimento por parte dos propietarios do deber de conservación e reparación del, polo que de non realiza-las obras de recuperación do muíño de vento en breve prazo, suporía a súa desaparición coa conseguinte perda dun ben do patrimonio cultural o que non só prexudicaría os intereses municipais senón o interese xeral, xa que non sería posible a súa recuperación e por outro lado o concello ten a obriga de protexelo, defendelo e conservalo segundo o disposto na Lei 8/1995, do patrimonio cultural de Galicia.</p>
<p>A competencia para a declaración da urxente ocupación correspóndelle ó Consello da Xunta de Galicia segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude, por proposta do conselleiro de Xustiza, Interior e Relacións Laborais e logo de deliberación do Consello da Xunta de Galicia na súa reunión do día sete de setembro de dous mil un,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a urxente ocupación, polo Concello de Ortigueira para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto de recuperación do muíño de vento do Campo da Torre, urbanización e axardinamento do seu contorno sen prexuízo da obriga por parte do concello de solicitar da Consellería de Cultura, Comunicación Social e Turismo o pertinente informe vinculante ó que se fai referencia no emitido con</p>
<p>data 26 de xullo de 2001, pola Dirección Xeral do Patrimono Cultural.</p>
<p>Santiago de Compostela, sete de setembro de dous mil un.</p>
<p>Manuel Fraga Iribarne</p>
<p>Presidente</p>
<p>Antonio Pillado Montero</p>
<p>Conselleiro de Xustiza, Interior e Relacións Laborais</p>

