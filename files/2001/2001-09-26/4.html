---
date: '2001-09-26'
id: F556
page: 12
number: 187
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 221/2001, do 7 de setembro, polo que se declara a urxente ocupación,
  para efectos de expropiación forzosa, polo Concello de Arteixo, dos bens e
  dereitos necesarios para a realización das obras do proxecto de pavimentación
  e saneamento rúa de Cee-Meicende (concello de Arteixo).
range: Decreto
url: 'https://www.xunta.gal/dog/Publicados/2001/20010926/AnuncioF556_gl.html'
---
<p>O Concello de Arteixo, en sesión celebrada o día 25 de xaneiro de 2001, aprobou o proxecto de pavimentación e saneamento rúa de Cee-Meicende e na sesión do 28 de xuño de 2001 acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ó abeiro do disposto no artigo 52 da Lei de expropiación forzosa.</p>
<p>Os bens nos que se concreta a declaración de urxente ocupación están determinados no expediente que se someteu a información pública.</p>
<p>A Dirección Xeral de Urbanismo da Consellería de Política Territorial, Obras Públicas e Vivenda emitiu informe favorable. O dito informe tivo entrada no rexistro xeral da Consellería de Xustiza, Interior e Relacións Laborais o día 21 de agosto de 2001.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, porque segundo sinala o concello as obras nesta rúa fanse necesarias por motivos de seguridade, salubridade e hixiene dado que o primeiro tramo da vía conta cuns precarios servicios urbanísticos de rede de sumidoiros e abastecemento de auga e o segundo carece de servicios de saneamento. Tamén lle afectan ás instalacións de Repsol e Butano que teñen, nesta vía, a única saída para o tránsito rodado dos seus productos perigosos polo que se fai necesario resolve-la conexión da avenida do Butano con outras posibles vías de saída e así facilita-la fluidez do tráfico de vehículos e peóns na rúa de Cee.</p>
<p>A competencia para a declaración da urxente ocupación correspóndelle ó Consello da Xunta de Galicia segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude, por proposta do conselleiro de Xustiza, Interior e Relacións Laborais e logo de deli</p>
<p>beración do Consello da Xunta de Galicia na súa reunión do día sete de setembro de dous mil un,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a urxente ocupación, polo Concello de Arteixo, para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto de pavimentación e saneamento rúa de Cee-Meicende.</p>
<p>Santiago de Compostela, sete de setembro de dous mil un.</p>
<p>Manuel Fraga Iribarne</p>
<p>Presidente</p>
<p>Antonio Pillado Montero</p>
<p>Conselleiro de Xustiza, Interior e Relacións Laborais</p>

