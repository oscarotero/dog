---
date: '2001-01-04'
id: C62
page: 125
number: 3
agency: CONSELLERÍA DA PRESIDENCIA E ADMINISTRACIÓN PÚBLICA
section: III. OUTRAS DISPOSICIÓNS
title: >-
  Orde do 21 de decembro de 2000 pola que se convocan catro bolsas de
  colaboración en tarefas de sensibilización social e seguimento do Plan Galego
  de Investigación e Desenvolvemento Tecnolóxico.
range: Orde
url: 'https://www.xunta.gal/dog/Publicados/2001/20010104/AnuncioC62_gl.html'
---
<p>A Secretaría Xeral de Investigación e Desenvolvemento, con dependencia orgánica da Consellería da Presidencia e Administración Pública, en virtude do Decreto 374/1998, do 29 de decembro, polo que se modifica o Decreto 12/1998, do 8 de xaneiro, polo que se establece a súa estructura orgánica, ten atribuídas, entre outras funcións, a elaboración e, se ó o caso, execución, de plans específicos de apoio á formación e actualización do persoal investigador.</p>
<p>Por outra parte, o artigo 3.1º g) da Lei 10/1989, do 10 de xullo, de modificación da Lei 4/1987, do</p>
<p>27 de maio, de creación da Escola Galega de Administración Pública, considera entre os fins da escola a investigación, a documentación, o estudio e a realización de traballos de divulgación no eido da Administración pública, promovendo a súa máxima difusión.</p>
<p>De conformidade co convenio de colaboración asinado entre ámbalas dúas institucións, esta consellería</p>
<p>DISPÓN:</p>
<p>Primeiro.-Obxecto.</p>
<p>Convocar catro bolsas de nova adxudicación de colaboración en tarefas de sensibilización social e seguimento do Plan Galego de Investigación e Desenvolvemento Tecnolóxico, así como de seguimento e impulso do V Programa Marco Comunitario de Investigación e Desenvolvemento e o IV Plan Nacional de Investigación e Desenvolvemento, na</p>
<p>perspectiva da súa coordinación co Plan Galego de Investigación e Desenvolvemento Tecnolóxico.</p>
<p>Segunda.-Duración e dotación económica das bolsas.</p>
<p>A duración de cada bolsa comprende desde o 1 de marzo de 2001 ata o 31 de decembro de 2001, e poderá prorrogarse, en función do aproveitamento do adxudicatario, sempre que exista crédito adecuado e suficiente.</p>
<p>A dotación económica será de 130.000 pesetas mensuais, así como un seguro de asistencia sanitaria e de accidentes.</p>
<p>Os pagamentos destas bolsas realizaraos a Secretaría Xeral de Investigación e Desenvolvemento por trimestres adiantados, quedando o pagamento do último trimestre condicionado á presentación polo bolseiro dun informe sobre os traballos realizados e da declaración complementaria das axudas, tanto aprobadas ou concedidas como pendentes de conceder, das distintas administracións públicas competentes ou calquera dos seus organismos, entes ou sociedades.</p>
<p>Terceira.-Natureza xurídica da relación.</p>
<p>A condición de bolseiro non xerará unha relación laboral ou administrativa coa Xunta de Galicia nin a súa inclusión na Seguridade Social.</p>
<p>Cuarta.-Requisitos dos participantes.</p>
<p>Poderán optar á bolsa as persoas que reúnan os seguintes requisitos:</p>
<p>a) Ser titulado/a superior universitario.</p>
<p>b) Non estar obrigado a realiza-lo servicio militar ou prestación social substitutoria durante o período de desfrute da bolsa.</p>
<p>Quinta.-Solicitudes.</p>
<p>As persoas interesadas presentarán no rexistro xeral da Secretaría Xeral de Investigación e Desenvolvemento ou no da Escola Galega de Administración Pública, dentro dos vinte días hábiles seguintes ó da publicación desta convocatoria, a seguinte documentación:</p>
<p>a) Unha instancia de admisión para participar nas probas de selección, segundo o modelo anexo, dirixida ó secretario xeral de Investigación e Desenvolvemento ou ó director da EGAP.</p>
<p>b) Currículum vitae cos documentos acreditativos e certificación académica na que se detallen as cualificacións obtidas na licenciatura.</p>
<p>c) Documentos que acrediten o cumprimento do requisito b) da base cuarta ou, no seu defecto, declaración xurada na que se faga consta-lo cumprimento do dito requisito.</p>
<p>d) Memoria relativa ó V Programa Marco Comunitario de Investigación e Desenvolvemento e ó III e IV Plan Nacional de Investigación e Desenvolvemento e a súa coordinación co Plan Galego de</p>
<p>Investigación e Desenvolvemento Tecnolóxico en cinco folios, como máximo.</p>
<p>e) Declaración xurada das axudas de bolsas solicitadas ou concedidas polas administracións públicas, indicando o período de desfrute destas.</p>
<p>Sexta.-Tribunal.</p>
<p>Presidente: o subdirector xeral de Planificación e Prospectiva da Secretaría Xeral de Investigación e Desenvolvemento ou persoa en quen delegue.</p>
<p>Vocais: o secretario da EGAP e o subdirector xeral de Xestión da Secretaría Xeral de Investigación e Desenvolvemento.</p>
<p>Secretario: un xefe de servicio da Secretaría Xeral de Investigación e Desenvolvemento.</p>
<p>Sétima.-Criterios para a selección dos bolseiros.</p>
<p>A selección realizarase mediante a valoración dos méritos acreditados conforme o seguinte baremo:</p>
<p>a) Expediente académico: ata catro puntos.</p>
<p>b) Coñecementos da lingua galega: ata un punto.</p>
<p>c) Coñecementos de informática: ata dous puntos.</p>
<p>d) Coñecementos de inglés e francés: ata un punto por cada idioma.</p>
<p>e) Outros méritos do currículum vitae: ata dous puntos.</p>
<p>f) Memoria: ata cinco puntos.</p>
<p>O tribunal poderá realizar unha entrevista cos aspirantes que acrediten máis de dez puntos no anterior baremo. Versará sobre os seus méritos curriculares e a memoria e terá unha duración máxima de quince minutos. En función do contido da entrevista, o tribunal poderá aumenta-la puntuación inicial asignada nun máximo do 25% da que lle corresponde por aplicación do baremo.</p>
<p>Finalmente, o tribunal fará pública a relación de candidatos por orde de puntuación, propoñendo a Secretaría Xeral de Investigación e Desenvolvemento a adxudicación ós catro candidatos de mellor puntuación e elaborando unha lista de suplentes para o caso de non aceptación ou renuncia dalgún dos adxudicatarios.</p>
<p>Oitava.-Réxime de colaboración.</p>
<p>Os aspirantes seleccionados incorporaranse, logo da aceptación da bolsa, no prazo de tres días naturais seguintes ó da notificación do outorgamento.</p>
<p>No caso de que un adxudicatario, por calquera motivo, non poida presta-la súa colaboración, será substituído polo candidato seguinte por orde de puntuación que figure na lista de reserva.</p>
<p>No caso de que un adxudicatario renuncie unha vez iniciada a súa colaboración, poderá ser substituído igualmente polo candidato que corresponda da lista de reserva, iniciándose os correspondentes pagamentos a partir de este momento.</p>
<p>Os bolseiros prestarán a súa colaboración, na Secretaría Xeral de Investigación e Desenvolvemento, baixo as indicacións do secretario xeral de Investigación e Desenvolvemento e as do xefe da unidade nas que se integren, co horario de traballo de mañá e/ou tarde, de luns a venres.</p>
<p>Os gastos ocasionados con motivo dos desprazamentos que os bolseiros teñan que realizar relacionados co obxecto das bolsas serán pagados pola Secretaría Xeral de Investigación e Desenvolvemento, sen que estes poidan supera-la contía establecida para o grupo II do Decreto 299/1990, do 24 de marzo, sobre as indemnizacións por motivo de servicio ó persoal con destino na Administración autonómica.</p>
<p>Así mesmo, deberán realizar na Escola Galega de Administración Pública aqueles cursos que a EGAP e a Secretaría Xeral de Investigación e Desenvolvemento consideren adecuados para a súa formación.</p>
<p>Os bolseiros presentarán, ó remate das bolsas, un informe sobre os traballos realizados, que quedará en propiedade da Secretaría Xeral de Investigación e Desenvolvemento e da Escola Galega de Administración Pública.</p>
<p>Os bolseiros que, unha vez iniciada a bolsa, renuncien a seguir prestando a súa colaboración, terán dereito ás mensualidades transcorridas desde o inicio da bolsa ata a data da súa renuncia; para iso, deberán presentar un informe sobre os traballos realizados ata a data de renuncia, que quedará en propiedade da Secretaría Xeral de Investigación e Desenvolvemento e da Escola Galega de Administración Pública.</p>
<p>Os bolseiros terán a obriga de facilitar toda a documentación que lles sexa requirida pola Secretaría Xeral de Investigación e Desenvolvemento e pola Escola Galega de Administración Pública, así como pola Intervención Xeral da Comunidade Autónoma e/o Tribunal de Contas no exercicio das súas funcións de fiscalización e control.</p>
<p>Estas bolsas son incompatibles coa realización dun traballo remunerado ou co desfrute doutro tipo de bolsas.</p>
<p>Novena.-Cláusula xeral.</p>
<p>No caso de incumprimento das tarefas de colaboración, a Secretaría Xeral de Investigación e Desenvolvemento poderá, en coordinación coa Escola Galega de Administración Pública e logo de escoita-la persoa afectada, anula-la bolsa, quedando nese caso o adxudicatario obrigado ó reintegro total de subvención percibida.</p>
<p>No caso de que se produzan alteracións das condicións que se tiveron en conta para a concesión da bolsa, e en todo caso pola obtención concorrente de axudas e subvencións outorgadas por outras administracións ou entes públicos ou privados, nacionais ou internacionais, a resolución da concesión poderá ser modificada.</p>
<p>A solicitude da bolsa implica o coñecemento e a aceptación das presentes bases.</p>
<p>Décima.-A convocatoria, as súas bases e cantos actos administrativos se deriven dela poderán ser impugnados polos interesados nos casos e na forma establecida na Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro.</p>
<p>Décimo primeira.-O prazo máximo para resolve-las solicitudes presentadas ó abeiro desta convocatoria pola Secretaría Xeral de Investigación e Desenvolvemento será de 6 meses contados desde a publicación desta orde no DOG. De non mediar resolución expresa no dito prazo, as solicitudes deberán entenderse desestimadas.</p>
<p>Contra as resolucións expresas ou presuntas que se deriven desta convocatoria, que poñen fin á vía administrativa, poderán os interesados interpoñer potestativamente recurso de reposición ante o mesmo órgano, no prazo dun mes contado a partir do día seguinte ó de recepción da correspondente notificación, no caso de resolucións expresas. No caso de que a resolución se entenda desestimada por silencio administrativo, o prazo será de tres meses contados a partir do día seguinte ó que se produza o acto presunto.</p>
<p>De non estima-la presentación deste recurso, poderán os interesados interpoñer recurso contencioso-administrativo ante a Sala do Contencioso-Administrativo do Tribunal Superior de Xustiza de Galicia no prazo de dous meses contados a partir do día seguinte ó de recepción da correspondente notificación, se a resolución é expresa. No caso de que a resolución se entenda desestimada por silencio administrativo, o prazo será de seis meses contados a partir do día seguinte ó que se produza o acto presunto.</p>
<p>Décimo segunda.-A presente convocatoria tramítase conforme o establecido na orde da Consellería de Economía e Facenda, do 11 de febreiro de 1998, modificada pola orde da Consellería de Economía e Facenda do 27 de novembro de 2000 (DOG do 29 de novembro) pola que se regula a tramitación anticipada de gastos.</p>
<p>Ás accións derivadas desta convocatoria, que ascenden ó importe de 5.380.000 pesetas, financiaranse con cargo á aplicación orzamentaria 04-07-432A-480.0 dos orzamentos da Comunidade Autónoma para o ano 2001, na que existe crédito adecuado e suficiente no proxecto de orzamentos para o dito ano. Queda condicionada a adxudicación definitiva á aprobación da Lei de orzamentos da Comunidade Autónoma do ano 2001 e á existencia de crédito na aplicación orzamentaria mencionada.</p>
<p>Santiago de Compostela, 21 de decembro de 2000.</p>
<p>Jaime Pita Varela</p>
<p>Conselleiro da Presidencia e</p>
<p>Administración Pública</p>

