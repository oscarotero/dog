---
date: '2001-02-05'
id: '2546'
page: 1
number: 25
agency: CONSELLERÍA DE SANIDADE E SERVICIOS SOCIAIS
section: III. OUTRAS DISPOSICIÓNS
title: >-
  Orde do 23 de xaneiro de 2001 pola que se establecen axudas individuais para o
  tratamento de drogodependencias en comunidades terapéuticas.
range: Orde
url: 'https://www.xunta.gal/dog/Publicados/2001/20010205/Anuncio2546_gl.html'
---
<p>A Comunidade Autónoma de Galicia asume a competencia exclusiva en materia de asistencia social no artigo 27.23º do Estatuto de autonomía.</p>
<p>A Lei 4/1993, do 14 de abril, de servicios sociais para Galicia, establece os servicios sociais de atención especializada na área de drogodependencias, incluídas as alcohólicas, orientándoos especificamente ó desenvolvemento de programas de prevención e inserción social das persoas afectadas por calquera forma de toxicomanía; os seus artigos 50 e 51, recollen a posibilidade de lles conceder prestacións e axudas económicas periódicas ás persoas que se atopen en situacións de necesidade material e marxinación social.</p>
<p>A Consellería de Sanidade e Servicios Sociais, nos termos do Decreto 48/1998, do 5 de febreiro, polo que se establece a estructura orgánica dos seus servicios centrais, é o órgano responsable da superior dirección e do control do desenvolvemento das funcións e competencias que, en materia de servicios sociais, sen prexuízo das atribucións doutras consellerías, lle corresponden á Xunta de Galicia.</p>
<p>A orde da Consellería de Economía e Facenda, do 11 de febreiro de 1998 (Diario Oficial de Galicia nº 33, do 19 de febreiro), posibilita a tramitación anticipada dos expedientes de gasto imputables ó capítulo IV dos orzamentos xerais da Comunidade</p>
<p>Autónoma, no exercicio inmediatamente anterior ó dos orzamentos con cargo ós que se vaian imputa-los correspondentes gastos. Doutra banda no Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia, e no proxecto de Lei de orzamentos da comunidade galega para o ano 2001, establécense os requisitos aplicables ás subvencións concedidas pola Administración autonómica, normativa, en consecuencia, á que se adaptará a presente orde, tendo en conta en todo caso os principios de publicidade, obxectividade e concorrencia.</p>
<p>O Plan de Galicia sobre Drogas establece, como directrices xerais, a descentralización das accións e a centralización da planificación operativa, así como a distribución equitativa de recursos en cinco áreas diferentes: prevención, asistencia, reinserción, formación e investigación.</p>
<p>Tendo en conta a demanda de axudas en materia de tratamento de drogodependencias, a conveniencia en determinados casos de levala a cabo en comunidades terapéuticas e o alto custo da estadía neste tipo de centros non dependentes do Plan de Galicia sobre Drogas, faise necesaria a existencia de axudas orientadas a sufraga-lo seu importe durante o período de vixencia da presente orde.</p>
<p>Por todo o anteriormente exposto, en virtude das competencias que teño atribuídas para a debida aplicación dos créditos orzamentarios para o fin para o que foron establecidos,</p>
<p>DISPOÑO:</p>
<p>Artigo 1º.-Obxecto da convocatoria.</p>
<p>1.1. A presente orde ten por obxecto o establecemento de axudas individuais para o tratamento de drogodependencias, incluídas as alcohólicas, en comunidades terapéuticas situadas tanto na Comunidade Autónoma de Galicia como no resto do territorio nacional.</p>
<p>As ditas comunidades terapéuticas, en todo caso, deberán contar coa autorización de funcionamiento outorgada pola Administración autonómica respectiva.</p>
<p>1.2. A solicitude, tramitación e concesión das axudas obxecto da presente orde axustarase ó disposto no artigo 78 do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia, á orde da Consellería de Economía e Facenda, do 11 de febreiro de 1998 e ó que estableza o proxecto de Lei de orzamentos da Comunidade Autonóma galega para o ano 2001.</p>
<p>1.3. A concesión das axudas imputarase á partida orzamentaria 11.03.212A.486.0 dos orzamentos da Comunidade Autónoma de Galicia para o ano 2001, destinándose para este fin unha contía global máxima de 14.321.000 pesetas.</p>
<p>Artigo 2º.-Beneficiarios.</p>
<p>Poderán ser beneficiarios destas axudas as persoas afectadas por algún tipo de toxicomanía que residan</p>
<p>na Comunidade Autónoma de Galicia e reúnan os seguintes requisitos:</p>
<p>2.1. Existencia dunha necesidade real e obxectiva do tratamento neste tipo de recurso.</p>
<p>2.2. Non percibir prestación económica de análoga natureza e finalidade a cargo de institucións ou organismos públicos e/ou privados.</p>
<p>Artigo 3º.-Contía.</p>
<p>A contía das axudas poderá chegar á totalidade dos gastos derivados da estadía e do tratamento na comunidade terapéutica.</p>
<p>Artigo 4º.-Solicitude e documentación.</p>
<p>4.1. As solicitudes formalizaranse mediante instancia segundo o modelo oficial que se xunta como anexo á presente orde, debidamente cubertas polo beneficiario ou polo seu representante legal, se é o caso.</p>
<p>4.2. Documentación que se presentará coa solicitude:</p>
<p>4.2.1. Fotocopia do DNI do beneficiario ou do seu representante legal, dado o caso.</p>
<p>4.2.2. Informe da Unidade Asistencial de Drogodependencias da rede do Plan de Galicia sobre Drogas correspondente ó seu ámbito territorial, sobre a pertinencia do ingreso do solicitante da axuda na comunidade terapéutica.</p>
<p>4.2.3. Informe social relativo á situación persoal, familiar, económica e social do solicitante expedido pola referida Unidade Asistencial de Drogodependencias se aquel recibiu tratamento nela, ou polos servicios sociais de atención primaria do concello de residencia nos demais casos.</p>
<p>4.2.4. Xustificante dos ingresos económicos da unidade familiar, última declaración do imposto sobre a renda das persoas físicas ou certificación negativa da correspondente Delegación de Facenda en caso de non a presentar.</p>
<p>4.2.5. No caso de que estea ou estivese a tratamento por causa da mesma natureza, informes de que dispoña.</p>
<p>4.2.6. Certificación expedida polo representante da comunidade terapéutica na que se acredite que o solicitante está ingresado ou ten demandado o seu ingreso así como o custo real do tratamento.</p>
<p>4.2.7. Declaración de non percibir outras axudas públicas para igual concepto ou, en caso contrario, acreditación do importe total das subvencións percibidas.</p>
<p>Artigo 5º.-Prazo de presentación.</p>
<p>As solicitudes deberán ser presentadas nun prazo de dous meses, contados desde a entrada en vigor da presente orde.</p>
<p>Artigo 6º.-Tramitación.</p>
<p>6.1. Presentación das solicitudes.</p>
<p>As solicitudes formalizaranse perante as delegacións provinciais da Consellería de Sanidade e Servicios Sociais, centros de servicios sociais, servicios sociais municipais e/ou de conformidade co previsto no artigo 38.4º da Lei 30/1992, do 26 de novembro,</p>
<p>de réxime xurídico das administracións públicas e do procedemento administrativo común, segundo redacción dada pola Lei 4/1999.</p>
<p>6.2. Se a solicitude tivese algún defecto ou non se presentase algún dos documentos, requirirase o interesado para que, no prazo de dez días, emende a falta ou achegue os documentos preceptivos, con indicación de que, se así non o fixese, se considerará que desistiu da súa petición, logo de resolución que deberá ser dictada nos termos previstos no artigo 42 da Lei 30/1992, do 26 de novembro, de réxime xurídico das administracións públicas e do procedemento administrativo común, segundo redacción dada pola Lei 4/1999.</p>
<p>Artigo 7º.-Comisión de valoración.</p>
<p>7.1. Unha vez completados os expedientes, pasarán á comisión de valoración, a cal, unha vez estudiada cada solicitude, efectuará proposta de resolución que lle remitirá ó delegado provincial da Consellería de Sanidade e Servicios Sociais.</p>
<p>7.2. Para tal efecto, en cada delegación provincial constituirase unha comisión de valoración composta polos seguintes membros:</p>
<p>-Presidente: xefe da Área de Servicios Sociais.</p>
<p>-Vocais: 2 funcionarios da Área de Servicios Sociais, designados polo delegado provincial, un dos cales deberá se-lo xefe de servicio, actuando calquera deles como secretario.</p>
<p>7.3. Ás reunións da comisión poderán asistir un representante da oficina do Comisionado do Plan de Galicia sobre Drogas, con voz e voto, así como un representante da intervención territorial, que actuará con voz pero sen voto.</p>
<p>7.4. Se, por calquera causa, algún dos seus compoñentes non puidese asistir ás reunións, será substituído polo que designe o órgano competente para o outorgamento das axudas, debendo recaer, sempre que sexa posible, noutro funcionario do mesmo servicio có substituído.</p>
<p>Artigo 8º.-Orde de prelación na concesión de axudas.</p>
<p>Dado o carácter limitativo dos créditos destinados a estas axudas, a comisión de valoración establecerá unha orde de prelación para as propostas de resolución, de acordo coas circunstancias persoais, sociais, económicas e cargas familiares dos solicitantes, valoradas conxuntamente.</p>
<p>Art. 9º.-Resolución.</p>
<p>9.1. A resolución das axudas solicitadas ó abeiro da presente orde corresponderalles ós delegados provinciais da Consellería de Sanidade e Servicios Sociais por delegación do conselleiro.</p>
<p>9.2. Finalizada a fase de instrucción coa formulación das propostas de resolución polas comisións de valoración e unha vez fiscalizadas polas respectivas intervencións territoriais, os delegados provinciais da Consellería de Sanidade e Servicios Sociais dictarán resolución motivada na que se especifique en cada caso a comunidade terapéutica na que o beneficiario recibirá o tratamento así como o importe da axuda que se lle concede.</p>
<p>9.3. O importe das axudas que se vaian outorgar determinarase en réxime de concorrencia competitiva atendendo as circunstancias persoais, sociais, económicas e cargas familiares dos solicitantes, valoradas conxuntamente.</p>
<p>9.4. Toda alteración das condicións tidas en conta para a concesión da subvención e, en todo caso, a obtención concorrente de subvencións ou axudas outorgadas por outras administracións ou entes públicos ou privados, nacionais ou internacionais, poderá dar lugar á modificación da resolución de concesión.</p>
<p>9.5. O prazo máximo para a resolución do procedemento e a súa notificación será de seis meses contados a partir do día seguinte ó da publicación desta convocatoria. As resolucións notificaranse ó interesado, ou ó seu representante legal, e á comunidade terapéutica correspondente.</p>
<p>Transcorrido o prazo máximo para resolve-lo procedemento sen que recaese resolución expresa, poderase entender desestimada a concesión da subvención.</p>
<p>Sen prexuízo do establecido no parágrafo anterior e con carácter excepcional poderanse efectuar resolucións complementarias fóra do prazo establecido, cando no fose posible efectualas dentro del, por existiren fondos provenientes de recursos de subvencións inicialmente concedidas.</p>
<p>9.6. As resolucións recaídas porán fin á vía administrativa e contra delas poderase recorrer potestativamente en reposición ou ser impugnadas directamente ante a orde xurisdiccional contencioso-administrativa, de acordo co previsto no artigo 116 da Lei 30/1992, do 26 de novembro, de réxime xurídico das administracións públicas e do procedemento administrativo común, segundo redacción dada pola Lei 4/1999.</p>
<p>Artigo 10º.-Seguimento.</p>
<p>Trimestralmente presentarase un informe, expedido pola comunidade terapéutica na que estea o beneficiario, no que se faga consta-la súa evolución.</p>
<p>Artigo 11º.-Pagamento.</p>
<p>O pagamento efectuarase, en prazos trimestrais, directamente á comunidade terapéutica á que acuda o beneficiario, segundo o acordo con aquela en cada caso, unha vez recibida a certificación do responsable do centro sobre a permanencia neste do beneficiario, de acordo co establecido no artigo anterior. En todo caso respectaranse os límites establecidos no proxecto de Lei de orzamentos para o ano 2001 en canto á realización de pagamentos parciais.</p>
<p>Así mesmo, no momento da xustificación final do gasto e, en calquera caso, antes do último pagamento, o peticionario presentará unha declaración complementaria do conxunto das axudas solicitadas das distintas administracións públicas competentes ou de calquera dos seus organismos, tanto as aprobadas</p>
<p>e concedidas como as pendentes de resolución, para o mesmo obxecto, que corresponde ás axudas reguladas pola presente orde.</p>
<p>Artigo 12º.-Comprobación.</p>
<p>Os perceptores das axudas ou subvencións quedan sometidos ás actuacións de comprobación que acorde a Consellería de Sanidade e Servicios Sociais.</p>
<p>Disposicións adicionais</p>
<p>Primeira.-O incumprimento total ou parcial de calquera das condicións establecidas na presente orde, especialmente o abandono do tratamento por parte do beneficiario, así como a duplicidade de axudas con cargo a outros créditos dos orzamentos xerais do Estado, da Seguridade Social, Administración institucional, autonómica ou local, constituirá causa determinante de revogación da axuda e do reintegro desta, xunto cos xuros de demora, por parte do beneficiario ou solicitante, segundo o disposto no artigo 78.5º do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia.</p>
<p>Segunda.-A concesión destas axudas terá como límite global o do crédito consignado nos orzamentos para estes fins.</p>
<p>Terceira.-As delegacións provinciais da Consellería de Sanidade e Servicios Sociais poderán requirir, en todo momento, a documentación orixinal que consideren necesaria para acreditar mellor o exacto cumprimento das condicións esixidas. Ademais, os beneficiarios quedan obrigados a facilitar toda a información que lles sexa requirida pola Intervención Xeral da Comunidade Autónoma, o Tribunal de Contas e o Consello de Contas, no exercicio das súas funcións de fiscalización e control do destino da axudas.</p>
<p>Cuarta.-En materia de infraccións e sancións aplicarase ó disposto no artigo 79 do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia, segundo redacción dada pola Lei 8/1999, do 30 de decembro, de medidas fiscais e orzamentarias, e de función pública e actuación administrativa.</p>
<p>Disposicións derradeiras</p>
<p>Primeira.-Facúltase o director xeral de Servicios Sociais para, no exercicio das súas competencias, dicta-las disposicións necesarias para o desenvolvemento e execución desta orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 23 de xaneiro de 2001.</p>
<p>José María Hernández Cochón</p>
<p>Conselleiro de Sanidade e Servicios Sociais</p>

