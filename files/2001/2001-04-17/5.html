---
date: '2001-04-17'
id: 66B2
page: 5
number: 74
agency: CONSELLERÍA DA PRESIDENCIA E ADMINISTRACIÓN PÚBLICA
section: III. OUTRAS DISPOSICIÓNS
title: >-
  Orde do 11 de abril de 2001 pola que se declara de interese galego a Fundación
  para o Desenvolvemento da Comarca do Morrazo e se ordena a súa inscrición no
  Rexistro de Fundacións, sección da Consellería da Presidencia e Administración
  Pública.
range: Orde
url: 'https://www.xunta.gal/dog/Publicados/2001/20010417/Anuncio66B2_gl.html'
---
<p>Con data do 9 de abril de 2001 publicouse no Diario Oficial de Galicia a orde da Consellería da Presidencia e Administración Pública do 23 de marzo de 2001 pola que se clasifica como mixta a Fundación para o Desenvolvemento da Comarca do Morrazo adscribíndoa á Consellería da Presidencia e Administración Pública, que terá que exercer plenamente o protectorado sobre ela.</p>
<p>A fundación foi constituída en escritura pública outorgada en Cangas, o día seis de novembro de 2000, ante a notaria Mª Ángeles Otero Seivane, co número mil oitocentos cincuenta e seis do seu protocolo, por Jaime Alberto Pita Varela, Andrés Precedo Ledo, Tomás Barreiro Sotelo, José Enrique Sotelo Villar, Francisco Antonio Santiago Fernández, Javier Barreiro Tenorio e Joaquín Quiezán Taboada; interveñen Jaime Alberto Pita Varela en representación da Xunta de Galicia, Andrés Precedo Ledo</p>
<p>como secretario xeral de Planificación e Desenvolvemento Comarcal da Xunta de Galicia, Tomás Barreiro Sotelo en representación do Concello de Cangas, Francisco Antonio Santiago Fernández en representación do Concello de Marín, Javier Barreiro Tenorio en representación do Concello de Moaña e Joaquín Queizán Taboada como delegado provincial da Consellería da Presidencia e Administración Pública en Pontevedra.</p>
<p>Esta fundación, ó abeiro do establecido no artigo 5 dos seus estatutos ten por obxecto pór en marcha as accións xenéricas enunciadas no Plan de desenvolvemento comarcal, deseñando programas, solicitando a súa implantación ós organismos correspondentes, animando e incentivando a participación dos sectores e axentes económicos e sociais ós que vai dirixido.</p>
<p>Así mesmo, poderá acometer actuacións, programas, accións e proxetos que contribúan e incidan no desenvolvemento territorial, económico e social da comarca que constitúe o seu ámbito de actuación.</p>
<p>Por todo iso, e en virtude das competencias que me confire o artigo 34.12º da Lei 1/1983, do 22 de febreiro, reguladora da Xunta e do seu presidente, e segundo o establecido nos artigos 8 da Lei 7/1983, do 22 de xuño, de réxime das fundacións de interese galego, modificada pola Lei 11/1991, do 8 de novembro, e 32.3º do Decreto 248/1992, do 18 de xuño, polo que se aproba o réxime de organización e funcionamento do protectorado das fundacións de interese galego,</p>
<p>DISPOÑO:</p>
<p>Artigo único.</p>
<p>1. Declarar de interese galego a Fundación para o Desenvolvemento da Comarca do Morrazo ó cumpriren os seus estatutos as prescricións que para tal efecto sinala a vixente lexislación en materia de fundacións de interese galego.</p>
<p>2. Ordena-la inscrición da Fundación para o Desenvolvemento da Comarca do Morrazo no Rexistro de Fundacións de Interese Galego, sección da Consellería da Presidencia e Administración Pública, para os efectos constitutivos que sinala a Lei 7/1983, do 22 de xuño, de réxime das fundacións de interese galego, modificada pola Lei 11/1991, do 8 de novembro.</p>
<p>Disposición derradeira</p>
<p>Esta orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 11 de abril de 2001.</p>
<p>Jaime Pita Varela</p>
<p>Conselleiro da Presidencia</p>
<p>e Administración Pública</p>

