---
date: '2001-02-22'
id: 333A
page: 2313
number: 38
agency: 'CONSELLERÍA DE FAMILIA E PROMOCIÓN DO EMPREGO, MULLER E XUVENTUDE'
section: I. DISPOSICIÓNS XERAIS
title: >-
  Resolución do 14 de febreiro de 2001 pola que se crean os premios Galicia en
  Feminino e se aproban as bases para a súa concesión.
range: Resolución
url: 'https://www.xunta.gal/dog/Publicados/2001/20010222/Anuncio333A_gl.html'
---
<p>O Servicio Galego de Promoción da Igualdade do Home e da Muller, como organismo autónomo adscrito á Consellería de Familia, Promoción do Emprego, Muller e Xuventude, créase por Lei 3/1991, do 14 de xaneiro, tendo como obxectivo principal a promoción e adopción de medidas encamiñadas á consecución da igualdade efectiva das mulleres e dos homes, removendo os obstáculos que impidan a participación e a integración da muller na vida social, cultural, educativa, económica e política de Galicia.</p>
<p>O artigo 3 do citado texto legal determina as funcións que desenvolve o dito servicio para o cumprimento de tales obxectivos e, entre elas, a de realizar e fomentar estudios sobre a situación das mulleres galegas, promover medidas e programas de igualdade de oportunidades entre homes e mulleres, incentiva-la participación das mulleres na vida política, económica, cultural, educativa e laboral, así como velar polo cumprimento dos convenios e tratados internacionais nos aspectos que afecten a materias de igualdade.</p>
<p>Neste sentido, as directrices da Unión Europea instan os estados membros a considera-la igualdade de oportunidades entre mulleres e homes como un principio democrático básico apoiado polos tratados internacionais. A incorporación da igualdade de oportunidades en tódolas políticas deixou de considerarse unha opción para converterse nunha esixencia na construcción da Europa da cidadanía. O principio de igualdade implica por unha parte a realización de medidas específicas de igualdade de oportunidades e por outra a consideración activa e explícita dos posibles efectos diferenciais que terán en homes e mulleres os programas e actuacións políticas que se van desenvolver por entidades e organismos.</p>
<p>Os estados membros a instancias da Unión Europea poñerán en marcha actuacións que promovan un reparto equilibrado das responsabilidades na vida política, económica, social, cultural, profesional e familiar.</p>
<p>Por todo isto considérase conveniente instituí-los premios Galicia en Feminino co obxecto de resaltar, coa dignidade que corresponda, as actuacións dirixidas a corrixir situacións de desigualdade por razón de sexo e de estimular e recoñece-la traxectoria e o esforzo de persoas ou entidades que desenvolvesen un labor relevante no ámbito da igualdade de oportunidades.</p>
<p>Polo que antecede,</p>
<p>DISPOÑO:</p>
<p>Artigo 1º</p>
<p>Crea-los premios Galicia en Feminino co fin de estimular e dinfundi-las actuacións que reflictan as</p>
<p>achegas das mulleres á sociedade, denuncien as situacións de discriminación por razón de sexo e promovan a transformación de estereotipos sexistas, así como recoñece-la traxectoria e o esforzo de persoas e entidades a favor da igualdade de oportunidades.</p>
<p>Artigo 2º</p>
<p>Aproba-las bases polas que se regulan os premios Galicia en Feminino, para cada ano, segundo anexo que se incorpora á seguinte resolución.</p>
<p>Disposición derradeira</p>
<p>Esta resolución entrará en vigor a partir do día seguinte ó da súa publicación no Diario Oficial de Galicia.</p>
<p>Santiago de Compostela, 14 de febreiro de 2001.</p>
<p>Aurora Montes Santa-Olalla</p>
<p>Directora xeral do Servicio Galego de Promoción</p>
<p>da Igualdade do Home e da Muller</p>
<p>ANEXO</p>
<p>Base 1.-Obxecto.</p>
<p>1. Convoca-los premios Galicia en Feminino co fin de estimular e dinfundi-las actuacións que reflictan as achegas das mulleres á sociedade, denuncien as situacións de discriminación por razón de sexo e promovan a transformación de estereotipos sexistas, así como recoñece-la traxectoria e o esforzo de persoas e entidades a favor da igualdade de oportunidades.</p>
<p>2. Os premios concederanse anualmente, referíndose ós méritos das candidaturas durante o ano anterior ó da súa concesión.</p>
<p>Base 2.-Modalidades dos premios.</p>
<p>As modalidades convocadas para os premios Galicia en Feminino son as seguintes:</p>
<p>a) Premio á participación laboral das mulleres.</p>
<p>b) Premio á difusión de imaxe non discriminatoria das mulleres.</p>
<p>c) Premio á participación artístico-cultural das mulleres.</p>
<p>d) Premio á participación social das mulleres.</p>
<p>e) Distinción honorífica pola defensa da igualdade.</p>
<p>Base 3.-Premio á participación laboral das mulleres.</p>
<p>1. Outorgarase a proxectos empresariais ou empresas promovidas por mulleres ou aquelas que melloren a situación das mulleres nos postos de traballo, implantadas en Galicia.</p>
<p>2. O xurado valorará as realizacións encamiñadas a posibilita-la inserción laboral por conta propia ou allea, a impulsa-la conciliación da vida profesional e familiar, a promove-la diversificación profesional e a favorece-lo acceso ós postos de decisión.</p>
<p>Base 4.-Premio á difusión dunha imaxe non discriminatoria das mulleres.</p>
<p>1. Poderán optar profesionais do xornalismo que desenvolvan o seu labor na Comunidade Autónoma de Galicia e programas continuados e puntuais de medios de comunicación e campañas publicitarias.</p>
<p>2. O xurado valorará a contribución á modificación de estereotipos tradicionais no tratamento da imaxe das mulleres nos distintos ámbitos, o uso dunha linguaxe non sexista, a divulgación dos logros e contribución das mulleres e o labor expreso na defensa da igualdade de oportunidades entre mulleres e homes.</p>
<p>Base 5.-Premio á participación artístico-cultural das mulleres.</p>
<p>1. Outorgarase a persoas individuais destacadas en actividades artístico-culturais ou a entidades e programas que promovan o protagonismo cultural das mulleres galegas.</p>
<p>2. O xurado valorará o labor realizado para resalta-las achegas das mulleres á arte e á cultura, dignificando os logros obtidos e visibilizando a importancia das actividades realizadas tradicionalmente por mulleres no ámbito cultural de Galicia.</p>
<p>Base 6.-Premio á participación social.</p>
<p>1. Poderán recibi-lo premio entidades que promovan a incorporación activa das mulleres a tódolos ámbitos de desenvolvemento social de Galicia.</p>
<p>2. O xurado valorará o traballo realizado para fomenta-la participación social das mulleres nun plano de igualdade atendendo especificamente á participación promovida naqueles ámbitos en que existen dificultades engadidas por tratarse dos colectivos máis desfavorecidos pola sociedade.</p>
<p>Base 7.-Distinción honorífica pola defensa da igualdade.</p>
<p>1. Outorgarase a persoas ou entidades que de xeito continuado e relevante contribúan á igualdade de oportunidades das mulleres galegas.</p>
<p>2. O xurado estudiará as propostas que estean avaladas por organismos públicos, asociacións de mulleres ou entidades de iniciativa social que se presentarán acompañadas dun resumo de motivacións e méritos que consideren que concorren na persoa ou entidade que propoñen.</p>
<p>Base 8.-Candidaturas.</p>
<p>1. Cada membro do xurado propoñerá candidaturas por cada modalidade de premio, acompañando unha memoria explicativa dos valores e méritos de cada unha delas, que permita ós membros do xurado valorar cada proposta.</p>
<p>2. O xurado elixirá os/as premiados/as, en cada modalidade, entre as candidaturas propostas polos seus membros, durante as súas sesións de traballo.</p>
<p>Base 9.-Carácter dos premios.</p>
<p>Os premios Galicia en Feminino outorgaranse con carácter exclusivamente honorífico e non xerarán dereito a ningún devengo nin efecto económico.</p>
<p>Base 10.-Xurado.</p>
<p>1. Para efectos de concesión dos premios constituirase un xurado, formado polos seguintes membros:</p>
<p>-A directora xeral do Servicio Galego de Promoción da Igualdade do Home e da Muller, que actuará como presidenta.</p>
<p>-Vocais: ata un número de seis vocais designados pola presidenta do xurado, por proposta do Pleno do Consello do Servicio Galego de Promoción da Igualdade do Home e da Muller, entre as organizacións representativas dos sectores ou ámbitos ós que van dirixidas cada unha das modalidades previstas na base 2.</p>
<p>-A secretaría será desempeñada pola secretaria do Servicio Galego de Promoción da Igualdade do Home e da Muller, que actuará con voz pero sen voto.</p>
<p>Base 11.-Procedemento de actuación do xurado.</p>
<p>O procedemento de actuación do xurado será o seguinte:</p>
<p>1. O xurado será convocado pola presidenta, podendo xuntarse cantas veces esta coide oportuno.</p>
<p>2. Para a válida constitución do órgano, para os efectos da celebración de sesións, deliberacións e toma de acordos, requirirase a presencia da presidenta e secretaria e a da metade, polo menos, dos seus membros.</p>
<p>3. O xurado adoptará os seus acordos por maioría de votos, dirimindo o voto de calidade da presidenta en caso de empate. A decisión do xurado será inapelable.</p>
<p>4. O xurado poderá declara-los premios e distincións desertos ou conceder premios compartidos.</p>
<p>5. Correspóndelle á secretaria do xurado levantar acta das sesións.</p>
<p>Base 12.-Entrega dos premios.</p>
<p>Os premios entregaranse no transcurso dun acto público, no mes de marzo de cada ano, con motivo da celebración do Día Internacional das Mulleres.</p>

