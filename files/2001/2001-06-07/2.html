---
date: '2001-06-07'
id: '9666'
page: 7
number: 110
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 30 de maio de 2001 pola que se complementa a do 26 de marzo de 2001,
  na que se determinan os servicios mínimos dirixidos a garanti-los servicios do
  persoal docente non universitario dependente da Consellería de Educación e
  Ordenación Universitaria durante a continuación da folga convocada de forma
  indefinida a partir do día 27 de marzo de 2001.
range: Orde
url: 'https://www.xunta.gal/dog/Publicados/2001/20010607/Anuncio9666_gl.html'
---
<p>O artigo 28.2º da Constitución española recoñece como dereito fundamental da persoa o dereito á folga.</p>
<p>O exercicio deste dereito na Administración e nas empresas, entidades e institucións públicas ou privadas, que presten servicios públicos ou de reco</p>
<p>ñecida e inaprazable necesidade, no ámbito e competencias da Comunidade Autónoma de Galicia, está condicionado ó mantemento dos servicios esenciais fixados no artigo 2 do Decreto 155/1988, do 9 de xuño (DOG nº 116, do 20 de xuño), entre os que se atopa a educación.</p>
<p>O exercicio do dereito fundamental á educación, así como dos seus corolarios, non se deben ver afectados gravemente polo lexítimo exercicio do dereito de folga, xa que aquel é considerado e recoñecido prioritariamente en relación a este.</p>
<p>O artigo 3 do citado decreto faculta os conselleiros competentes, por razón dos servicios esenciais afectados, para que, mediante orde e diante cada situación de folga, decidan o mínimo de actividade necesaria para asegura-lo mantemento de tales servicios; así como para determina-lo persoal necesario para a súa prestación.</p>
<p>A avaliación final do rendemento educativo dos alumnos é un proceso imprescindible dentro do sistema educativo, que permite a promoción do curso, nivel e grao nos estudios realizados ou posibilita o acceso á Formación Profesional ou ós centros de traballo e, en consecuencia, debe quedar amparada polo dereito á educación.</p>
<p>Por outra banda, para que a avaliación produza a súa eficacia debe ser realizada no momento preciso que posibilite a tódolos alumnos a mesma oportunidade para continua-los seus estudios, independentemente de circunstancias alleas a eles mesmos.</p>
<p>Por todo o anterior, logo do preceptivo trámite de audencia ó comité de folga, procede completar con esta orde os servicios mínimos establecidos pola Orde do 26 de marzo de 2001, e dirixidos a garanti-los servicios do persoal docente non universitario dependente da Consellería de Educación e Ordenación Universitaria durante a folga convocada de forma indefinida a partir do día 27 de marzo de 2001 e que teñen como finalidade a de salvagarda-los dereitos dos alumnos de seren avaliados nos estudios cursados.</p>
<p>Por todo o que antecede, esta consellería</p>
<p>DISPÓN:</p>
<p>Artigo 1º</p>
<p>As datas tope para que os alumnos de ensino non universitario estean avaliados serán as seguintes: curso de orientación universitaria (COU) e 2º curso de bacharelato LOXSE, o día 25 de maio de 2001; formación profesional de segundo grado e formación profesional específica, educación secundaria obrigatoria e educación primaria, antes do día 30 de xuño.</p>
<p>Artigo 2º</p>
<p>Os directores e xefes de estudios de cada centro escolar de titularidade pública elaborarán e comunicarán individualmente ó persoal docente non universitario afectado o calendario das probas de ava</p>
<p>liación final ou conxunta, se é o caso, para a súa realización nos prazos determinados no artigo 1º da presente orde.</p>
<p>Artigo 3º</p>
<p>Fíxanse como servicios mínimos en todos e cada un dos centros de titularidade pública, para o persoal docente non universitario e nos períodos anteditos, os seguintes:</p>
<p>a) O establecemento do calendario das probas de avaliación final ou conxunta, a súa comunicación individual ó persoal docente afectado e a cobertura e sinatura de actas serán realizados polos directores e xefes de estudio dos centros.</p>
<p>b) A elaboración por cada profesor ou equipo de profesores das probas, a aplicación delas e a asistencia ás sesións de avaliación, cobertura e sinatura de actas, nos períodos sinalados na presente orde.</p>
<p>c) O secretario de cada centro, con independencia das funcións que lle correspondan como profesor, terá que garanti-la comunicación da cualificación a cada alumno antes do día 30 de xuño próximo, agás as correspondentes ó curso de orientación universitaria (COU) e 2º de bacharelato LOXSE, que se levará a cabo coa antelación suficiente para permiti-la matriculación dos alumnos afectados nas probas de aptitude para o acceso ás facultades, escolas técnicas superiores e colexios universitarios.</p>
<p>Artigo 4º</p>
<p>Cando nas sesións de avaliación algún alumno non sexa cualificado nalgunha materia, os equipos de avaliación deberán establecer colexiadamente as cualificacións que corresponda outorgarlle, á vista das cualificacións parciais e demais aspectos que poidan ser considerados para o efecto.</p>
<p>Os directores dos centros darán conta inmediatamente á Inspección de Educación dos grupos de alumnos e materia ós que se tivera que aplica-lo disposto no punto anterior.</p>
<p>Artigo 5º</p>
<p>O incumprimento da obriga de atende-los servicios mínimos, fixados anteriormente será sancionado de conformidade co disposto no Decreto 94/1991, do 20 de marzo, polo que se aproba o Regulamento de réxime disciplinario dos funcionarios da Administración da Comunidade Autónoma de Galicia e no artigo 16.1º do Real decreto lei 17/1997, do 4 de marzo.</p>
<p>Disposición derradeira</p>
<p>Esta orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 30 de maio de 2001.</p>
<p>Celso Currás Fernández</p>
<p>Conselleiro de Educación e Ordenación</p>
<p>Universitaria</p>

