---
date: '2001-07-02'
id: A82A
page: 8
number: 127
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Decreto 153/2001, do 29 de xuño, polo que se regula a dotación de medios
  persoais da Axencia Galega de Desenvolvemento Rural.
range: Decreto
url: 'https://www.xunta.gal/dog/Publicados/2001/20010702/AnuncioA82A_gl.html'
---
<p>A Axencia Galega de Desenvolvemento Rural foi creada como un ente de dereito público pola disposición adicional sexta da Lei 5/2000, do 28 de decembro, de medidas fiscais e de réxime orzamentario e administrativo.</p>
<p>O Decreto 79/2001, do 6 de abril, polo que se aproba o regulamento da axencia, vén a dar cumprimento ó establecido no número sete da citada disposición adicional sexta da Lei 5/2000, regulando os extremos expresamente previstos nel, é dicir, todo o referente ós órganos de goberno e ó réxime económico, patrimonial e de persoal da axencia, ademais de todos aqueles que resultan necesarios para o seu funcionamento e a xestión do Fondo Galego de Desenvolvemento Rural que lle corresponde.</p>
<p>Tendo en conta o disposto na disposición adicional primeira do Decreto 79/2001, que establece un prazo de dous meses para a constitución dos seus órganos, cómpre adopta-las medidas necesarias para que a axencia conte cos medios adecuados para desenvolve-las súas actividades. Para estes efectos, o persoal que presta servicios no Servicio de Infraestructura Rural da Dirección Xeral de Desenvolvemento Rural da Consellería de Agricultura, Gandería e Política Agroalimentaria, poderá integrarse na axencia no marco das regras que se establecen no presente decreto.</p>
<p>Na súa virtude, por proposta do conselleiro de Economía e Facenda e logo de deliberación do Consello da Xunta de Galicia na súa reunión do día vintenove de xuño de dous mil un,</p>
<p>DISPOÑO:</p>
<p>Artigo 1º</p>
<p>O presente decreto ten por obxecto regula-la dotación de medios persoais que prestarán servicio no ente público Axencia Galega de Desenvolvemento Rural.</p>
<p>Artigo 2º</p>
<p>O presente decreto afecta o seguinte persoal:</p>
<p>a) Funcionarios de carreira que presten servicios actualmente no Servicio de Infraestructura Rural da Dirección Xeral de Desenvolvemento Rural da Consellería de Agricultura, Gandería e Política Agroalimentaria.</p>
<p>b) Calquera outro persoal funcionario de carreira con destino actual noutros departamentos, organismos ou centros dependentes da Xunta de Galicia que pase a prestar servicios na axencia.</p>
<p>c) Persoal interino ou contratado administrativo que preste servicios actualmente no Servicio de Infraestructura Rural.</p>
<p>d) Persoal laboral destinado en departamentos, organismos ou centros dependentes da Xunta de Galicia, que pase a prestar servicios na axencia.</p>
<p>e) Persoal contratado en réxime de dereito laboral pola Axencia Galega de Desenvolvemento Rural.</p>
<p>Artigo 3º</p>
<p>1. O persoal ó que se refire a alínea a) do artigo anterior poderá optar, no prazo de dous meses desde a entrada en vigor deste decreto, por:</p>
<p>a) Quedar integrado no cadro de persoal laboral da axencia.</p>
<p>1.-Este persoal, unha vez integrado, trala resolución da Dirección Xeral da Función Pública, quedará no seu corpo de orixe na situación de excedencia voluntaria prevista no artigo 55.1º da Lei 4/1988, do 26 de maio, da función pública de Galicia, modificado pola Lei 3/1995, do 10 de abril, e pola disposición adicional décima da Lei 11/1996, do 31 de decembro. A devandita situación persistirá mentres se manteña a relación de servicios que lle deu orixe e ese tempo seralle recoñecido ó persoal funcionario para os efectos de antigüidade e dereitos pasivos no caso de que reingrese na Administración autonómica.</p>
<p>2. A retribución que se estableza para este tipo de persoal será igual, cando menos, á suma das retribucións básicas e dos complementos de destino e específico que como funcionario viñese percibindo no momento da integración na axencia. Así mesmo, seralle recoñecida para tódolos efectos a antigüidade que lle corresponda.</p>
<p>b) Quedar adscrito ó servicio da axencia.</p>
<p>Ó persoal que efectúe esta opción seranlle respectadas as seguintes situacións:</p>
<p>1. As condicións retributivas que tivese no posto de orixe.</p>
<p>2. Os servicios que preste na axencia computaranse para os efectos de antigüidade, trienios e promoción interna.</p>
<p>3. O posto ó que resulte adscrito na axencia equipararase, para os efectos de consolidación de grao,</p>
<p>ó nivel de complemento de destino que corrresponda ó posto suprimido.</p>
<p>4. Os demais dereitos que correspondan á condición de funcionario.</p>
<p>2.-No caso de que algún funcionario non optara en prazo por algunha das situacións descritas, quedará na situación e condicións previstas no artigo 20 do Decreto 93/1991, do 20 de marzo, polo que se aproba o Regulamento de provisión de postos de traballo, promoción profesional e promoción interna.</p>
<p>Artigo 4º</p>
<p>O persoal sinalado na alínea b) do artigo 2º poderá ocupar un posto vacante na axencia nos termos establecidos na disposición adicional décimo primeira da Lei 4/1988, do 26 de maio, da función pública de Galicia, modificada pola Lei 3/1995, do 10 de abril, e pola Lei 11/1996, do 30 de decembro.</p>
<p>Artigo 5º</p>
<p>O persoal interino e o contratado administrativo que á entrada en vigor do presente decreto preste servicios no Servicio de Infraestructura Rural poderá, así mesmo, integrarse co mesmo carácter na axencia mediante solicitude, que deberá presentar no prazo de 2 meses desde aquela data.</p>
<p>Artigo 6º</p>
<p>O persoal laboral fixo que preste servicios noutros departamentos, organismos ou centros dependentes da Xunta de Galicia poderá prestar servicios na axencia, nos termos que establece o artigo 26.4º do III Convenio Colectivo Único para o persoal laboral da Xunta de Galicia.</p>
<p>Este persoal conservará, en calquera caso, os dereitos consolidados e deberes que viña tendo consonte a súa regulación xurídico-laboral concreta.</p>
<p>Artigo 7º</p>
<p>As solicitudes de integración previstas no presente decreto faranse mediante escrito dirixido ó presidente da axencia.</p>
<p>O presidente do ente público, unha vez vistas as solicitudes presentadas e as necesidades de persoal do ente, resolverá sobre aquelas nun prazo non superior a 2 meses desde o remate do prazo de presentación das solicitudes.</p>
<p>Transcorrido o dito prazo sen resolve-las solicitudes, entenderase que o silencio administrativo ten carácter positivo.</p>
<p>Artigo 8º</p>
<p>A axencia poderá contratar persoal laboral propio, fixo ou temporal, de acordo co previsto na lexislación vixente.</p>
<p>Disposición adicional</p>
<p>O III Convenio Colectivo Único para o persoal laboral da Xunta de Galicia, ou outro que o substitúa, será aplicado na Axencia Galega de Desenvolvemento Rural en canto esta, despois da negociación</p>
<p>cos representantes dos traballadores, non opte por aplicar un convenio colectivo distinto ou non dispoña de convenio propio.</p>
<p>Disposicións transitorias</p>
<p>Primeira.-A opción prevista no artigo 3º do presente decreto poderá ser exercida polo persoal funcionario de carreira que actualmente estea en comisión de servicios e o seu posto de orixe pertenza ó Servicio de Infraestructura Rural.</p>
<p>Segunda.-Unha vez constituídos os órganos da axencia, celebraranse as oportunas probas de selección para o persoal de réxime de dereito laboral, respectando os principios de publicidade, igualdade, mérito e capacidade.</p>
<p>Disposicións derradeiras</p>
<p>Primeira.-Autorízase o conselleiro de Economía e Facenda para que dicte tódalas disposicións que sexan precisas para o desenvolvemento do presente decreto.</p>
<p>Segunda.-O presente decreto entrará en vigor o mesmo día da súa públicación no Diario Oficial de Galicia.</p>
<p>Santiago de Compostela, vintenove de xuño de dous mil un.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>

