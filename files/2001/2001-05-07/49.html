---
date: '2001-05-07'
id: 79A2
page: 6
number: 87
agency: CONSELLERÍA DE MEDIO AMBIENTE
section: VI. ANUNCIOS
title: >-
  Edicto do 31 de xaneiro de 2001, do Xurado Provincial de Clasificación de
  Montes Veciñais en Man Común de Pontevedra, polo que se resolve a
  clasificación dos montes Cachadiña e outros, pertencentes á parroquia de
  Setados do concello das Neves.
range: Edicto
url: 'https://www.xunta.gal/dog/Publicados/2001/20010507/Anuncio79A2_gl.html'
---
<p>En cumprimento do disposto no artigo 28 do Regulamento para a execución da Lei 13/1989, do 10 de outubro, de montes veciñais en man común, aprobado polo Decreto 260/1992, do 4 de setembro, e de conformidade co diposto no artigo 60.1º da Lei 30/1992, do 26 de novembro, de réxime xurídico das administracións públicas e do procedemento administrativo común, faise constar que:</p>
<p>O Xurado Provincial de Clasificación de Montes Veciñais de Pontevedra, dictou a seguinte resolución:</p>
<p>Asistentes.</p>
<p>Presidente.</p>
<p>José Luis Díez Yáñez.</p>
<p>(Delegado provincial da Consellería de Medio Ambiente).</p>
<p>Vocais.</p>
<p>Luis Mª Muiños Vidueira.</p>
<p>(Letrado da Asesoría Xurídica da Xunta).</p>
<p>Isabel Catoira Lamela.</p>
<p>(Avogado polo colexio da provincia).</p>
<p>Teodoro Arribas Serrano.</p>
<p>(Xefe do Servicio de Montes e Industrias Forestais).</p>
<p>Vocais representantes da parroquia de setados do concello das Neves.</p>
<p>Enrique Fernández Barbeito.</p>
<p>José Pinto Iglesias.</p>
<p>Secretaria.</p>
<p>Mª José León Gómez.</p>
<p>(Xefe do Servicio Técnico-Xurídico da delegación de Medio Ambiente).</p>
<p>Na cidade de Pontevedra, sendo as dezasete horas do día vintenove de novembro do 2000, coa asistencia das persoas á marxe indicadas, reúnese na 3ª planta do edificio sito no nº 47 da rúa Benito</p>
<p>Corbal o Xurado Provincial de Clasificación de Montes Veciñais en Man Común con obxecto de decidir sobre a clasificación dos montes Cachadiña e outros da parroquia de Setados do concello das Neves.</p>
<p>Antecedentes de feito.</p>
<p>Primeiro.-O presidente da Comunidade de Montes da parroquia de Setados do concello das Neves, solicitou con data do 31-5-1994, a clasificación como veciñais en man común dos montes Cachadiña, Cruceiro, Aspra e A Lagoa.</p>
<p>Segundo.-O Xurado Provincial de Clasificación de Montes Veciñais na súa reunión con data do 4-4-1995 acordou inicia-los trámites para a clasificación dos referidos montes, así como a remisión do expediente ó Servicio de Montes e Industrias Forestais da entón Delegación Provincial de Agricultura, Gandería e Montes de Pontevedra para o seu estudio e informe, nomeándose instructor do expediente a José Luis Díez Yáñez.</p>
<p>Terceiro.-Así mesmo, e de conformidade co artigo 21 do Decreto 260/1992, do 4 de setembro, solicitouse a certificación de cargas ó correspondente Rexistro da Propiedade, a cal foi recibida con data do 20-3-2000 facendo constar que as referidas parcelas non figuran inscritas a favor de ningunha persona.</p>
<p>Cuarto.-Así mesmo, e con estricta observancia dos trámites previstos no artigo 23 do citado Decreto 260/1992, procedeuse á apertura do trámite de audiencia, formulándose, por parte do Concello das Neves, as alegacións que se consideraron oportunas.</p>
<p>Quinto.-Os montes Cachadiña, Cruceiro, Aspra e A Lagoa, obxecto do presente expediente de clasificación, supoñen, segundo a solicitude presentada, unha cabida total de 13,5 ha que se define da seguinte forma:</p>
<p>-Monte Cachadiña: 3,5 ha.</p>
<p>-Monte Cruceiro: 1,7 ha.</p>
<p>-Monte Aspra: 1,8 ha.</p>
<p>-Monte A Lagoa: 6,5 ha.</p>
<p>Fundamentos de dereito.</p>
<p>1. En relación co Monte A Lagoa, a Comunidade que demanda a presente clasificación ten xa clasificadas con data do 5-12-1980 catro parcelas coa denominación Montes de Setados, cunha superficie total aproximada de 30 ha, e unha destas parcelas corresponde na súa localización ó mesmo lugar do que se solicita agora a clasificación da parcela A Lagoa, polo que esta se considera xa clasificada como veciñal en man común.</p>
<p>2. Polo que afecta ó Monte Cachadiña, situado na parte norte da parroquia, delimítase de acordo coa seguinte descrición:</p>
<p>Cabida: 2,48 ha.</p>
<p>Lindes.</p>
<p>Norte: camiño que vai de Pedrouzón á Carboeira e cerrume cun muro de pedra granítica que cerra coas propiedades particulares.</p>
<p>Sur: camiño de Pedrouzón a Castro, con cerrume con valados e marcos que delimitan as propiedades particulares.</p>
<p>Leste: con valados de pedra e marcos que van delimitando as propiedades particulares de Marina Barbeitos Pérez, Benito Durán Loureiro, José Pérez Domínguez, Manuel Durán Pérez, herdeiros de Catalina Alonso, Antonio Durán Araújo, Fernando Domínguez Durán e Enrique Fernández Barbeito.</p>
<p>Oeste: valados de pedra granítica e marcos das propiedades particulares de Fernando Domínguez Durán, Manuel Iglesias Rodríguez, Antonio Rincón Ubeira e Rosa Ubeira.</p>
<p>Descrición: este monte atópase atravesado pola estrada de Pedrouzón á Rochiña e por unha liña eléctrica de A.T. cunha torre de sustentación dentro do monte.</p>
<p>Proponse a súa clasificación por reuni-los requisitos establecidos no artigo 1 da Lei 13/1989, do 10 de outubro, de montes veciñais en man común.</p>
<p>3. No que refire ó Monte dos cruceiros ou Fraga, situado na parte central da parroquia preto do lugar de Lamela, delimítase de acordo coa seguinte descrición:</p>
<p>Cabida: 1,7511 ha.</p>
<p>Lindes.</p>
<p>Norte: propiedade de Severo Fernández Alonso e María Vilas Rincón, cerrando a primeira con valados de formigón e a segunda con valado de pedra en formación de madarrón.</p>
<p>Sur: estrada de Fermil a Setados, con valados de pedra granítica e marcos.</p>
<p>Leste: con marcos que delimitan as propiedades particulares de Severo Iglesias Rodríguez, Manuel Durán Pérez, Manuel Pintos Iglesias, Adolfo Pintos Lima e herdeiros de Celestino Durán.</p>
<p>Oeste: coa propiedade particular de María Vilas Rincón, pechada con muro-madarrón, e estrada de Setados e Lamela.</p>
<p>Descrición: este monte atópase na actualidade con instalacións dun colexio de primaria (S=245 m), con campo de fútbol (S=2.600 m), área de xogos infantís (S=1.200 m), camiños e estradas (S=2.230 m) e o resto considerado área de expansión (S=11.190 m), resultando un total de 17.511 m.</p>
<p>Próponse a non clasificación por non quedar demostrado o aproveitamento veciñal.</p>
<p>4. Finalmente e en relación co Monte Aspra, situado preto de Setados, defínese de acordo coa seguinte descrición:</p>
<p>Cabida: 1,76 ha.</p>
<p>Lindes.</p>
<p>Norte: con camiño de acceso a propiedades particulares de Encarnación Pérez, Rosa Faxarela, José Iglesias Rodríguez, Severo Iglesias Rodíguez e Antonio Rincón.</p>
<p>Sur: Río Termes.</p>
<p>Leste: Río Termes.</p>
<p>Oeste: propiedades particulares de María Oubeira Doales, Manuel Oubeira Doales e valado que as cerra.</p>
<p>Descrición: atópase cerrado por valados de pedra granítica que delimitan as propiedades particulares, madarróns, marcos e río Termes. Existen tres muíños en ruínas, nomeados Muíño da Buraquiña, Muíño do Xabán e Muíño do Severo.</p>
<p>Propónse a súa clasificación por reuni-los requisitos establecidos no artigo 1 da Lei 13/1989, do 10 de outubro, de montes veciñais en man común.</p>
<p>5. En consideración ó exposto, e de conformidade co sinalado no artigo 1 da Lei 13/1989, do 10 de outubro, de montes veciñais en man común, así como no artigo 1 do Decreto 260/1992, do 4 de setembro, cómpre entender por montes veciñais en man común «... os terreos radicados na Comunidade Autónoma de Galicia que, con independencia da súa orixe, as súas posibilidades productivas, o seu aproveitamento actual e a súa vocación agraria, pertenzan a agrupacións veciñais na súa cualidade de grupos sociais e non como entidades administrativas, e os veñan aproveitando consuetudinariamente en réxime de comunidade, sen asignación de cotas, os membros daquelas na súa condición de veciños».</p>
<p>En consecuencia, vistos os preceptos legais e regulamentarios de xenérica e específica aplicación ó caso examinado, o instructor propón e de maneira unánime o xurado acorda:</p>
<p>1. Clasificar como veciñais en man común a favor dos veciños da parroquia de Setados do concello das Neves os montes Cachadiña e Aspra por reuniren os requisitos establecidos no artigo 1 da Lei 13/1989, do 10 de outubro, de montes veciñais en man común, correspondéndose coa planimetría elaborada para efecto polo Servicio de Montes e Industrias Forestais que forma parte inseparable da presente resolución, e de acordo coa descrición sinalada no fundamento de dereito segundo para o monte Cachadiña, e no fundamento de dereito cuarto para o monte Aspra.</p>
<p>2. Non clasificar como veciñais en man común os montes A Lagoa e Monte dos Cruceiros ou Fraga por atoparse xa clasificado o primeiro como veciñal en man común por acordo do xurado de data 5-12-1980 a favor dos veciños da parroquia de Setados do concello das Neves, e por non quedar demostrado o aproveitamento veciñal no que afecta o segundo.</p>
<p>Contra a presente resolución, que pon fin á vía administrativa, poderase interpoñer recurso de reposición con carácter potestativo ante o Xurado Provincial de Clasificación de Montes Veciñais en Man Común de Pontevedra no prazo dun mes, ou ben interpoñer directamente recurso contencioso-administrativo ante o Xulgado do Contencioso-Administrativo de Pontevedra no prazo de dous meses contados desde o día seguinte ó da presente notificación, de acordo co disposto nos artigos 109 e 116 da Lei 30/1992, do 26 de novembro, de réxime xurídico das administracións públicas e do procedemento administrativo común, e nos artigos 8 e 46 da</p>
<p>Lei 29/1998, do 13 de xullo, reguladora da xurisdicción contencioso-administrativa.</p>
<p>Pontevedra, 31 de xaneiro de 2001.</p>
<p>José Luis Díez Yáñez</p>
<p>Presidente do Xurado Provincial de Clasificación</p>
<p>de Montes Veciñais en Man Común de Pontevedra</p>

