---
date: '2001-01-17'
id: 13A2
page: 704
number: 12
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 11/2001, do 4 de xaneiro, polo que se declara a urxente ocupación,
  para efectos de expropiación forzosa, polo Concello de Vilanova de Arousa
  (Pontevedra), dos bens e dereitos necesarios para a realización das obras do
  proxecto de apertura e pavimentación da rúa A Cerca-As Rodas (Vilanova de
  Arousa).
range: Decreto
url: 'https://www.xunta.gal/dog/Publicados/2001/20010117/Anuncio13A2_gl.html'
---
<p>O Concello de Vilanova de Arousa, en sesión que tivo lugar o día 3 de novembro de 2000, aprobou o proxecto de apertura e pavimentación da rúa A Cerca-As Rodas (Vilanova de Arousa) e na sesión do 5 de abril de 2000 acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ó abeiro do disposto no artigo 52 da Lei de expropiación forzosa.</p>
<p>O concello remitiu a documentación complementaria para a correcta tramitación do expediente con data de entrada no rexistro xeral da Consellería de Xustiza, Interior e Relacións Laborais o día 12 de decembro de 2000.</p>
<p>Os bens nos que se concreta a declaración de urxente ocupación están determinados no expediente que se someteu a información pública.</p>
<p>A Dirección Xeral de Urbanismo da Consellería de Política Territorial, Obras Públicas e Vivenda emitiu informe favorable con data do 26 de decembro de 2000.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, porque, segundo sinala o concello, en breve prazo se iniciará a construcción do Instituto da ESO e, ó non existir na actualidade un acceso idóneo para a finalidade que se pretende, resulta de verdadeira necesidade a apertura dunha rúa que dote o recinto do instituto do acceso correspondente para os efectos de execución da obra do instituto.</p>
<p>A competencia para a declaración da urxente ocupación correspóndelle ó Consello da Xunta de Galicia segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude, por proposta do conselleiro de Xustiza, Interior e Relacións Laborais e logo de deliberación do Consello da Xunta de Galicia na súa reunión do día catro de xaneiro de dous mil un,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a urxente ocupación, polo Concello de Vilanova de Arousa para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto de apertura e pavimentación da rúa A Cerca-As Rodas (Vilanova de Arousa).</p>
<p>Santiago de Compostela, catro de xaneiro de dous mil un.</p>
<p>Manuel Fraga Iribarne</p>
<p>Presidente</p>
<p>Antonio Pillado Montero</p>
<p>Conselleiro de Xustiza, Interior e Relacións Laborais</p>

