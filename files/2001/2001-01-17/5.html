---
date: '2001-01-17'
id: 139E
page: 703
number: 12
agency: CONSELLERÍA DE SANIDADE E SERVICIOS SOCIAIS
section: III. OUTRAS DISPOSICIÓNS
title: >-
  Decreto 311/2000, do 28 de decembro, polo que se acepta a cesión a título
  gratuíto dunha superficie de terreo de 28,10 m, feita a favor do Servicio
  Galego de Saúde con destino á remodelación do Centro de Saúde Valle Inclán
  (Ourense).
range: Decreto
url: 'https://www.xunta.gal/dog/Publicados/2001/20010117/Anuncio139E_gl.html'
---
<p>A compañía mercantil Casas Ourense, S.A., mediante escrito do 6 de setembro de 2000, manifesta a súa vontade de lle ceder gratuitamente ó Servicio Galego de Saúde un terreo da súa propiedade contiguo ó Centro de Saúde Valle Inclán de Ourense, cunha extensión superficial de 28,10 m, para a remodelación do centro de saúde.</p>
<p>Conforme o artigo 17.1º da Lei 3/1985, do 12 de abril, do patrimonio da Comunidade Autónoma, requírese decreto do Consello da Xunta de Galicia para a adquisición de bens a título gratuíto. Por outra banda, o artigo 23.1º da mesma lei establece que non poderán adquirirse bens ou dereitos a título lucrativo cando o valor global dos gravames, cargas e afectacións impostas sobre eles exceda o seu valor intrínseco. Non se considerarán carga, gravames ou afeccións os investimentos que teña que realiza-la Comunidade Autónoma para da-lo destino de uso xeral ou servicio público da súa competencia que fixe o cedente.</p>
<p>En cumprimento do disposto na Lei 3/1985, do 12 de abril, do patrimonio da Comunidade Autónoma, de conformidade coa proposta do conselleiro de Sanidade e Servicios Sociais e logo de deliberación do Consello da Xunta de Galicia na súa reunión do día vinteoito de decembro de dous mil,</p>
<p>DISPOÑO:</p>
<p>Artigo 1º</p>
<p>1. Acéptase a cesión a título gratuíto dos terreos sitos na rúa Celso Emilio Ferreiro, propiedade da compañía mercantil Casas Ourense, S.A. a favor do Servicio Galego de Saúde, para a remodelación do Centro de Saúde Valle Inclán.</p>
<p>2. A parcela cedida ten unha superficie de 28,10 m e os seus lindes son os seguintes:</p>
<p>-Á fronte: rúa Capitán Cortés, hoxe rúa Celso Emilio Ferrreiro.</p>
<p>Á dereita: resto da súa matriz, hoxe rúa Valle Inclán.</p>
<p>Á esquerda: a obra sindical Dezaoito de Xullo, hoxe Centro de Saúde Valle Inclán.</p>
<p>-Ó fondo: predio de Inés Martínez Novo.</p>
<p>3. O inmoble obxecto da cesión está inscrito no Rexistro da Propiedade de Ourense número 1, a favor da compañía mercantil Casas Ourense, S.A., no folio 18, do libro 427, tomo 1.169, do predio nº 35.937, inscrición segunda.</p>
<p>Artigo 2º</p>
<p>O inmoble cédese segundo o establecido nos artigos 23.1º da Lei 3/1985, do 12 de abril, do patrimonio da Comunidade Autónoma e 38 do seu regulamento, e destinarase á remodelación do Centro de Saúde Valle Inclán.</p>
<p>Artigo 3º</p>
<p>O Servicio Galego de Saúde, a través do seu órgano competente, procederá á formalización da aceptación no correspondente documento público, inscribíndose no Rexistro da Propiedade ó seu nome e integrándose no seu patrimonio propio.</p>
<p>Disposición derradeira</p>
<p>O Servicio Galego de Saúde, a través do seu órgano competente, levará a cabo os trámites necesarios para a efectividade de canto se dispón neste decreto.</p>
<p>Santiago de Compostela, vinteoito de decembro de dous mil.</p>
<p>Manuel Fraga Iribarne</p>
<p>Presidente</p>
<p>José María Hernández Cochón</p>
<p>Conselleiro de Sanidade e Servicios Sociais</p>
<p>e presidente do Servicio Galego de Saúde</p>

