---
date: '2001-11-12'
id: 11A52
page: 14
number: 218
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 6 de setembro de 2001, da Delegación Provincial de Pontevedra,
  pola que se dispón o rexistro, o depósito e a publicación, no Diario Oficial
  de Galicia, do convenio colectivo da empresa Fomento de Construcciones y
  Contratas, S.A., centro de traballo de Nigrán.
range: Resolución
url: 'https://www.xunta.gal/dog/Publicados/2001/20011112/Anuncio11A52_gl.html'
---
<p>Visto o texto do convenio colectivo para a empresa Fomento de Construcciónes y Contratas, S.A., centro de traballo de Nigrán, con nº de código 3602601, que tivo entrada nesta delegación provincial o día 4-9-2001, subscrito en representación da parte económica pola representación da empresa, e da parte social polo delegado de persoal, con data do 14-8-2001. De conformidade co disposto no artigo 90.2º e 3º do Real decreto lexislativo 1/1995, do 24 de marzo, polo que se aproba o texto refundido</p>
<p>da Lei do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo, e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación provincial</p>
<p>ACORDA:</p>
<p>Primeiro.-Ordena-la súa inscrición no libr de rexistro de convenios colectivos de traballo, existente nesta delegación provincial, e a notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Vigo, 6 de setembro de 2001.</p>
<p>Antonio Coello Bufill</p>
<p>Delegado provincial de Pontevedra</p>
<p>Convenio colectivo da empresa Fomento de</p>
<p>Construcciones y Contratas, S.A. para o seu persoal</p>
<p>adscrito ós servicios de recollida de residuos</p>
<p>sólidos e limpeza viaria do concello de Nigrán</p>
<p>Capítulo I</p>
<p>Normas xerais</p>
<p>Artigo 1º.-Ámbito de aplicación.</p>
<p>1. Este convenio colectivo regulará as condicións de traballo da empresa Fomento de Construcciones y Contratas, S.A., no sucesivo FCC, co seu persoal adscrito ós servicios de recollida de residuos sólidos e limpeza viaria do concello de Nigrán, que FCC ten concertados co Concello de Nigrán.</p>
<p>Artigo 2º.-Duración e vixencia.</p>
<p>1. A duración do convenio será de catro anos e estenderase ata o 31 de decembro de 2004.</p>
<p>2. Non obstante, seguirase aplicando ata a sinatura do novo convenio que o substitúa e neste momento observarase o que determine a lexislación vixente en materia de negociación colectiva.</p>
<p>3. O presente convenio entrará en vigor o día seguinte ó da súa publicación íntegra no BOP. Non obstante, as retribucións salariais, recollidas no capítulo II, retrotraerán os seus efectos ó día 1º de xaneiro de 2001.</p>
<p>Artigo 3º.-Denuncia.</p>
<p>1. Este convenio considerarase automaticamente denunciado, unha vez terminada a vixencia prevista no artigo anterior, sen necesidade de ningún aviso previo.</p>
<p>Artigo 4º.-Condicións máis beneficiosas.</p>
<p>1. Respectaranse as condicións persoais que en conxunto anual excedan das condicións establecidas neste convenio, manténdose ad personam.</p>
<p>Artigo 5º.-Absorción e compensación.</p>
<p>1. As retribucións establecidas neste convenio compensarán e absorberán tódalas existentes no momento da súa entrada en vigor, calquera que sexa a súa natureza ou orixe.</p>
<p>2. Os aumentos de retribucións que se puidesen producir no futuro por disposicións legais só serán aplicables cando, consideradas globalmente e en cómputo anual, superen as aquí pactadas. En caso contrario serán compensadas e absorbidas e este convenio manterase nos seus propios termos.</p>
<p>Artigo 6º.-Comisión mixta paritaria.</p>
<p>1. No prazo máximo de 10 días a partir do asinamento do convenio constituirase unha comisión mixta de interpretación e vixilancia do convenio.</p>
<p>2. Estará formada por 1 representantes da parte económica e 1 da parte social, que será o delegado de persoal. Ámbalas partes poderán contar con asesores.</p>
<p>3. Reuniranse por instancia de parte cantas veces sexa necesario e deberán realiza-la reunión coa maior brevidade posible.</p>
<p>4. As súas funcións serán as seguintes:</p>
<p>a) Interpretación da totalidade das cláusulas deste convenio.</p>
<p>b) Vixilancia e cumprimento do pactado.</p>
<p>c) Estudio e valoración de novas disposicións legais de promulgación posterior á entrada en vigor deste convenio que poidan afecta-lo seu contido.</p>
<p>d) Cantas outras actividades tendan á eficacia práctica do convenio e a unha maior solución interna dos conflictos.</p>
<p>5. As reunións da comisión mixta paritaria, cando sexan convocadas pola parte empresarial, o día será por conta da empresa, e cando sexan convocadas pola parte social, será ó 50%, é dicir, o día investido nunha reunión será por conta da parte social e a próxima por conta da empresa.</p>
<p>Artigo 7º.-Interpretación e aplicación do convenio.</p>
<p>1. Ámbalas partes conveñen en que calquera dúbida ou diverxencia que poida xurdir sobre a interpretación ou aplicación deste convenio sexa sometida, antes de establecer reclamación ante os órganos competentes, a informe da comisión mixta paritaria.</p>
<p>2. A comisión mixta paritaria deberá emiti-lo seu informe nun prazo de cinco días hábiles a partir do día seguinte a aquel en que fose solicitado.</p>
<p>3. As funcións e actividades da comisión mixta paritaria non obstruirán en ningún caso o libre acceso á xurisdicción administrativa e contenciosa previstas na lei.</p>
<p>Capítulo II</p>
<p>Retribucións</p>
<p>Artigo 8º.-Sistema salarial.</p>
<p>1. Considérase salario a totalidade das percepcións económicas dos traballadores, en diñeiro ou en especie, pola prestación profesional dos servicios laborais por conta allea, xa retribúan o traballo efectivo, calquera que sexa a forma de remuneración, ou os períodos de descanso computables como de traballo.</p>
<p>2. Non terán a consideración de salarios as cantidades percibidas polo traballador en concepto de indemnizacións ou suplidos, polos gastos realizados como consecuencia da súa actividade laboral, as prestacións e indemnizacións da Seguridade Social e as indemnizacións correspondentes a traslados, suspensións ou despedimentos.</p>
<p>3. As condicións económicas, pactadas neste convenio serán as que para cada categoría se establecen na táboa salarial anexa, de acordo cos artigos seguintes.</p>
<p>4. O pagamento da nómina mensual efectuarase o último día hábil de cada mes. Cando coincida en festivo ou en sábado efectuarase o día anterior. A entrega da nómina será o día anterior ó pagamento.</p>
<p>5. O traballador, logo de notificación á empresa dun mes, poderá elixir calquera entidade bancaria para o ingreso da súa nómina, achegando, xunto coa solicitude, os datos relativos á súa conta bancaria.</p>
<p>Artigo 9º.-Estructura das percepcións económicas.</p>
<p>1. As percepcións económicas estructúranse con base nos seguintes conceptos.</p>
<p>1.1. Salario base.</p>
<p>1.2. Complementos salariais.</p>
<p>1.3. Gratificacións extraordinarias.</p>
<p>1.4. Retribución de vacacións.</p>
<p>1.5. Contribucións extrasalariais.</p>
<p>Artigo 10º.-Salario base.</p>
<p>1. O salario base do persoal afecto a este convenio será o que para cada categoría se establece na táboa salarial anexa. O salario base devengarase por día natural.</p>
<p>Artigo 11º.-Antigüidade.</p>
<p>1. O complemento de antigüidade consistirá en tres bienios do 5% e posteriores quinquenios do 7% sobre o salario base de cada categoría.</p>
<p>2. A antigüidade aboarase a partir do mes seguinte en que se cumpra o período necesario para ter dereito a bienios ou quinquenios.</p>
<p>Artigo 12º.-Complementos salariais.</p>
<p>1. Considéranse como tales os complementos por traballos tóxicos, penosos e perigosos o complemento</p>
<p>de actividade, o complemento de nocturnidade e o complemento de productividade.</p>
<p>1.1. Complemento tóxico, penoso e perigoso.</p>
<p>1.1.1. O persoal afecto a este convenio percibirá un complemento de posto de traballo denominado complemento tóxico, penoso e perigoso e o seu importe será o 20% do salario base de cada categoría.</p>
<p>1.1.2. Quedan exceptuados da percepción deste complemento os postos de traballo desempeñados por empregados técnico-administrativos.</p>
<p>1.1.3. Este complemento aboarase por día efectivamente traballado.</p>
<p>1.2. Complemento de actividade.</p>
<p>1.2.1. Para as categorías e polos importes que figuran nas táboas anexas devengarase este complemento por día efectivamente traballado.</p>
<p>1.2.2. Todo o persoal percibirao cando efectúe o seu traballo cun rendemento correcto.</p>
<p>1.3. Complemento de nocturnidade.</p>
<p>1.3.1. Os traballadores que realicen a súa xornada entre as 22 e as 6 horas percibirán un complemento de nocturnidade, consistente no 25% do salario base de cada categoría.</p>
<p>1.3.2. Este complemento aboarase por día efectivamente traballado en xornada nocturna.</p>
<p>1.4. Complemento de productividade.</p>
<p>1.4.1. En compensación polo maior esforzo realizado para o normal desenvolvemento dos traballos os días seguintes a domingos e festivos en que non se preste servicio, o persoal que nos ditos días, posteriores a domigos ou festivos, realice o servicio, percibirá un complemento de productividade; a súa contía será a que se especifica nas táboas salariais anexas.</p>
<p>Artigo 13º.-Gratificacións extraordinarias.</p>
<p>1. As gratificacións extraordinarias de verán e Nadal aboaranse, cada unha, a razón de 30 días de salario base máis antigüidade. A paga de beneficios será de 15 días de salario base máis antigüidade.</p>
<p>2. As pagas de verán e de Nadal devengaranse semestralmente. A de verán, do 1 de xaneiro ó 30 de xuño, e a de decembro do 1 de xullo ó 31 de decembro. Aboaranse os días 20 dos meses de xullo e de decembro, respectivamente.</p>
<p>3. A paga extraordinaria de beneficios devengarase do 1 de xaneiro ó 31 de decembro e aboarase o día 20 de marzo do ano seguinte ó do seu devengo.</p>
<p>4. As pagas extras devengaranse día a día, non devengándose nas ausencias inxustificadas. Nos casos de ILT aplicarase o disposto no artigo 32º.</p>
<p>Artigo 14º.-Vacacións.</p>
<p>1. Todo o persoal adscrito a este convenio desfrutará de 30 días naturais de vacacións retribuídas, ou a parte proporcional que lle corresponda en función do tempo traballado.</p>
<p>2. As vacacións retribuiranse a razón de salario base, antigüidade, complemento tóxico e complemento de actividade.</p>
<p>3. As vacacións distribuiranse nos meses de maio a setembro, ambos inclusive.</p>
<p>4. Confeccionarase un calendario anual de vacacións que garanta a rotatividade no seu desfrute.</p>
<p>Artigo 15º.-Complementos extrasalariais.</p>
<p>1. Complemento compensatorio de distancia e transporte.</p>
<p>Para compensa-los gastos que se lles producen ós traballadores para acudir ós seus postos de traballo, todo o persoal afectado por este convenio percibirá un complemento extrasalarial, denominado complemento compensatorio de distancia e transporte; o seu importe será o establecido na táboa salarial anexa. Este complemento aboarase por día efectivamente traballado.</p>
<p>Capítulo III</p>
<p>Condicións de traballo</p>
<p>Artigo 16º.-Xornada de traballo.</p>
<p>1. A xornada diaria, durante toda a vixencia do convenio, será de 7 horas de traballo efectivo (incluídos 20 minutos para o bocadillo). A xornada de traballo distribuirase de luns a sábado, de acordo cos horarios e quendas que se recollen no calendario laboral, que se xunta como anexo III.</p>
<p>2. Para os anos 2001 e 2002 establécese unha xornada anual de 273 días de traballo efectivo.</p>
<p>3. No ano 2003 descansaranse 11 días ó ano, e a xornada anual queda en 262 días. Estes descansos distribuiranse de luns a sábado; para a súa posta en práctica establecerase un correquendas mensual, entre todo o persoal. Nestes días de descanso aboaranse os complementos salariais recollidos no artigo 12º, excepto o complemento de productividade.</p>
<p>4. No ano 2004 descansaranse outros 11 días máis ó ano, quedando a xornada anual en 251 días. Estes descansos distribuiranse de luns a sábado, e para a súa posta en práctica establecerase un correquendas quincenal, entre todo o persoal. Nestes días de descanso aboaranse os complementos salariais recollidos no artigo 12º, excepto o complemento de productividade.</p>
<p>5. Estas diminucións do número de xornadas anuais de traballo comportan a contratación de persoal para cubri-los postos de traballo necesarios para compensa-la dita diminución.</p>
<p>6. A distribución da xornada de traballo estará supeditada, en cada momento, ás necesidades do servicio e ós cambios que nel se poidan producir, en función do contrato entre FCC e o Concello de Nigrán.</p>
<p>7. Os excesos de horas semanais que se produzan como consecuencia do expresado no parágrafo anterior compensaranse con días de descanso entre semana.</p>
<p>Artigo 17º.-Descanso semanal.</p>
<p>1. Como norma xeral, o persoal das quendas de mañá e tarde realizarán o seu descanso semanal o domingo. O persoal que efectúe a súa xornada na quenda de noite descansará a noite do domingo ó luns.</p>
<p>2. Non obstante lo especificado no punto anterior, e ó tratarse dun servicio público de inescusable realización, existe a obrigatoriedade de presta-lo servicio en domingos e festivos. Os traballadores que teñan que traballar nestes días desfrutarán o seu descanso semanal ou a correspondente festividade noutro día.</p>
<p>Artigo 18º.-Festivos traballados.</p>
<p>1. Os festivos traballados serán aboados na contía de 5.600 pesetas (33,66 A) durante toda a vixencia do convenio.</p>
<p>2. Ademais, aboaranse os complementos correspondentes, e a empresa concederá un día de descanso compensatorio, que se retribuirá como domingo ou festivo.</p>
<p>Artigo 19º.-San Martín de Porres.</p>
<p>1. O día de San Martín de Porres, 3 de novembro, será considerado festivo.</p>
<p>Capítulo IV</p>
<p>Faltas e sancións</p>
<p>Artigo 20º.-Faltas e sancións.</p>
<p>1. Será de aplicación o catálogo de faltas e sancións regulado polo convenio xeral do sector, no seu título XII.</p>
<p>2. Tódalas sancións por faltas graves ou moi graves comunicaranse simultaneamente ó traballador e ó delegado de persoal.</p>
<p>Capítulo V</p>
<p>Seguridade e hixiene</p>
<p>Artigo 21º.-Seguridade e hixiene.</p>
<p>1. Dada a importancia que lle recoñecen os asinantes á prevención de accidentes, inclúese este capítulo dedicado á hixiene e seguridade no traballo. E considerando de obrigada aplicación, ámbalas partes, a lexislación sobre seguridade e hixiene, para tal efecto, organizarase un Comité de Seguridade e Saúde, co obxecto de velar polo cumprimento das medidas legais e regulamentarias, así como para a posta en práctica do estipulado na Lei 31/1995, do 8 de novembro, de prevención de riscos laborais.</p>
<p>Artigo 22º.-Medidas de seguridade e hixiene.</p>
<p>1. A dirección da empresa adoptará as medidas de seguridade e hixiene pertinentes, como consecuencia do control do lugar de traballo e das instalacións e instrumentos que pon á disposición dos traballadores. As medidas de protección afectarán igualmente ós traballadores, obrigándose a traballar con seguridade y a coidar que os locais e instrumentos de traballo estean en perfectas condicións; débese poñer en coñecemento do comité de segu</p>
<p>ridade e saúde ou, no seu defecto, do comité de empresa, tódalas anomalías que se detecten para que este adopte as medidas oportunas.</p>
<p>Artigo 23º.-Comité de Seguridade e Saúde.</p>
<p>1. O Comité de Seguridade e Saúde terá unha composición de carácter paritario. O representante da parte social será o delegado de persoal.</p>
<p>Artigo 24º.-Funcións do Comité de Seguridade e Saúde.</p>
<p>1. As funcións do Comité de Seguridade e Saúde serán as seguintes:</p>
<p>a) Promove-la observancia das disposicións vixentes para a prevención de riscos profesionais.</p>
<p>b) Fomenta-la colaboración de todo o persoal na práctica e observancia das medidas preventivas, estimula-lo ensino, divulgación, propaganda da seguridade e hixiene no traballo, fundamentalmente entre os representantes dos traballadores, tanto do comité de representantes como entre os propios membros do Comité de Seguridade e Saúde.</p>
<p>2. A empresa facilitará os medios de propaganda necesarios, co fin de que todo o persoal estea ó día sobre as recomendacións, obrigas e prácticas en materia de seguridade e hixiene.</p>
<p>Artigo 25º.-Recoñecemento médico e vacinación.</p>
<p>1. Anualmente faráselles a tódolos traballadores un recoñecemento médico de carácter voluntario.</p>
<p>2. O recoñecemento médico consistirá, como mínimo, en:</p>
<p>-Audiometría.</p>
<p>-Control da vista.</p>
<p>-Análise de sangue.</p>
<p>-Análise de urina.</p>
<p>-Espirometría.</p>
<p>-Exploración clínica.</p>
<p>3. Os resultados do recoñecemento médico entregaránselle ó trabajador.</p>
<p>4. A campaña de vacinación consistirá, como mínimo, no seguinte:</p>
<p>-Vacina contra o tétano.</p>
<p>-Vacina contra a hepatite B.</p>
<p>Capítulo VI</p>
<p>Melloras sociais</p>
<p>Artigo 26º.-Permisos e licencias.</p>
<p>1. O persoal afecto a este convenio terá dereito ós seguintes permisos e licencias:</p>
<p>2. A. Permisos: a empresa poderá concederlle ó persoal que o solicite e por causas xustificadas ata 15 días de permiso ó ano, sen soldo, sempre que as necesidades do servicio o permitan. Os permisos deberán ser solicitados coa anticipación de 15 días, salvo casos de urxente necesidade.</p>
<p>3. B. Licencias: o persoal terá dereito, sempre que se cumpran os requisitos esixidos pola lei, a desfrutar de licencias retribuídas na forma e condicións que a seguir se indican:</p>
<p>a) Por matrimonio: 15 días naturais.</p>
<p>b) Matrimonio de fillos: 1 día se é na provincia e 2 se é fóra dela.</p>
<p>c) Parto da esposa: 2 días, e 4 se é fóra da provincia</p>
<p>d) Falecemento, accidente, enfermidade grave ou hospitalización de cónxuxe, pais ou fillos: 3 días.</p>
<p>e) Falecemento, accidente, enfermidade grave ou hospitalización de avós, irmáns ou netos: 2 días.</p>
<p>f) Para renovación do carné de conducir das clases C, D e E de todo o persoal que o requira para a realización do seu traballo na empresa, polo tempo que lle sexa necesario para efectuar recoñecemento psicotécnico ou exames.</p>
<p>g) A empresa, logo de petición dos traballadores que realicen estudios para a obtención dun título profesional e posterior xustificación, concederá as oportunas licencias para asistir a exames.</p>
<p>h) Por traslado do domicilio habitual: 1 día.</p>
<p>i) Polo tempo indispensable para o cumprimento dun deber inescusable de carácter público e persoal.</p>
<p>4. Como norma xeral, as licencias comezaranse a contar na data en que se produza o feito que as motiva e, en todo caso, entenderase que os días de licencia son días naturais.</p>
<p>Artigo 27º.-Excedencias.</p>
<p>1. O traballador con alomenos unha antigüidade na empresa dun ano terá dereito a que se lle recoñeza unha excedencia voluntaria dun a cinco anos. A empresa reservaralle o posto de traballo ó traballador na dita situación e concertará para o efecto o contrato de interinidade ou substitución correspondente.</p>
<p>2. O dito contrato estará suxeito ás disposicións sobre a materia en vigor, no momento da substitución e ata que remate esta.</p>
<p>3. O traballador avisará a empresa con dous meses de antelación á data prevista para a súa reincorporación ó posto de traballo.</p>
<p>4. Este dereito só poderá volver ser exercido polo mesmo traballador unha vez transcorridos catro anos desde a finalización da anterior excedencia.</p>
<p>5. En todo o non previsto neste artigo observarase o establecido con carácter xeral no artigo 46 do Estatuto dos traballadores e demais normas vixentes sobre a materia.</p>
<p>Artigo 28º.-Contratación.</p>
<p>1. Acórdase que a totalidade dos postos de traballo, necesarios para desempeña-lo servicio diario, sexan cubertos por persoal con contrato de traballo indefinido, para a prestación dos traballos de recollida de residuos sólidos e limpeza viaria do concello de Nigrán.</p>
<p>Artigo 29º.-Axuda familiar.</p>
<p>1. Os traballadores afectados por este convenio que teñan ó seu cargo unha persoa diminuída psíquica ou física, de acordo coas estipulacións requiridas pola Seguridade Social e logo de xustificación, percibirán un complemento extrasalarial de 5.382 pesetas (32,35 A).</p>
<p>Artigo 30º.-Póliza de accidentes.</p>
<p>1. A empresa subscribirá unha póliza de accidentes que garanta as seguintes indemnizacións:</p>
<p>2.a) En caso de falecemento por accidente laboral ou enfermidade porfesional: 1.935.000 pesetas (11.630 A).</p>
<p>3.b) En caso de invalidez absoluta ou grande invalidez derivada de accidente laboral ou enfermidade profesional: 1.935.000 pesetas (11.630 A).</p>
<p>4. Para os efectos deste artigo considerarase accidente de traballo e enfermidade profesional o sufrido con ocasión da prestación de servicios para esta empresa, incluíndo cando se produza in itinere.</p>
<p>5. O titular poderá designar, ante a entidade aseguradora e por escrito, os seus propios beneficiarios.</p>
<p>Artigo 31º.-Xubilación.</p>
<p>1. Estabécese un premio de xubilación anticipada segundo o seguinte baremo e con independencia dos anos de servicio:</p>
<p>Xubilación ós 60 anos: 5 mensualidades.</p>
<p>Xubilación ós 61 anos: 4 mensualidades.</p>
<p>Xubilación ós 62 anos: 3 mensualidades.</p>
<p>Xubilación ós 63 anos: 2 mensualidades.</p>
<p>Xubilación ós 64 anos: 1 mensualidade.</p>
<p>Artigo 32º.-Incapacidade temporal.</p>
<p>1. Nos supostos de IT derivada de accidente laboral, a empresa complementará as prestacións da Seguridade Social ata o 100% do salario mensual desde o primeiro día de baixa e mentres dure esta.</p>
<p>2. De igual xeito actuarase nos casos de hospitalización e mentres dure esta.</p>
<p>3. Igual criterio se seguirá con respecto ó aboamento das pagas extraordinarias.</p>
<p>Artigo 33º.-Roupa de traballo.</p>
<p>1. Conductores. Persoal fixo de obra.</p>
<p>Roupa de invernoRoupa de verán</p>
<p>2 pantalóns2 pantalóns</p>
<p>2 camisas2 camisas</p>
<p>1 par de calzado1 par de calzado</p>
<p>1 anorak1 cazadora</p>
<p>1 roupa de auga</p>
<p>1 cazadora</p>
<p>1 gorra</p>
<p>1 xersei</p>
<p>2. Peóns. Persoal fixo de obra.</p>
<p>Roupa de invernoRoupa de verán</p>
<p>2 pantalóns2 pantalóns</p>
<p>2 camisas2 camisas</p>
<p>1 par de calzado1 par de calzado</p>
<p>1 par de botas de auga1 cazadora</p>
<p>1 par de luvas1 gorra</p>
<p>1 anorak</p>
<p>1 roupa de auga</p>
<p>1 cazadora</p>
<p>1 xersei</p>
<p>3. Mecánicos. Persoal fixo de obra.</p>
<p>Roupa de invernoRoupa de verán</p>
<p>2 camisas2 camisas</p>
<p>3 pantalóns3 pantalóns</p>
<p>3 cazadoras3 cazadoras</p>
<p>1 par de calzado1 par de calzado</p>
<p>1 anorak</p>
<p>1 gorra</p>
<p>1 roupa de auga</p>
<p>1 xersei</p>
<p>4. A roupa de verán entregarase do 1 ó 15 de maio.</p>
<p>5. A roupa de inverno entregarase do 1 ó 15 de outubro.</p>
<p>6. Cando a roupa rompa ou quede inservible realizando o traballo, a empresa cambiaraa por unha nova, logo de entrega da roupa deteriorada.</p>
<p>Artigo 34º.-Retirada do permiso de conducir.</p>
<p>1. No suposto de que a un traballador coa categoría de conductor realizando o seu cometido cun vehículo da empresa e cumprindo coa función que lle fose encomendada, lle fose retirado provisionalmente o permiso de conducir, a empresa acoplarao a outro posto de traballo adecuado ás súas facultades e respectándolle a retribución de conductor por un período máximo de dous anos. Ó final da suspensión do permiso de conducir será reintegrado á súa antiga categoría e posto de traballo. O resto das categorías que desempeñen os labores de conductor rexeranse por este artigo.</p>
<p>2. Estes beneficios non terán lugar cando a causa da retirada do permiso de conducir sexa debida a imprudencia temeraria, embriaguez ou drogadicción, ou cando exista reincidencia.</p>
<p>Artigo 35º.-Mobilidade.</p>
<p>1. Observarase o disposto con carácter xeral no Estatuto dos traballadores, no seu capítulo III, sección primeira.</p>
<p>2. Os distritos serán rotativos obrigatoriamente para todo o persoal.</p>
<p>Artigo 36º.-Créditos persoais.</p>
<p>1. Crearase un fondo de 1.000.000 de pesetas (6.010 A) e a comisión mixta paritaria regulará a forma de distribución e reintegro.</p>
<p>Artigo 37º.-Axudas de custo.</p>
<p>1. Compensaranse economicamente os desprazamentos por motivos laborais fóra do concello, sempre</p>
<p>que haxa que pernoitar no lugar do desprazamento, ou cando sexa preciso xantar ou cear alí.</p>
<p>2. Compensarase do seguinte xeito:</p>
<p>Axuda de custos completa: 5.980 pesetas/día (35,94 A).</p>
<p>Media axuda de custos: 2.990 pesetas/día (17,97 A).</p>
<p>Capítulo V</p>
<p>Dereitos sindicais</p>
<p>Artigo 38º.-Dereito de información.</p>
<p>1. En todo o referido ós dereitos sindicais observarase o estipulado con carácter xeral no capítulo XIII do convenio colectivo do sector de limpeza pública, viaria, regas, recollida, tratamento e eliminación de residuos, limpeza e conservación de rede de sumidoiros (BOE nº 58, do 7-3-1996), así como o establecido no artigo 64.1º do Estatuto dos traballadores.</p>
<p>Artigo 39º.-Cota sindical.</p>
<p>1. A empresa descontará da nómina dos traballadores a cota sindical, logo de solicitude escrita de cada un deles.</p>
<p>Artigo 40º.-Información de absentismo.</p>
<p>1. A empresa facilitará trimestralmente información sobre absentismo, baixas por accidente, baixas por enfermidade e faltas inxustificadas.</p>
<p>Artigo 41º.-Altas e baixas na empresa.</p>
<p>1. Facilitaránselle ó delegado de persoal os modelos de contrato de traballo que se utilizan na empresa.</p>
<p>2. Ó traballador entregaráselle copia do seu contrato de traballo.</p>
<p>3. Cando existan altas de novos traballadores fixos ou eventuais, a empresa comprométese a comunicarllo ó delegado de persoal, indicando apelidos, nome e categoría do novo traballador, así como o tipo de contrato efectuado.</p>
<p>4. O traballador que desexe cesar na empresa deberá comunicarllo cunha antelación de 7 días. Este prazo será de 15 días para o persoal administrativo, e dun mes para o persoal titulado.</p>
<p>Artigo 42º.-Asembleas.</p>
<p>1. Os traballadores disporán dun crédito de 6 horas anuais para a realización de asembleas dentro da xornada de traballo, logo de notificación á empresa.</p>
<p>Capítulo VIII</p>
<p>Subrogación do persoal</p>
<p>Artigo 43º.-Subrogación do persoal.</p>
<p>1. En todo o referido á subrogación do persoal observarase o estipulado con carácter xeral no capítulo XI do convenio colectivo do sector de limpeza pública, viaria, regas, recollida, tratamento e eliminación de residuos, limpeza e conservación de rede de sumidoiros (BOE nº 58, do 7-3-1996), así como o establecido no artigo 44.1º do Estatuto dos traballadores.</p>
<p>Capítulo IX</p>
<p>Incrementos salariais</p>
<p>Artigo 44º.-Incrementos salariais.</p>
<p>1. Para o ano 2001, as cantidades que se van aboar serán as expresadas na táboa salarial, que se xunta como anexo I a este convenio.</p>
<p>2. Para o ano 2002, as cantidades que se van aboar serán as expresadas na táboa salarial que se xunta como anexo I, incrementadas no IPC correspondente ó ano 2001 máis 1 punto.</p>
<p>3. Para o ano 2003, as cantidades que se van aboar serán as correspondentes ó ano 2002, incrementadas no IPC do ano 2002, máis 1 punto.</p>
<p>4. Para o ano 2004, as cantidades que se van aboar serán as correspondentes ó ano 2003, incrementadas no IPC do ano 2003, máis 1 punto.</p>
<p>Disposicións derradeiras</p>
<p>Primeira.-En todo o non regulado neste convenio observarase o disposto no convenio colectivo do sector de limpeza pública, viaria, regas, recollida, tratamento e eliminación de residuos, limpeza e conservación de rede de sumidoiros, publicado no BOE número 58, con data do 7 de marzo de 1996, así como o establecido no Estatuto dos traballadores e demais lexislación laboral vixente.</p>
<p>Segunda.-Este convenio constitúe un todo orgánico e indivisible e, para efectos da súa aplicación práctica, considerarase globalmente e en cómputo anual.</p>
<p>Terceira.-As partes asinantes acordan adherirse ó III Acordo Nacional de Formación Continua, subscrito con data do 19 de decembro de 2000, dunha parte por CEOE e CEPYME e doutra por CC.OO. e UGT, e publicado no BOE o día 23 de febreiro de 2001.</p>
<p>ANEXO I</p>
<p>Táboa salarial ano 2001 en pesetas</p>
<table><tbody><tr><td></td></tr>
<tr><td>Categoría</td><td>S. base</td><td>Tóxico</td><td>Noct.</td><td>Activ.</td><td>Transp.</td><td>Product.</td><td>Pagas
Ver./Nav.</td><td>Benefic.</td></tr>
<tr><td></td></tr>
</tbody></table>
<table><tbody><tr><td>Encargado</td><td>4.708</td><td>942</td><td>1.177</td><td>1.319</td><td>373</td><td>792</td><td>141.240</td><td>70.620</td></tr>
<tr><td>Cond. día</td><td>3.008</td><td>602</td><td></td><td>253</td><td>373</td><td>755</td><td>90.240</td><td>45.120</td></tr>
<tr><td>Cond. noite</td><td>3.008</td><td>602</td><td>752</td><td>253</td><td>373</td><td>755</td><td>90.240</td><td>45.120</td></tr>
</tbody></table>
<table><tbody><tr><td></td></tr>
<tr><td>Categoría</td><td>S. base</td><td>Tóxico</td><td>Noct.</td><td>Activ.</td><td>Transp.</td><td>Product.</td><td>Pagas
Ver./Nav.</td><td>Benefic.</td></tr>
<tr><td></td></tr>
</tbody></table>
<table><tbody><tr><td>Ofc. 1ª mec.</td><td>3.008</td><td>602</td><td></td><td>253</td><td>373</td><td>755</td><td>90.240</td><td>45.120</td></tr>
<tr><td>Peón día</td><td>2.855</td><td>571</td><td></td><td>179</td><td>373</td><td>755</td><td>85.650</td><td>42.825</td></tr>
<tr><td>Peón noite</td><td>2.855</td><td>571</td><td>714</td><td>179</td><td>373</td><td>755</td><td>85.650</td><td>42.825</td></tr>
<tr><td>Prezo festivo</td><td>5.600</td></tr></tbody></table>-Persoal adtivo. (retribución mensual)
<p>Aux. admón.85.6643.9269.38786.66442.832</p>
<p>ANEXO II</p>
<p>Táboa salarial ano 2001 en euros</p>
<table><tbody><tr><td></td></tr>
<tr><td>Categoría</td><td>S. base</td><td>Tóxico</td><td>Noct.</td><td>Activ.</td><td>Transp.</td><td>Product.</td><td>Pagas
Ver./Nav.</td><td>Benefic.</td></tr>
<tr><td></td></tr>
</tbody></table>
<table><tbody><tr><td>Encargado</td><td>28,30</td><td>5,66</td><td>7,07</td><td>7,93</td><td>2,24</td><td>4,76</td><td>848,87</td><td>424,43</td></tr>
<tr><td>Cond. día</td><td>18,08</td><td>3,62</td><td></td><td>1,52</td><td>2,24</td><td>4,54</td><td>542,35</td><td>271,18</td></tr>
<tr><td>Cond. noite</td><td>18,08</td><td>3,62</td><td>4,52</td><td>1,52</td><td>2,24</td><td>4,54</td><td>542,35</td><td>271,18</td></tr>
<tr><td>Ofc. 1ª mec.</td><td>18,08</td><td>3,62</td><td></td><td>1,52</td><td>2,24</td><td>4,54</td><td>542,35</td><td>271,18</td></tr>
<tr><td>Peón día</td><td>17,16</td><td>3,43</td><td></td><td>1,08</td><td>2,24</td><td>4,54</td><td>514,77</td><td>257,38</td></tr>
<tr><td>Peón noite</td><td>17,16</td><td>3,43</td><td>4,29</td><td>1,08</td><td>2,24</td><td>4,54</td><td>514,77</td><td>257,38</td></tr>
<tr><td>Prezo festivo</td><td>33,66</td></tr></tbody></table>-Persoal adtivo. (retribución mensual)
<p>Aux. admón.514,8523,6056,42520,86257,43</p>
<p>ANEXO III</p>
<p>Cadro horario para o ano 2001</p>
<table><tbody><tr><td>1. Servicio de R.B.U.:</td></tr>
<tr><td>-Do 16 de setembro ó 15 de xuño:</td><td>luns a sábado:</td><td>noite das 23 ás 6 horas
mañá das 7 ás 14 horas.</td></tr>
<tr><td>-Do 16 de xuño ó 15 de setembro:</td><td>diario:</td><td>noite das 23 ás 6 horas.
mañá das 7 ás 14 horas.</td></tr>
<tr><td>2. Servicio de L. viaria:</td></tr>
<tr><td>-Do 16 de setembro ó 15 de xuño:</td><td>luns a sábado:</td><td>mañá das 7 ás 14 horas.</td></tr>
<tr><td>-Do 16 de xuño ó 15 de setembro:</td><td>diario:</td><td>maná das 7 ás 14 horas.</td></tr>
<tr><td>3. Servicio de talleres:</td></tr>
<tr><td>-Do 16 setembro ó 15 de xuño:</td><td>luns a sábado:</td><td>mañá das 7 ás 14 horas.</td></tr>
<tr><td>-Do 16 de xuño ó 15 de setembro:</td><td>diario:</td><td>mañá das 7 ás 14 horas.</td></tr>
<tr><td>4. Servicio de oficinas:</td></tr>
<tr><td>-Do 16 de setembro ó 15 de xuño:</td><td>luns a sábado:</td><td>mañá das 7 ás 14 horas.</td></tr>
<tr><td>-Do 16 de xuño ó 15 de setembro:</td><td>luns a sábado:</td><td>mañá das 7 ás 14 horas.</td></tr>
<tr><td>5. Festivos locais:</td><td>día 29 de xuño
(venres).
día 1 de agosto
(mércores).</td></tr>
<tr><td>6. Festivos s/art. 19 conv.:</td><td>día 3 de novembro.</td></tr>
</tbody></table>
<p>Acta final da comisión negociadora de FCC, S.A.</p>
<p>14 de agosto de 2001</p>
<p>1. Representación social:</p>
<p>CIG:</p>
<p>José Luís Pereira Garza.</p>
<p>Asesores:</p>
<p>Rufino Santalices Gil.</p>
<p>Manuel Zabala Iglesias.</p>
<p>2. Representación empresarial:</p>
<p>Guillermo de Cal Alonso.</p>
<p>Miguel Ángel Guerra Martín.</p>
<p>Guillermo Davila Davila.</p>
<p>En Vigo, ás 12 horas do día 14 de agosto de 2001, nas oficinas da empresa Fomento de Construcciones y Contratas, S.A., sitos na r/ Camelias, 36 de Vigo,</p>
<p>reúnense as persoas relacionadas, membros da comisión negociadora do convenio colectivo da citada empresa co seu persoal dos servicios de recollida de lixo e limpeza da cidade de Nigrán, coa seguinte orde do día:</p>
<p>1. Lectura e aprobación do convenio colectivo.</p>
<p>1. Comezada a reunión dáse lectura ó texto definitivo do convenio, e ás táboas salariais e calendarios de traballo para o ano 2001, que se aproban por unanimidade de tódolos compoñentes da mesa negociadora.</p>
<p>2. Acórdase dirixirse á autoridade laboral para efectos de rexistro e posterior publicación do convenio, así como das actas inicial e final da negociación.</p>
<p>3. Coa sinatura deste documento ámbalas partes acadan o acordo final da negociación, con base no acordo previo asinado; queda, polo tanto, concluído o período negociador.</p>
<p>Sen máis puntos que tratar, levántase a reunión ás 14 horas, logo de asinaren tódolos compoñentes da mesa negociadora en proba de conformidade.</p>

