---
date: '2001-01-23'
id: 16D2
page: 869
number: 16
agency: CONSELLERÍA DE SANIDADE E SERVICIOS SOCIAIS
section: I. DISPOSICIÓNS XERAIS
title: >-
  Orde do 29 de decembro de 2000 pola que se regula o procedemento para o
  recoñecemento, declaración e cualificación do grao de minusvalidez.
range: Orde
url: 'https://www.xunta.gal/dog/Publicados/2001/20010123/Anuncio16D2_gl.html'
---
<p>O Estatuto de autonomía de Galicia, no seu artigo 27.23º asígnalle á Comunidade Autónoma a competencia exclusiva en materia de acción social. Así mesmo, no artigo 33.2º establécese que lle corresponde o desenvolvemento lexislativo e a execución da lexislación básica do Estado en materia de Seguridade Social.</p>
<p>Polo Real decreto 258/1985, do 23 de xaneiro, traspásanse á Comunidade Autónoma de Galicia funcións e servicios do Instituto Nacional de Servicios Sociais (Inserso) da Seguridade Social.</p>
<p>Pola outra banda, a Lei 4/1993, do 14 de abril, de servicios sociais de Galicia, atribúelles ós servicios sociais de atención especializada na área de actuación da minusvalidez a elaboración de programas de valoración, diagnóstico e cualificación da minusvalidez.</p>
<p>Finalmente, con data do 26 de xaneiro de 2000 publicouse no BOE o Real decreto 1971/1999, do 23 de decembro, de procedemento para o recoñecemento, declaración e cualificación do grao de minusvalidez, publicándose con data do 13 de marzo de 2000 unha corrección de erros en relación con el.</p>
<p>O artigo 6 do citado real decreto establece a competencia das comunidades autónomas con funcións transferidas na materia para o recoñecemento do grao de minusvalidez, así como para a determinación da necesidade de axuda de terceira persoa e da dificultade para utilizar transportes públicos colectivos, para efectos das prestacións, servicios ou beneficios públicos establecidos.</p>
<p>Na súa virtude, facendo uso das facultades que me confire o artigo 38 da Lei 1/1983, do 22 de febreiro, reguladora da Xunta e do seu presidente, reformada pola Lei 11/1988, do 20 de outubro, e tendo en conta o disposto no artigo 6 e concordantes do Real decreto 1971/1999, do 23 de decembro,</p>
<p>DISPOÑO:</p>
<p>Capítulo I</p>
<p>Obxecto</p>
<p>Artigo 1º.-Obxecto.</p>
<p>Esta orde ten como obxecto regula-lo procedemento para o recoñecemento, declaración e cualificación do grao de minusvalidez.</p>
<p>Capítulo II</p>
<p>Os equipos técnicos de valoración</p>
<p>Artigo 2º.-Ámbito dos equipos técnicos de valoración.</p>
<p>En cada provincia existirá, polo menos, un equipo técnico de valoración, que cubrirá todo o ámbito</p>
<p>territorial provincial. Por proposta da Dirección Xeral de Servicios Sociais poderanse crear equipos nunha localidade diferente á capital de cada provincia, cando existan necesidades que o xustifiquen, establecendo o seu ámbito territorial. O equipo, ou os equipos, en caso de existir varios nunha provincia, será coordinado polo xefe da Área de Servicios Sociais da Delegación Provincial da Consellería de Sanidade e Servicios Sociais.</p>
<p>Artigo 3º.-Composición dos equipos.</p>
<p>O equipo técnico de valoración estará composto por tres vocais: médico, psicólogo e traballador social, segundo criterios interdisciplinarios, podendo incorporarse a eles, en determinados casos e por criterio do presidente da xunta de valoración, outros profesionais da sección de cualificación e valoración da minusvalidez.</p>
<p>Artigo 4º.-Xuntas de valoración.</p>
<p>O equipo técnico de valoración deberá reunirse en xunta de valoración para a emisión dos dictames técnicos facultativos. A xunta de valoración estará composta polo presidente, os tres vocais do equipo técnico de valoración e un secretario. A presidencia da xunta de valoración recaerá no xefe de Sección de Cualificación e Valoración de Minusvalidez de cada delegación provincial, desempeñando as funcións de secretario un membro do propio equipo técnico de valoración ou un profesional adscrito á delegación provincial correspondente, designado polo delegado provincial.</p>
<p>O seu funcionamento estará regulado polo capítulo II do título II da Lei 30/1992, do 26 de novembro, de réxime xurídico das administracións públicas e do procedemento administrativo común, modificado pola Lei 4/1999, do 13 de xaneiro, e polas normas que dicte a Dirección Xeral de Servicios Sociais.</p>
<p>Artigo 5º.-Funcións dos equipos.</p>
<p>1. O equipo técnico de valoración ten como funcións:</p>
<p>a) Darlles información e orientación inicial ás persoas con discapacidade e familiares que o soliciten.</p>
<p>b) A realización dos dictames técnico-facultativos para a cualificación do grao de minusvalidez, revisión deste por agravamento ou melloría e para a determinación do prazo a partir do cal se poderá revisa-lo grao de minusvalidez nos termos previstos no Real decreto 1971/1999, do 23 de decembro.</p>
<p>c) Determina-lo grao de minusvalidez e valoración das diferentes situacións esixidas para ter dereito ás prestacións sociais e económicas previstas no Real Decreto 383/1984, do 1 de febreiro, polo que se establece e regula o sistema de prestacións previsto na Lei 13/1982, do 7 de abril, de integración social de persoas con minusvalidez.</p>
<p>d) Determina-lo grao de minusvalidez, así como a necesidade de concurso doutra persoa, para os efectos das prestacións de invalidez na súa modalidade non contributiva e protección familiar por fillo a cargo con minusvalidez, reguladas no Real</p>
<p>decreto lexislativo 1/1994, do 20 de xuño, polo que se aproba o texto refundido da Lei xeral da Seguridade Social.</p>
<p>e) Determina-las dificultades para utilizar transportes públicos colectivos así como dictaminar sobre a mobilidade reducida permanente, e sobre o acceso ós diferentes servicios e prestacións para os efectos previstos na Lei 8/1997, do 20 de agosto, de accesibilidade e eliminación de barreiras na Comunidade Autónoma Galicia, e no Decreto 35/2000, do 28 de xaneiro, polo que se aproba o Regulamento de desenvolvemento e execución da dita lei.</p>
<p>f) Emiti-los dictames técnico-facultativos previstos na Lei 40/1998, do IRPF.</p>
<p>g) Prestar asistencia técnica e asesoramento á Consellería de Sanidade e Servicios Sociais e ás súas delegacións provinciais nos procedementos contenciosos nos que sexan parte, por requirimento da delegación provincial.</p>
<p>h) Elabora-los informes técnicos que lles sexan requiridos pola delegación provincial ou polo resto dos programas e servicios.</p>
<p>i) Aquelas funcións referentes ó diagnóstico, valoración e orientación, de situacións de minusvalidez atribuídas ou que poidan atribuírse, pola lexislación, tanto estatal como autonómica.</p>
<p>j) Cantas outras lle sexan asignadas pola Dirección Xeral de Servicios Sociais.</p>
<p>Capítulo III</p>
<p>Procedemento para o recoñecemento e</p>
<p>cualificación do grao de minusvalidez</p>
<p>Artigo 6º.-Solicitudes e lugar de presentación.</p>
<p>1. O procedemento para a cualificación do grao de minusvalidez iniciarase por instancia do interesado, representante legal ou gardador de feito, en modelo normalizado.</p>
<p>2. A solicitude, que deberá ir xunto coa documentación relacionada no artigo sétimo desta orde, poderá presentarse nas delegacións provinciais, áreas de Servicios Sociais da Consellería de Sanidade e Servicios Sociais ou noutros rexistros dos previstos no artigo 38, punto 4º, da Lei 30/1992, do 26 de novembro, de réxime xurídico das administracións públicas e do procedemento administrativo común, modificado pola Lei 4/1999, do 13 de xaneiro.</p>
<p>Artigo 7º.-Documentación que achegará o interesado xunto coa solicitude.</p>
<p>1. Ás solicitudes deberá xuntarse preceptivamente, salvo que xa conste en poder da Delegación Provincial da Consellería de Sanidade e Servicios Sociais, a seguinte documentación:</p>
<p>-Fotocopia compulsada do DNI do interesado (no seu defecto, libro de familia ou partida de nacemento).</p>
<p>No caso de estranxeiros: fotocopia compulsada da tarxeta de residente.</p>
<p>-Fotocopia compulsada dos informes médicos ou psicolóxicos que avalen as deficiencias alegadas.</p>
<p>No caso de revisión por agravamento ou melloría: fotocopia compulsada dos informes que acrediten o dito agravamento ou melloría.</p>
<p>-Se é o caso, fotocopia compulsada do DNI do representante legal e do documento acreditativo da representación legal ou garda de feito.</p>
<p>2. Para os efectos da valoración social poderanse pedir outros documentos complementarios necesarios para a dita valoración.</p>
<p>Artigo 8º.-Competencia e inicio do procedemento.</p>
<p>1. Serán competentes para iniciar, instruír e resolve-los procedementos para o recoñecemento, declaración e cualificación do grao de minusvalidez as delegacións provinciais da Consellería de Sanidade e Servicios Sociais no ámbito territorial onde residan habitualmente os interesados.</p>
<p>2. Se o interesado residise no estranxeiro, a competencia para o exercicio de tales funcións corresponderá á Delegación Provincial da Consellería de Sanidade e Servicios Sociais daquela provincia na que o interesado acredite ou alegue ter tido o último domicilio habitual no territorio español, ou o que tivesen os seus ascendentes.</p>
<p>3. As delegacións provinciais da Consellería de Sanidade e Servicios Sociais aplicarán medios informáticos para tramita-los procedementos en materia de recoñecemento do grao de minusvalidez, axustándose ó establecido na Lei orgánica 15/1999, do 13 de decembro, de protección de datos de carácter persoal, de maneira que se garantan os dereitos dos interesados.</p>
<p>Artigo 9º.-Recoñecementos e dictame de cualificación do grao de minusvalidez.</p>
<p>1. A cualificación do grao de minusvalidez levarase a cabo mediante o recoñecemento do interesado polos vocais do equipo técnico de valoración, segundo o procedemento de citacións que se determine.</p>
<p>2. Cando as características clínicas do interesado o aconsellen ou resulte imposible ou insuficiente a achega de informes médicos e/o psicolóxicos, o presidente do Equipo de Valoración e Orientación (EVO) poderá solicitar outros informes e a práctica de probas e exploracións complementarias por parte de centros e institucións sanitarias.</p>
<p>Para a aplicación do disposto no parágrafo anterior, a delegación provincial da Consellería de Sanidade e Servicios Sociais queda autorizada para subscribir cos centros e institucións sinalados os termos e as condicións en que teñan que realizarse tales informes, probas e exploracións complementarias.</p>
<p>Para tales efectos, facúltanse os membros do equipo de valoración e orientación para, coa autorización do presidente do EVO, solicitar directamente dos citados centros ou servicios a realización dos ditos informes ou probas.</p>
<p>3. Finalizados os recoñecementos e informes pertinentes o equipo técnico de valoración procederá a emiti-lo dictame técnico facultativo.</p>
<p>4. Os empregados públicos que, en razón da tramitación do expediente de recoñecemento, decla</p>
<p>zan o historial clínico do interesado, están obrigados a mante-la súa confidencialidade.</p>
<p>5. A Dirección Xeral de Servicios Sociais establecerá o procedemento polo que, con base nas circunstancias especiais do interesado, o equipo técnico de valoración poida formula-lo seu dictame en virtude dos informes médicos, psicolóxicos ou, se é o caso, sociais, emitidos por profesionais autorizados, sen recoñecemento directo do equipo.</p>
<p>Artigo 10º.-Contido dos dictames.</p>
<p>Os dictames técnico-facultativos formularanse de acordo cos criterios, baremos e modelos normalizados, debendo conte-la seguinte información:</p>
<p>1. Datos identificativos do interesado.</p>
<p>2. Deficiencias, diagnósticos e etioloxías.</p>
<p>3. Porcentaxe parcial correspondente a cada tipo de discapacidade. Cando coexistan dúas ou máis deficiencias nunha mesma persoa, tal como se establece no capítulo 1 (normas xerais) do anexo do Real decreto 1971/1999.</p>
<p>4. Resultado da combinación das porcentaxes obtidas por deficiencias de distintos aparellos ou sistemas.</p>
<p>5. Porcentaxe dos factores sociais complementarios.</p>
<p>6. Porcentaxe total de minusvalidez.</p>
<p>7. Resultado dos baremos de dificultades de mobilidade e de necesidade de axuda de terceira persoa.</p>
<p>8. Recomendacións do equipo técnico de valoración sobre utilización de apoios e orientación.</p>
<p>9. Prazo de validez do dictame.</p>
<p>Artigo 11º.-Resolución.</p>
<p>1. No prazo de 3 meses, o delegado provincial da Consellería de Sanidade e Servicios Sociais dictará resolución expresa sobre o recoñecemento do grao.</p>
<p>2. O prazo máximo para resolver, establecido no punto anterior, poderá ser ampliado polas delegacións provinciais da Consellería de Sanidade e Servicios Sociais, segundo o disposto no artigo 42.6º da Lei 30/1992, cando polo número de solicitudes formuladas ou polas outras circunstancias que expresamente se determinen no acordo de ampliación non se poida cumprir razoablemente o prazo previsto.</p>
<p>3. O recoñecemento do grao de minusvalidez entenderase referido á data de presentación da solicitude. Na resolución deberá figurar expresamente a data en que deba ter lugar a revisión, salvo que sexa permanente.</p>
<p>4. A falta de resolución expresa no prazo previsto terá efectos desestimatorios, de acordo co previsto no artigo 43.2º da Lei 30/1992; neste caso o interesado poderá exerce-los dereitos que lle confire o artigo 71 do texto refundido da Lei de procedemento laboral, aprobado polo Real decreto lexislativo 2/1995, do 7 de abril, sen prexuízo da obriga de resolver.</p>
<p>Artigo 12º.-Reclamacións.</p>
<p>1. Contra as resolucións dos delegados provinciais, os interesados poderán interpoñer, dentro dos trinta</p>
<p>días seguintes ó da súa notificación, reclamación previa á vía xurisdiccional social, ante a mesma delegación provincial que dictou o acto, a cal deberá resolver no prazo de 45 días.</p>
<p>2. Presentada a reclamación previa contra a resolución dictada, cando nela se discrepe da resolución en aspectos que afecten o dictame técnico facultativo do equipo técnico de valoración, e con independencia das actuacións procedentes para comproba-las alegacións do reclamante, o escrito de reclamación pasarase a coñecemento e informe do dito equipo.</p>
<p>Capítulo IV</p>
<p>Revisión da cualificación do grao de minusvalidez</p>
<p>Artigo 13º.-Revisións.</p>
<p>1. As revisións do grao de minusvalidez poderán efectuarse por instancia de parte ou de oficio.</p>
<p>2. Nas revisións por instancia de parte, por agravamento ou melloría, o interesado deberá unir necesariamente á solicitude os informes médicos ou psicolóxicos que o acrediten, sempre que transcorresen dous anos desde a data da resolución. Excepcionalmente, este prazo non será necesario nos supostos de erro de diagnóstico ou cando o equipo técnico de valoración determine, mediante a documentación achegada, cambios substanciais na cualificación do grao.</p>
<p>3. Sen prexuízo das revisións previstas nos artigos 102 e seguintes da mencionada Lei 30/1992, poderá revisarse de oficio o grao de minusvalidez:</p>
<p>a) Cando se produza o cumprimento do prazo de validez establecido na resolución.</p>
<p>b) Cando o equipo técnico de valoración teña coñecemento pola documentación achegada polo interesado, como consecuencia da emisión de informes para a tramitación de expedientes de acceso a calquera das diferentes prestacións ou servicios ós que ten dereito, que as circunstancias polas que se lle asignou o grao variaron substancialmente.</p>
<p>Artigo 14º.-Procedemento de revisión.</p>
<p>Promovida a revisión, segundo o recollido no artigo anterior, a instrucción do procedemento axustarase ó establecido no capítulo III desta orde e ó que estableza a Dirección Xeral de Servicios Sociais en desenvolvemento dela.</p>
<p>Disposición derrogatoria</p>
<p>Quedan derrogadas cantas disposicións, de igual ou inferior rango, se opoñan a esta orde.</p>
<p>Disposicións derradeiras</p>
<p>Primeira.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Segunda.-Facúltase a directora xeral de Servicios Sociais para dicta-las normas de desenvolvemento desta orde.</p>
<p>Santiago de Compostela, 29 de decembro de 2000.</p>
<p>José Mª Hernández Cochón</p>
<p>Conselleiro de Sanidade e Servicios Sociais</p>

