---
date: '2001-12-28'
id: '15092'
page: 16
number: 250
agency: 'CONSELLERÍA DA PRESIDENCIA, RELACIÓNS INSTITUCIONAIS E ADMINISTRACIÓN PÚBLICA'
section: III. OUTRAS DISPOSICIÓNS
title: >-
  Orde do 21 de decembro de 2001 sobre delegación de competencias no director
  xeral da Función Pública.
range: Orde
url: 'https://www.xunta.gal/dog/Publicados/2001/20011228/Anuncio15092_gl.html'
---
<p>A actividade administrativa da Consellería da Presidencia, Relacións Institucionais e Administración Pública leva consigo unha concentración de funcións ó redor do seu titular que aconsella, dado o seu volume, recorrer á delegación de competencias no director xeral da Función Pública, sen esquece-lo debido respecto dos principios que informan a actividade administrativa e que a nosa Constitución recolle no seu artigo 103.1º.</p>
<p>A delegación de competencia permite a axilización administrativa necesaria, que redunda en beneficio tanto da Administración como dos administrados, dentro do máis rigoroso respecto das garantías xurídicas que a tutela dos intereses públicos esixe.</p>
<p>Na súa virtude, facendo uso das facultades que me confiren os artigos 38.43.3º e 44 da Lei 1/1983, do 22 de febreiro, reguladora da Xunta e do seu presidente, na redacción dada pola Lei 11/1988, o artigo13 da Lei 30/1992, do 26 de novembro, de réxime xurídico das administracións públicas e do procedemento administrativo común, e demais disposicións de xeral aplicación,</p>
<p>DISPOÑO:</p>
<p>Artigo 1º</p>
<p>Deléganse no director xeral da Función Pública as competencias atribuídas ó conselleiro da Presidencia, Relacións Institucionais e Administración Pública polo artigo 13 da Lei 4/1988, do 26 de maio, da función pública de Galicia, que a continuación se relacionan:</p>
<p>a) Nos concursos de traslados e procesos selectivos, os trámites correspondentes logo da convocatoria ata a toma de posesión dos funcionarios.</p>
<p>b) A resolución das situacións administrativas e demais incidencias do persoal funcionario e contratado administrativo da Administración da Comunidade Autónoma, previstas no capítulo II do título V da Lei 4/1988.</p>
<p>c) A autorización de comisións de servicio de carácter voluntario e de carácter forzoso e a atribución do desempeño provisional de postos.</p>
<p>d) O recoñecemento de trienios, grao persoal, así como o recoñecemento de servicios previos dos/as funcionarios/as non adscritos/as especificamente a outra consellería.</p>
<p>e) Emiti-los informes previos en relación coas retribucións e, en xeral, con calquera autorización de melloras retributivas, individuais e colectivas, que afecten o persoal ó servicio da Comunidade Autónoma.</p>
<p>f) Dictar resolución sobre xubilacións segundo os artigos 47 e 48 da Lei 4/1988 e demais normas concordantes, así como a autorización da prolongación da situación de servicio activo.</p>
<p>Artigo 2º</p>
<p>Deléganse no director xeral da Función Pública as competencias atribuídas ó conselleiro da Presidencia, Relacións Institucionais e Administración Pública polo artigo 13 da Lei 4/1988, do 26 de maio, da función pública de Galicia así como polo convenio colectivo único do persoal laboral da Xunta de Galicia, en materia de xestión de persoal laboral que se relacionan a continuación.</p>
<p>a) Provisión de vacantes:</p>
<p>-Nos concursos de traslados e procesos selectivos, os trámites correspondentes logo da convocatoria ata a toma de posesión como persoal laboral fixo.</p>
<p>-A provisión temporal de vacantes.</p>
<p>b) Recibir comunicación obrigatoria dos contratos de traballo de carácter temporal ou de duración determinada que subscriban as distintas consellerías.</p>
<p>c) A resolución das situacións e incidencias na xestión do persoal laboral suxeito ó Convenio colectivo único da Xunta de Galicia, tales como xubilacións, recoñecemento de trienios e de servicios previos, excedencias, permutas, mobilidade que implique cambios de consellería e desempeño de funcións de categoría superior ou inferior.</p>
<p>d) A emisión de informes sobre mobilidade, acción social e calquera outro que se solicite, por petición das consellerías respectivas.</p>
<p>e) Designa-los representantes da Administración autonómica para a negociación do convenio colectivo e para formar parte nas comisións que se creen no seu seo.</p>
<p>f) Coordina-las relacións e as informacións que se teñan que cursar coa comisión paritaria do convenio colectivo, comités de empresa e sección sindical.</p>
<p>g) Actuar como centro de coordinación e información das relacións laborais do persoal ó servicio da Xunta de Galicia.</p>
<p>h) A sinatura dos contratos laborais fixos.</p>
<p>i) O rexistro e notificación oficial das horas extraordinarias realizadas polo persoal laboral da Xunta de Galicia.</p>
<p>Artigo 3º</p>
<p>Deléganse no director xeral da Función Pública as competencias atribuídas ó conselleiro da Presidencia, Relacións Institucionais e Administración Pública relativas ó persoal das corporacións locais e ós funcionarios da Administración local con habilitación de carácter nacional seguintes:</p>
<p>a) Os trámites pertinentes relativos ós concursos ordinario e unitario dos funcionarios de Administración local con habilitación de carácter nacional.</p>
<p>b) A designación de representantes da Comunidade Autónoma nos tribunais cualificadores de procesos selectivos de persoal para as corporacións locais.</p>
<p>Artigo 4º</p>
<p>Deléganse no director xeral da Función Pública as competencias atribuídas ó conselleiro da Presidencia, Relacións Institucionais e Administración Pública en materia de persoal, reguladas no artigo 13.2º.15 da Lei 4/1988 e desenvolvidas nas sucesivas leis de orzamentos.</p>
<p>Artigo 5º</p>
<p>Deléganse no director xeral da Función Pública da Consellería da Presidencia, Relacións Institucionais e Administración Pública as competencias relativas ás seguintes materias:</p>
<p>a) A inscrición no rexistro de persoal da Xunta de Galicia de tódolos actos que afecten a vida administrativa do persoal.</p>
<p>b) A clasificación de órganos de selección de persoal, a fixación do límite máximo de asistencias que percibirán os membros de tales órganos e demais incidencias sobre a percepción de indemnizacións por razón de servicio, de conformidade co Decreto 144/2001, do 7 de xuño.</p>
<p>Artigo 6º</p>
<p>O exercicio destas competencias delegadas axustarase ó disposto no artigo 13 da Lei 30/1992, do 26 de novembro, de réxime xurídico das administracións públicas e do procedemento administrativo común e na Lei 1/1983, do 22 de febreiro, reguladora da Xunta e do seu presidente.</p>
<p>Disposición derrogatoria</p>
<p>Primeira.-Queda derrogada a orde da Consellería da Presidencia e Administración Pública do 22 de febreiro de 1999.</p>
<p>Segunda.-Quedan derrogadas cantas disposicións de igual ou inferior rango se opoñan ó establecido nesta orde.</p>
<p>Disposición derradeira</p>
<p>A presente orde entrará en vigor o mesmo día da súa publicación no DOG.</p>
<p>Santiago de Compostela, 21 de decembro de 2001.</p>
<p>Jaime Pita Varela</p>
<p>Conselleiro da Presidencia, Relacións</p>
<p>Institucionais e Administración Pública</p>

