---
date: '2001-12-28'
id: '15096'
page: 16
number: 250
agency: 'CONSELLERÍA DA PRESIDENCIA, RELACIÓNS INSTITUCIONAIS E ADMINISTRACIÓN PÚBLICA'
section: III. OUTRAS DISPOSICIÓNS
title: >-
  Resolución do 26 de decembre de 2001 pola que se convocan oito bolsas de
  colaboración para a realización de tarefas de estudio e análise relacionadas
  co dereito autonómico galego no ano 2002.
range: Resolución
url: 'https://www.xunta.gal/dog/Publicados/2001/20011228/Anuncio15096_gl.html'
---
<p>O artigo 3.1º.g da Lei 10/1989, do 10 de xullo, de modificación da Lei 4/1987, do 27 de maio, de creación da Escola Galega de Administración Pública, prevé entre os fins da escola a investigación, a documentación, o estudio e a realización de traballos de divulgación no eido da Administración pública, promovendo a súa máxima difusión.</p>
<p>De conformidade coa referida disposición, convócanse 8 bolsas de colaboración en tarefas de estudio e análise relacionadas co dereito autonómico galego, segundo as seguintes bases:</p>
<p>Primeira.-Obxecto.</p>
<p>A Escola Galega de Administración Pública convoca 8 bolsas de colaboración en tarefas de estudio e análise relacionadas co dereito autonómico galego.</p>
<p>Segunda.-Duración e dotación económica.</p>
<p>As tarefas relativas a estas bolsas realizaranse durante 2002 e terán unha duración de 11 meses. Poderán ser prorrogadas, en función do aproveitamento do adxudicatario, sempre que exista crédito adecuado e suficiente.</p>
<p>A dotación económica de cada bolsa será de 158.000 pesetas (949,60 euros) mensuais.</p>
<p>O importe citado será pagado pola Consellería da Presidencia, Relacións Institucionais e Administración Pública, logo de certificación emitida polo director xeral xefe da Asesoría Xurídica Xeral da Xunta de Galicia, acreditativa das tarefas executadas.</p>
<p>Terceira.-Natureza xurídica da relación.</p>
<p>A condición de bolseiro non xerará relación laboral ou administrativa coa Xunta de Galicia nin a súa inclusión na Seguridade Social.</p>
<p>Cuarta.-Requisitos dos participantes.</p>
<p>Poderán optar ás bolsas as persoas que reúnan os seguintes requisitos:</p>
<p>Ser licenciado en dereito.</p>
<p>Ter formación e/ou coñecementos en lingua galega.</p>
<p>Quinta.-Solicitudes.</p>
<p>As persoas interesadas presentarán no Rexistro da Escola Galega de Administración Pública, dentro dos quince días naturais seguintes ó de publicación desta convocatoria, a seguinte documentación:</p>
<p>a) Unha instancia de admisión para participar nas probas de selección, segundo o modelo anexo.</p>
<p>b) Currículum vitae e certificación académica na que se detallen as cualificacións obtidas.</p>
<p>c) Documentos que acrediten a formación e/ou coñecementos en lingua galega.</p>
<p>d) Memoria descritiva en cinco folios como mínimo e dez como máximo sobre compilación e actualización da normativa administrativa.</p>
<p>Sexta.-Tribunal.</p>
<p>Presidente: o xefe do Gabinete de Asuntos Constitucionais e Defensa Xurisdiccional.</p>
<p>Vocais: o secretario da Escola Galega de Administración Pública.</p>
<p>Un letrado da Asesoría Xurídica Xeral.</p>
<p>Secretario: un funcionario dependente da Asesoría Xurídica Xeral.</p>
<p>Sétima.-Criterios para a selección dos bolseiros.</p>
<p>A selección levarase a cabo mediante a valoración dos méritos acreditados conforme o seguinte baremo:</p>
<p>a) Expediente académico: ata catro puntos.</p>
<p>b) Currículum vitae: ata dous puntos.</p>
<p>c) Coñecementos de lingua galega: ata dous puntos.</p>
<p>d) Memoria descritiva: ata cinco puntos.</p>
<p>O tribunal poderá levar a cabo unha entrevista cos aspirantes preseleccionados por ter acreditados máis de sete puntos no anterior baremo, que versará sobre os seus méritos curriculares e a memoria, cunha duración máxima de quince minutos. En función do contido da entrevista, o tribunal poderá aumenta-la puntuación inicial asignada nun máximo do 25 por cento da que lles correspondese por aplicación do baremo.</p>
<p>Finalmente o tribunal fará pública a relación de candidatos por orde de puntuación.</p>
<p>Oitava.-Réxime de colaboración.</p>
<p>Os aspirantes seleccionados incorporaranse, logo da aceptación da bolsa, no prazo dos tres días naturais seguintes ó da notificación do outorgamento.</p>
<p>No caso de que un adxudicatario por calquera motivo non poida presta-la súa colaboración, será substituído polo candidato seguinte por orde de puntuación.</p>
<p>Os bolseiros prestarán a súa colaboración baixo as indicacións do xefe do Gabinete da Asesoría Xurídica Xeral a que se asignen, en horario de mañá ou tarde, de luns a venres, no local que se estableza. Os traballos realizados quedarán en propiedade da Xunta de Galicia.</p>
<p>Os bolseiros presentarán, á finalización das bolsas, un informe sobre os traballos realizados.</p>
<p>Novena.-Cláusula xeral.</p>
<p>No caso de incumprimento das tarefas de colaboración, a escola poderá, por proposta do director xeral xefe da Asesoría Xurídica Xeral e logo de escoita-la persoa afectada, anula-la bolsa.</p>
<p>A solicitude das bolsas implica o coñecemento e aceptación das presentes bases.</p>
<p>Décima.-Tramitación anticipada.</p>
<p>Ó abeiro do disposto na Orde do 11 de febreiro de 1998 pola que se regula a tramitación anticipada de expedientes, as obrigas derivadas desta convocatoria estarán condicionadas á existencia de crédito adecuado e suficiente nos orzamentos xerais da Comunidade Autónoma de Galicia para o ano 2002.</p>
<p>Santiago de Compostela, 26 de decembro de 2001.</p>
<p>Domingo Bello Janeiro</p>
<p>Director xeral da Escola Galega de Administración Pública</p>

