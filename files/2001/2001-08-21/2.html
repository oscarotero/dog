---
date: '2001-08-21'
id: F41A
page: 11
number: 161
agency: CONSELLERÍA DE INDUSTRIA E COMERCIO
section: I. DISPOSICIÓNS XERAIS
title: 'Decreto 194/2001, do 26 de xullo, de ordenación da venda ambulante.'
range: Decreto
url: 'https://www.xunta.gal/dog/Publicados/2001/20010821/AnuncioF41A_gl.html'
---
<p>De conformidade co artigo 30.I.4. do Estatuto de autonomía de Galicia, correspóndelle á Comunidade Autónoma de Galicia a competencia exclusiva en materia de comercio interior, no que se inclúe a venda ambulante, sen prexuízo da política xeral de prezos e da lexislación sobre a defensa da competencia, nos termos do disposto nos artigos 38, 131</p>
<p>e 149.1º, 11º e 13º, así como do respecto á autonomía municipal consagrada polo artigo 140, todos eles da Constitución española.</p>
<p>A Lei 10/1988, do 20 de xullo, de ordenación do comercio interior de Galicia, regula a venda ambulante no capítulo VI do seu título III; e no artigo 10 in fine, a creación e inscrición no Rexistro de Comerciantes e Comercios. Posteriormente, o artigo 53 da Lei estatal 7/1996, do 15 de xaneiro, de ordenación do comercio polo miúdo, establece, co carácter de lexislación civil e mercantil, o concepto de venda ambulante.</p>
<p>A venda ambulante ten en Galicia, pola típica dispersión da súa poboación e agrupamento nunha gran cantidade de pequenos núcleos a miúdo carentes de estructura comercial ningunha, unha importancia moi considerable; e así mesmo comporta múltiples implicacións tanto para os consumidores e usuarios como para o comercio sedentario e para as corporacións locais. Xa que logo, faise necesario o desenvolvemento legal desta materia, para establecer un sistema de rexistro e identificación dos vendedores ambulantes e facilitar que os consumidores saiban con quen tratan; para que as obrigas dos comerciantes se establezan e cumpran por igual por uns e outros, ambulantes e sedentarios; e para que o exercicio das súas competencias sexa máis doado para as corporacións locais.</p>
<p>En virtude do disposto na Lei 1/1983, do 22 de febreiro, reguladora da Xunta e do seu presidente, por proposta do conselleiro de Industria e Comercio, de acordo co dictame do Consello Consultivo de Galicia e logo de deliberación do Consello da Xunta de Galicia na súa reunión do día vinteseis de xullo de dous mil un,</p>
<p>DISPOÑO:</p>
<p>Capítulo I</p>
<p>Disposicións xerais</p>
<p>Artigo 1º.-Obxecto.</p>
<p>O presente decreto ten por obxecto a regulación da venda ambulante dentro do ámbito territorial da Comunidade Autónoma de Galicia, así como a creación e regulación do Rexistro de Comerciantes Ambulantes, en desenvolvemento do disposto na Lei 10/1988, do 20 de xullo, de ordenación do comercio interior de Galicia e de conformidade co concepto de venda ambulante establecido, co carácter de lexislación civil e mercantil, polo artigo 53 da Lei estatal 7/1996, de ordenación do comercio polo miúdo.</p>
<p>Artigo 2º.-Concepto e modalidades da venda ambulante.</p>
<p>1. Considérase venda ambulante a realizada por comerciantes fóra dun establecemento comercial permanente, de forma habitual, ocasional, periódica ou continuada, nos perímetros ou lugares debidamente autorizados, en instalacións desmontables ou transportables, incluíndo os camións tenda.</p>
<p>2. A venda ambulante unicamente poderá levarse a cabo en mercados periódicos ou ocasionais, anexos a mercados fixos ou en postos instalados na vía pública que sexan desmontables ou en vehículos.</p>
<p>3. A venda ambulante unicamente poderá levarse a cabo baixo algunha das seguintes modalidades:</p>
<p>a) Venda ambulante en mercados periódicos: aquela autorizada nos mercados situados en poboacións, en lugares e espacios determinados, e cunha periodicidade habitual establecida. Dentro deste punto están encadradas, entre outras, as realizadas en feiras, mercados e chambos.</p>
<p>b) Venda ambulante en mercados fixos: aquela autorizada en lugares anexos ós mercados municipais ou de abastos, con instalacións permanentes nas poboacións.</p>
<p>c) Venda ambulante en postos instalados na vía pública: aquela autorizada para un número de postos, situacións e períodos determinados.</p>
<p>d) Venda ambulante en mercados ocasionais: aquela autorizada en mercados esporádicos, que teñan lugar con motivo de feiras, festas ou acontecementos populares.</p>
<p>e) Venda ambulante mediante camións ou vehículos tenda. Aquela realizada nos citados medios e autorizada en zonas ou lugares determinados.</p>
<p>4. As disposicións deste decreto non serán de aplicación nos seguintes casos:</p>
<p>a) Actividades comerciais reguladas pola Lei 1/1996, do 5 de marzo, de actividades feirais de Galicia, e as súas normas de desenvolvemento.</p>
<p>b) Venda directa exercida polos agricultores no seu termo municipal ou nos termos limítrofes, limitada á súa propia producción.</p>
<p>c) Venda de obxectos de artesanía realizada polos propios productores, con motivo das festas, feiras e acontecementos populares.</p>
<p>d) Venda puramente ocasional de xornais, plantas e flores, así como de obxectos usados da pertenza particular do vendedor.</p>
<p>Capítulo II</p>
<p>Rexistro de Comerciantes Ambulantes</p>
<p>Artigo 3º.-Creación.</p>
<p>Créase o Rexistro de Comerciantes Ambulantes de Galicia, que será xestionado pola dirección xeral competente na materia de venda ambulante.</p>
<p>Artigo 4º.-Carácter.</p>
<p>O Rexistro de Comerciantes Ambulantes de Galicia terá carácter obligatorio e público, nos termos e coas limitacións previstas nos artigos 35 h) e 37 da Lei 30/1992, do 26 de novembro, de réxime xurídico das administracións públicas e do procedemento administrativo común, e demais normativa vixente na materia.</p>
<p>Artigo 5º.-Estructura.</p>
<p>1. As actuacións rexistrais efectuaranse en soporte informático e serán de tres tipos: inscricións, cancelacións e rectificacións.</p>
<p>2. A inscrición no rexistro asignaralle a cada comerciante ambulante un número de clave, que se</p>
<p>incorporará á tarxeta acreditativa da inscrición e a calquera outro sistema de identificación que se estableza no ámbito galego.</p>
<p>3. Cada inscrición constará de dúas seccións, relativas, respectivamente, a:</p>
<p>a) Os datos xerais de identificación do comerciante ambulante: DNI/CIF, nome completo ou denominación social e domicilio, e</p>
<p>b) Os específicos da súa actividade comercial: modalidades de venda e epígrafe fiscal coa indicación do tipo de productos obxecto de venda.</p>
<p>Artigo 6º.-Solicitude de inscrición.</p>
<p>Os interesados presentarán ante o rexistro, directamente ou en calquera das formas sinaladas no artigo 38.4º da Lei 30/1992, do 26 de novembro, de réxime xurídico e do procedemento administrativo común, modificada pola Lei 4/1999, do 13 de xaneiro, a solicitude de inscrición, formulada conforme o modelo indicado no anexo I e acompañada da seguinte documentación:</p>
<p>a) DNI ou pasaporte, se o interesado na inscrición é persoa física; CIF, acta de constitución, estatutos e escritura de poder outorgada a favor da persoa que asina a solicitude de inscrición en representación da empresa, se é persoa xurídica. Se o solicitante é estranxeiro, deberá acredita-lo cumprimento da normativa específica vixente.</p>
<p>b) Certificación da alta do solicitante no imposto de actividades económicas, con indicación do epígrafe fiscal e o tipo de productos obxecto de venda, así como xustificante de que se atopa ó corrente no pagamento de tal imposto.</p>
<p>c) Certificación da alta do solicitante no réxime correspondente da Seguridade Social, así como xustificante de que se atopa ó corrente no pagamento das cotizacións á Seguridade Social.</p>
<p>d) Xustificante do pagamento das taxas autonómicas correspondentes á inscrición pretendida.</p>
<p>Artigo 7º.-Emenda da solicitude.</p>
<p>1. Se a documentación fose incompleta ou defectuosa, requirirase o solicitante para que no prazo de dez días, contados desde o día seguinte á recepción da notificación, emende a falta ou defecto, coa indicación de que, se así non o fixese, teráselle por desistido na súa petición, arquivándose, logo da resolución que deberá dictarse nos termos previstos no artigo 42 da Lei de réxime xurídico das administracións públicas e do procedemento administrativo común.</p>
<p>2. Sen prexuízo do establecido no parágrafo anterior, poderase reclamar do solicitante calquera información ou documentación adicional que se considere necesaria co fin de verifica-los datos achegados polo interesado.</p>
<p>Artigo 8º.-Resolución.</p>
<p>1. Presentada a solicitude coa documentación esixida, o órgano xestor dictará a resolución que proceda.</p>
<p>2. O prazo máximo para dictar resolución expresa e notificárllela ós interesados será de tres meses, contados a partir da data de presentación da solicitude.</p>
<p>3. O vencemento do citado prazo sen que se notifique a resolución expresa lexitima os interesados para entender estimada a súa solicitude por silencio administrativo.</p>
<p>4. Adoptada unha resolución favorable, procederase á súa inscrición no rexistro e a expedirlle ó interesado unha tarxeta acreditativa, que conterá alomenos os seguintes datos:</p>
<p>-DNI/CIF, nome e domicilio do titular.</p>
<p>-Epígrafe fiscal e tipo de productos obxecto de venda.</p>
<p>-Número da inscrición no rexistro.</p>
<p>-Data de expedición e caducidade.</p>
<p>Artigo 9º.-Vixencia.</p>
<p>1. A inscrición rexistral será válida en tanto non se modifiquen os requisitos esixidos para practica-la devandita inscrición. Calquera variación que se produza nos datos declarados deberá ser comunicada ó rexistro polo comerciante ambulante afectado.</p>
<p>2. A tarxeta acreditativa da inscrición caducará ós cinco anos da súa expedición; pero poderá ser renovada sucesivamente por igual período de tempo, por solicitude dos interesados e logo de acreditaren a subsistencia das circunstancias fundamentais que motivaron a súa inscrición no rexistro.</p>
<p>3. O transcurso dun ano sen solicita-la devandita renovación entenderase como abandono da actividade comercial ambulante e dará lugar á cancelación da inscrición rexistral.</p>
<p>Capítulo III</p>
<p>Requisitos para o exercicio da venda ambulante</p>
<p>Artigo 10º.-Requisitos para o exercicio da venda ambulante.</p>
<p>1. A venda ambulante soamente poderá efectuarse nos lugares ou zonas autorizadas, nas datas e polo tempo que igualmente se determine e respecto dos productos que, non tendo prohibida a súa venda baixo este réxime, figuren expresamente sinalados na correspondente autorización municipal.</p>
<p>2. Para o exercicio da venda ambulante esixirase o cumprimento dos seguintes requisitos:</p>
<p>a) Estar dado de alta e ó corrente no pagamento do imposto de actividades económicas, así como satisface-las contribucións municipais establecidas para este tipo de venda.</p>
<p>b) Estar dado de alta no réxime correspondente da Seguridade Social e ó corrente no pagamento das cotizacións en tal réxime.</p>
<p>c) Estar inscrito no Rexistro de Comerciantes Ambulantes de Galicia e dispoñer do correspondente documento acreditativo.</p>
<p>d) Estar debidamente identificado como comerciante ambulante, na forma que se establece no presente decreto.</p>
<p>e) No caso de estranxeiros, acredita-lo cumprimento da normativa específica vixente.</p>
<p>f) Dispoñer da correspondente autorización municipal.</p>
<p>g) Cumpri-las condicións e requisitos esixidos pola normativa reguladora dos productos que sexan obxecto de venda.</p>
<p>Artigo 11º.-Identificación do comerciante ambulante.</p>
<p>1. Quen exerza o comercio ambulante deberá ter expostos os seus datos de identificación e domicilio de modo que resulten facilmente visibles para o público.</p>
<p>2. A identificación do comerciante ambulante farase efectiva mediante a exhibición da tarxeta expedida polo rexistro ou copia compulsada, que levará colocada na forma que resulte máis adecuada para os referidos efectos de información xeral e a súa comodidade persoal.</p>
<p>3. Así mesmo, no caso de venda ambulante mediante camións ou vehículos tenda e de postos desmontables cubertos, a identificación e o domicilio do comerciante deberá figurar tamén nas portas ou bandas laterais daqueles, ben sexa impresos directamente ou mediante carteis adheridos, e coas dimensións e caracteres necesarios para que resulten perfectamente visibles para o público.</p>
<p>Artigo 12º.-Requisitos dos postos de venda.</p>
<p>A venda ambulante exercerase en postos de venda desmontables ou transportables ou en camións ou vehículos-tenda que ofrezan as condicións de seguridade e de hixiene esixidas pola normativa específica vixente.</p>
<p>Capítulo IV</p>
<p>Competencias municipais</p>
<p>Artigo 13º.-Competencias dos concellos.</p>
<p>1. Correspóndelles ós concellos, con suxeición ó disposto na Lei 10/1988, do 20 de xullo, de ordenación do comercio interior de Galicia e de acordo coas súas ordenanzas específicas, autoriza-lo exercicio da venda ambulante dentro do seu termo municipal. No exercicio desta competencia, os concellos determinarán os lugares, dimensións, días, horario e frecuencia da venda ambulante, tendo en conta os seguintes aspectos:</p>
<p>a) Nivel de equipamento comercial da zona.</p>
<p>b) Densidade do tráfico e circulación, incluída a peonil.</p>
<p>c) Acceso a locais comerciais e industriais, ós seus escaparates ou exposicións.</p>
<p>d) Acceso ós edificios de uso público.</p>
<p>e) Condicións para garanti-la debida sanidade e hixiene.</p>
<p>f) Interese dos consumidores.</p>
<p>g) Tradición e raizame no concello da práctica da venda ambulante.</p>
<p>2. Os concellos determinarán, así mesmo, os productos obxecto de comercialización en cada caso; e exercerán o debido control sobre estes, especialmente o de carácter hixiénico-sanitario sobre os productos alimenticios perecedoiros, segundo o disposto na lexislación e nas ordenanzas vixentes.</p>
<p>Artigo 14º.-Autorización municipal.</p>
<p>1. Conforme o establecido no artigo 13.1º, a autorización municipal de venda ambulante, que será outorgada polo concello que corresponda trala oportuna solicitude e comprobación do cumprimento dos requisitos esixidos no artigo 10.2º, conterá alomenos os seguintes datos:</p>
<p>a) Nome e apelidos ou denominación social, domicilio e DNI/CIF do titular da autorización.</p>
<p>b) Modalidade de venda ambulante que se autoriza.</p>
<p>c) Determinación dos artigos que poden ser obxecto de comercialización, especificando as condicións particulares de hixiene ou seguridade especialmente necesarias para o caso.</p>
<p>d) Determinación dos lugares e dimensións, así como dos días, horario e frecuencia para os que se autoriza o exercicio da venda ambulante.</p>
<p>e) Determinación do número de persoas habilitadas para a venda baixo a dependencia do titular da autorización.</p>
<p>f) Referencia á obriga de coñecer e cumpri-la normativa xeral de ordenación do comercio, a disciplina do mercado e a protección do consumidor.</p>
<p>g) Condicións particulares ás que, se é o caso, quede suxeito o titular da autorización.</p>
<p>h) Período de vixencia da autorización.</p>
<p>2. A autorización municipal para o exercicio da venda ambulante será persoal e intransferible. Non obstante e conforme o que nela se determine, a autorización habilitará, ademais do seu titular, ó cónxuxe deste, ós seus descendentes directos maiores de 16 anos e ás persoas vinculadas a el mediante contrato laboral.</p>
<p>Artigo 15º.-Zonas urbanas de localizacións.</p>
<p>1. A zona urbana de localizacións autorizadas para o exercicio da venda ambulante será determinada polos concellos, oídos os distintos axentes económicos e sociais de cada municipio.</p>
<p>2. A localización do mercado e o dos postos serán de fácil acceso para os consumidores e reunirán as debidas condicións hixiénico-sanitarias e de seguridade.</p>
<p>Artigo 16º.-Ordenanzas e contribucións municipais.</p>
<p>1. Os concellos aprobarán as correspondentes ordenanzas municipais reguladoras da venda ambulante, de acordo co procedemento previsto na lexis</p>
<p>lación sobre réxime local, e axustaranse ó disposto na Lei 10/1988, do 20 de xullo, de ordenación do comercio interior de Galicia, ó presente decreto e demais normativa vixente.</p>
<p>2. As ordenanzas establecerán o período de validez da autorización municipal e mailo seu carácter de persoal e intransferible, determinacións de lugar, tempo e número, así como coma aqueloutras que consideren oportunas para o exercicio da venda ambulante.</p>
<p>3. Correspóndelles, así mesmo, ós concellos establece-las oportunas contribucións que deban satisface-los comerciantes polo exercicio da venda ambulante.</p>
<p>Capítulo V</p>
<p>Infraccións e sancións</p>
<p>Artigo 17º.-Réxime de infraccións e sancións.</p>
<p>1. Para os efectos do réxime de infraccións e sancións haberá que aterse ó disposto no título VI, capítulo II da Lei 10/1988, do 20 de xullo, de ordenación do comercio interior de Galicia; ó establecido no capítulo IX da Lei 26/1984, do 19 de xullo, xeral para a defensa dos consumidores e usuarios, e no Real decreto 1945/1983, do 22 de xuño, polo que se regulan as infraccións e sancións en materia de defensa do consumidor, en relación coa disposición derradeira primeira da Lei 12/1984, do 28 de decembro, do estatuto galego do consumidor e usuario; e ó previsto na normativa específica de réxime local, todo iso segundo o interese lexitimo tutelado que en cada caso resulte preferente.</p>
<p>2. Correspóndelles ós concellos a inspección e sanción en materia de venda ambulante, sen prexuízo das competencias atribuídas a outras administracións.</p>
<p>Disposición transitoria</p>
<p>Os comerciantes ambulantes que estean exercendo este tipo de venda o tempo de publicarse a presente norma, e que reúnan os requisitos legalmente establecidos, deberán solicita-la inscrición no rexistro no prazo de 6 meses seguintes a entrada en vigor deste decreto.</p>
<p>Disposicións derradeiras</p>
<p>Primeira.-O presente decreto entrará en vigor o mes seguinte ó da súa publicación no Diario Oficial de Galicia.</p>
<p>Segunda.-Facúltase o conselleiro de Industria e Co-</p>
<p>mercio para o desenvolvemento deste decreto e par-</p>
<p>ticularmente para modifica-los seus anexos cando resul-</p>
<p>te preciso.</p>
<p>Santiago de Compostela, vinteseis de xullo de dous mil un.</p>
<p>Manuel Fraga Iribarne</p>
<p>Presidente</p>
<p>Juan Rodríguez Yuste</p>
<p>Conselleiro de Industria e Comercio</p>

