---
date: '2001-05-14'
id: 80EE
page: 6
number: 92
agency: INSTITUTO GALEGO DAS ARTES ESCÉNICAS E MUSICAIS
section: III. OUTRAS DISPOSICIÓNS
title: >-
  Resolución do 24 de abril de 2001 pola que se anuncia o convenio de
  colaboración para o mantemento da actividade de salas de teatro, danza e
  exhibición escénica en xeral durante o ano 2001.
range: Resolución
url: 'https://www.xunta.gal/dog/Publicados/2001/20010514/Anuncio80EE_gl.html'
---
<p>O Consello Rector do Instituto Galego das Artes Escénicas e Musicais aprobou, na súa xuntanza do 19 de abril de 2001, a convocatoria de convenios de colaboración para o mantemento da actividade de salas de teatro, danza e exhibición en xeral, durante 2001.</p>
<p>As compañías interesadas poden recolle-las condicións da convocatoria na sede do IGAEM, Pavillón de Galicia, San Lázaro, s/n, Santiago de Compostela.</p>
<p>A convocatoria está destinada ó mantemento da actividade teatral de salas privadas constituídas</p>
<p>xuridicamente como tales, que dispoñan dun local propio ou arrendado para a actividade escénica durante o ano 2001, e que desenvolvesen actividade escénica nun local propio ou arrendado polo menos a partir do exercicio de 2000 e que continúen na actualidade coa devandita programación de sala.</p>
<p>O importe total da convocatoria é de nove millóns seiscentas noventa mil pesetas (9.690.000 pesetas), e non se poden subscribir convenios de colaboración individuais por un importe superior a catro millóns de pesetas.</p>
<p>O 80% da proposta solicitada pola sala resultará vinculada á actividade e á programación a que fai referencia o punto quinto da convocatoria. O 20% restante será librado contra a acreditación documental do investimento en inmobilizado material permanente no local, relativo a equipamento técnico ou equipamento material da sala, que redunde na mellora das condicións desta, incluso en substitución de equipamento similar en arrendamento.</p>
<p>As salas que se presenten á convocatoria deberán presenta-la documentación técnica, administrativa e económica requirida no articulado da convocatoria, na que constan os parámetros de valoración que se van aplicar.</p>
<p>Santiago de Compostela, 24 de abril de 2001.</p>
<p>Aníbal Otero Fernández</p>
<p>Xerente do Instituto Galego das Artes</p>
<p>Escénicas e Musicais</p>

