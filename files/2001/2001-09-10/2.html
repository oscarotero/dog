---
date: '2001-09-10'
id: E652
page: 12
number: 175
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 31 de xullo de 2001 pola que se aproban as bases que rexerán o
  concurso público de sete bolsas de colaboración en diversas actividades que se
  están a desenvolver no Museo Pedagóxico de Galicia (Mupega), e se anuncia a
  súa convocatoria.
range: Orde
url: 'https://www.xunta.gal/dog/Publicados/2001/20010910/AnuncioE652_gl.html'
---
<p>O Decreto 114/1982, do 1 de setembro, sobre asunción de transferencias en materia educativa, establece que as competencias transferidas en virtude do Real decreto 1763/1982, do 24 de xullo, sobre traspaso de funcións e servicios da Administración do Estado á Comunidade Autonóma de Galicia en materia de educación, serán exercidas pola Consellería de Educación e Ordenación Universitaria; entre esas competencias figurarán a elaboración e desenvolvemento de proxectos de experimentación e investigación educativos.</p>
<p>O artigo 1 do Decreto 213/1998, do 10 de xullo, en harmonía co artigo 27 do Estatuto de autonomía para Galicia, establece a competencia da Consellería de Educación e Ordenación Universitaria para a promoción e ensino da lingua galega e o fomento da investigación.</p>
<p>Dentro do plan de actividades da Consellería de Educación e Ordenación Universitaria para 2001 figura a convocatoria pública de bolsas de investigación e colaboración para realizar proxectos concretos sobre museísmo pedagóxico.</p>
<p>O seu outorgamento enmárcase dentro das funcións atribuídas á Consellería de Educación e Ordenación Universitaria no artigo 3 do Decreto 268/2000, do 2 de novembro (DOG do 13 de novembro), polo que se crea o Museo Pedagóxico de Galicia.</p>
<p>Na súa virtude, apróbanse as seguintes bases:</p>
<p>Primeira.-Finalidade.</p>
<p>Unha das finalidades fundamentais que ten o Museo Pedagóxico de Galicia é a recuperación, estudio, mostra e difusión do legado pedagóxico da nosa Comunidade Autónoma.</p>
<p>Segunda.-Obxecto.</p>
<p>O concurso ten por obxecto a adxudicación de sete bolsas de colaboración nos proxectos concretos que se están a desenvolver no Museo Pedagóxico de Galicia, e que se inclúen como anexos á presente orde, nos que se detallan os requisitos específicos que deben reuni-los solicitantes.</p>
<p>Terceira.-Contía das bolsas.</p>
<p>O importe das bolsas incluirá:</p>
<p>-Unha asignación mensual de 150.000 pesetas, coa retención fiscal que corresponda, que será incompatible con calquera outra axuda ou actividade remunerada.</p>
<p>-Seguro de asistencia médica e seguro combinado de accidentes.</p>
<p>Para o gasto que se proxecta existe crédito adecuado e suficiente na partida orzamentaria 0701321A480.0 correspondente ós orzamentos xerais da Comunidade Autónoma de Galicia para o ano 2001.</p>
<p>O pagamento da bolsa realizarase mensualmente, logo do informe do coordinador científico do Museo Pedagóxico de Galicia, sempre que os traballos se desenvolvan con normalidade e de acordo coas bases establecidas.</p>
<p>Cuarta.-Duración.</p>
<p>A data de incorporación ó centro será dentro dos dez días seguintes ó da notificación da adxudicación. O bolseiro que non se incorpore no prazo establecido perderá os dereitos inherentes á bolsa concedida, salvo causa xustificada de retraso apreciada polo coordinador científico do Museo Pedagóxico de Galicia.</p>
<p>Por resolución do conselleiro de Educación e Ordenación Universitaria, a concesión da bolsa será ata o día 31 de decembro de 2001, podendo prorrogarse anualmente ata un máximo total, incluídas as prórrogas, de tres anos, á vista do traballo realizado polo bolseiro, sempre que o proxecto ó que estea vinculado requira do seu labor e así o permitan as dispoñibilidades orzamentarias. No suposto de prórroga a dotación económica poderá incrementarse de acordo co índice de prezos ó consumo que se estableza para cada ano.</p>
<p>Quinta.-Requisitos xerais.</p>
<p>a) Posuí-la nacionalidade española ou ser nacional dun país membro da Unión Europea.</p>
<p>b) Estar en posesión do título de licenciado.</p>
<p>c) Acreditar coñecemento da lingua galega no nivel de perfeccionamento.</p>
<p>d) Non ter sido separado do servicio de ningunha Administración ou institución como consecuencia de expediente disciplinario.</p>
<p>e) Non poderán participar nesta convocatoria persoas que, reunindo estes requisitos, resultasen beneficiarios dunha bolsa ou contrato en concursos anteriores do Museo Pedagóxico de Galicia.</p>
<p>Sexta.-Solicitudes.</p>
<p>As solicitudes, no modelo que se xunta como anexo, irán dirixidas ó secretario xeral da Consellería de Educación e Ordenación Universitaria, e presentarse no rexistro xeral da consellería ou ben, en calquera dos centros previstos no artigo 38.4º da Lei 30/1992, do 26 de novembro, de réxime xurídico</p>
<p>das administracións públicas e do procedemento administrativo común.</p>
<p>O prazo de presentación de solicitudes será de vinte días hábiles contados a partir do seguinte ó da publicación da presente convocatoria no DOG, acompañadas da documentación seguinte:</p>
<p>-Certificación académica persoal completa.</p>
<p>-Currículum vitae, acompañado de cantos documentos poidan avalalo.</p>
<p>-Acreditación coñecemento lingua galega nivel perfeccionamento.</p>
<p>-Fotocopia do DNI ou pasaporte.</p>
<p>-Declaración xurada comprometéndose a renunciar, se fose seleccionado, á percepción doutras remuneracións, bolsas ou axudas, e tamén de non ter sido separado do servicio de ningunha Administración nin institución pública como consecuencia de expediente disciplinario.</p>
<p>-Declaración xurada de non percibir outras axudas ó inicio e ó remate da bolsa.</p>
<p>-Declaración do conxunto de tódalas solicitudes efectuadas, ou concedidas, para un mesmo proxecto, perante as administracións públicas competentes ou outros entes públicos.</p>
<p>Tódolos documentos deberán ser orixinais ou copias cotexadas con eles.</p>
<p>Vistas tódalas solicitudes daráselle un prazo de 10 días para emenda-la falta de documentación, transcorridos estes días sen a devandita emenda arquivaranse os devanditos expedientes.</p>
<p>Sétima.-Comisión de valoración.</p>
<p>A selección dos candidatos será realizada por unha comisión presidida polo secretario xeral da Consellería de Educación e Ordenación Universitaria, e composta polo coordinador científico do Mupega e dous vocais nomeados polo secretario xeral, actuando un deles como secretario.</p>
<p>O presidente da comisión elevará informe sobre os candidatos e candidatas seleccionados e suplentes, se é o caso, ó conselleiro de Educación e Ordenación Universitaria, quen resolverá). A resolución publicarase no DOG.</p>
<p>As solicitudes consideraranse desestimadas de non quedar resolta a convocatoria no prazo de tres meses desde a data da súa publicación no DOG.</p>
<p>Oitava.-Baremo para a selección dos bolseiros.</p>
<p>-Titulación do solicitante e expediente académico: ata un máximo de catro puntos.</p>
<p>-Currículum vitae do solicitante e experiencia investigadora en proxectos de investigación similares: ata un máximo de catro puntos.</p>
<p>-Ademais do exame da documentación presentada, a comisión podera convoca-los solicitantes a unha entrevista persoal para valora-los seus coñecementos sobre o tema de investigación: ata un máximo de dous puntos.</p>
<p>A comisión non valorará aqueles méritos alegados polos solicitantes nas súas instancias que non estean acreditados documentalmente.</p>
<p>Novena.-Condicións de desfrute.</p>
<p>Estas bolsas son incompatibles coa realización dun traballo remunerado ou o desfrute doutro tipo de bolsas ou axudas.</p>
<p>O conselleiro de Educación e Ordenación Universitaria poderá conceder interrupcións no desfrute da bolsa por petición razoada do interesado, logo do informe do seu director de proxecto. As interrupcións non poderán ser nunca superiores a 3 meses ó longo da duración da bolsa e as posibles renovacións e non darán lugar, en ningún caso, a posibilidade de recupera-lo período interrompido. O interesado nesta interrupción temporal da bolsa non terá dereito a percibi-las mensualidades correspondentes ó período que dure a súa renuncia.</p>
<p>Se algún dos beneficiarios destas bolsas decidise renunciar a ela, fose seleccionado para outra bolsa, axuda ou proxecto ou se producise algunha circunstancia determinante de incompatibilidade co desfrute da bolsa, deberá comunicarllo ó Museo Pedagóxico de Galicia, que procederá á suspensión da bolsa correspondente. Caso de que esta suspensión se producise no prazo dun ano a partir da data de publicación da resolución de nomeamento das bolsas convocadas nesta orde, a bolsa vacante poderá ser adxudicada ó candidato seguinte da lista de suplentes sempre que as necesidades do proxecto sigan sendo as mesmas. En tal caso, o período máximo de desfrute da bolsa non poderá excede-lo prazo de tres anos contados a partir da data do primerio nomeamento.</p>
<p>Décima.-Aceptación das bolsas.</p>
<p>Unha vez recibidas as notificacións de concesión das bolsas polos beneficiarios, estes, no prazo de catro días naturais, comunicarán por escrito ó Museo Pedagóxico de Galicia a aceptación ou renuncia a elas. Se transcorridos eses catro días non se fixera manifestación en ningún sentido, entenderase como renuncia á bolsa.</p>
<p>Undécima.-Obrigas.</p>
<p>Os bolseiros seleccionados quedarán obrigados a desenvolve-lo seu traballo de acordo coas indicacións técnicas do Museo Pedagóxico de Galicia e cunha dispoñibilidade horaria fixada polos servicios do museo e que nunca excederá das 30 horas sema</p>
<p>nais. Toda alteración das condicións tidas en conta para a concesión da bolsa, e en todo caso a obtención concorrente de bolsas ou axudas outorgadas por outras administracións ou entes público ou privados, nacionais ou internacionais, poderá dar lugar á modificación da resolución de concesión.</p>
<p>O incumprimento por parte do bolseiro dalgunha das condicións recollidas nas presentes bases suporá a perda da bolsa concedida, e de se-lo caso, o reintegro das cantidades xa cobradas e poderáselle atribuir ó aspirante que ocupe o primeiro lugar na lista de suplentes, ou o seguinte ou seguintes cando os chamados non puideran presta-la súa colaboración por calquera motivo, tendo en conta as necesidades do proxecto.</p>
<p>A condición de bolseiro non dará lugar a relación contractual ningunha nin laboral nin administrativa coa Xunta de Galicia.</p>
<p>Unha vez finalizada a bolsa presentarase un informe da actividade realizada, co visto e prace do director do proxecto.</p>
<p>Duodécima.</p>
<p>A resolución, que esgotará a vía administrativa, poderá ser obxecto de recurso de reposición nun prazo dun mes contado a partir do día seguinte ó da publicación no Diario Oficial de Galicia, perante o conselleiro de Educación e Ordenación Universitaria, segundo o disposto na Lei 4/1999 (BOE do 14 de xaneiro) de modificación da Lei 30/1992, de réxime xurídico das administracións públicas e do procedemento administrativo común, ou ben os interesados poderán presentar directamente recurso contencioso-administrativo, perante o Tribunal Superior de Xustiza de Galicia, no prazo de dous meses contados a partir do día seguinte ó da súa publicación, conforme se establece na Lei 29/1998, do 13 de xullo, reguladora da xurisdicción contencioso-administrativa.</p>
<p>Disposicións derradeiras</p>
<p>Primeira.-Facúltase o secretario xeral para dictar, no ámbito das súas competencias, as resolucións precisas para o desenvolvemento desta orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 31 de xullo de 2001.</p>
<p>Celso Currás Fernández</p>
<p>Conselleiro de Educación e Ordenación</p>
<p>Universitaria</p>
<p>ANEXO I</p>
<p>Catro bolsas para colaborar no proceso de inventario e catalogación de fondos do Mupega.</p>
<p>Requisitos específicos dos solicitantes:</p>
<p>Para solicita-las bolsas á que se refire a presente convocatoria é necesario, ademais de reuni-los requisitos xerais establecidos na base quinta desta orde:</p>
<p>-Ser licenciado en historia ou humanidades.</p>
<p>-Coñecementos doutras linguas, ademais do galego.</p>
<p>-Manexo de procesadores de texto e bases de datos a nivel de usuario.</p>
<p>-Nivel aceptable de mecanografía.</p>
<p>ANEXO II</p>
<p>Unha bolsa para colaborar na catalogación dos fondos bibliográficos do Mupega.</p>
<p>Esta bolsa ten como finalidade colaborar na catalogación dos fondos bibliográficos e documentais existentes no Museo Pedagóxico de Galicia.</p>
<p>Requisitos específicos dos solicitantes:</p>
<p>Para solicita-la bolsa á que se refire esta convocatoria é necesario, ademais de reuni-los requisitos xerais establecidos na base quinta desta orde:</p>
<p>-Ser licenciado en historia.</p>
<p>-Acreditar coñecementos e experiencia en traballos de documentación e bibliotecas.</p>
<p>-Coñecementos de informática no nivel de usuario.</p>
<p>ANEXO III</p>
<p>Dúas bolsas para traballos de investigación sobre museísmo pedagóxico.</p>
<p>Estas bolsas teñen como finalidade colaborar nos traballos que no eido do museísmo pedagóxico se realicen no Mupega.</p>
<p>Requisitos específicos dos solicitantes:</p>
<p>-Ser licenciado en pedagoxía, historia ou humanidades.</p>
<p>-Posuír coñecementos acreditados de francés, inglés e alemán (ou doutros idiomas ademais dos oficiais de Galicia).</p>
<p>-Ter coñecementos de informática a nivel de usuario.</p>
<p>-Ter coñecementos de fotografía, museoloxía, biblioteconomía e arquivística.</p>
<p>-Ter experiencia acreditada en centros de documentación, servicios museísticos e/ou actividades expositivas.</p>

