---
date: '2001-04-24'
id: 6C4A
page: 5
number: 79
agency: CONSELLERÍA DA PRESIDENCIA E ADMINISTRACIÓN PÚBLICA
section: III. OUTRAS DISPOSICIÓNS
title: >-
  Orde do 11 de abril de 2001 pola que se aproban as bases que rexerán a
  convocatoria de axudas para a incorporación de investigadores visitantes a
  organismos públicos de investigación da Comunidade Autónoma de Galicia
  correspondentes ás accións do programa de promoción xeral da investigación do
  Plan Galego de Investigación e Desenvolvemento Tecnolóxico e se procede á súa
  convocatoria.
range: Orde
url: 'https://www.xunta.gal/dog/Publicados/2001/20010424/Anuncio6C4A_gl.html'
---
<p>A Lei 12/1993, de fomento de investigación e desenvolvemento tecnolóxico de Galicia, no seu artigo 1º establece como obxectivo xeral o fomento da investigación científica e a innovación tecnolóxica para promove-lo desenvolvemento económico, social e productivo de Galicia. Como unha ferramenta encamiñada ó logro deste obxectivo, a citada lei, no seu capítulo II, crea o Plan Galego de Investigación e Desenvolvemento Tecnolóxico. O Consello da Xunta de Galicia na súa reunión do 18 de decembro de 1998 aprobou o Plan Galego de Investigación e Desenvolvemento Tecnolóxico (1999-2001).</p>
<p>En aplicación do plan e dentro do programa de promoción xeral da investigación, e como continuación das accións iniciadas no exercicio anterior e á vista dos resultados obtidos, procede seguir coa concesión das axudas para a incorporación de investigadores visitantes a organismos públicos de investigación da Comunidade Autónoma de Galicia.</p>
<p>Polo que antecede esta consellería</p>
<p>DISPÓN:</p>
<p>Artigo 1º</p>
<p>Convócanse axudas en réxime de publicidade, obxectividade e concorrencia competitiva, para a incorporación de investigadores visitantes a organismos públicos de investigación da Comunidade Autónoma de Galicia de acordo coas bases que se inclúen no anexo I a esta orde.</p>
<p>Estas axudas teñen como finalidade potencia-la cooperación entre a comunidade científica de Galicia e investigadores de fóra dela co fin de fomenta-lo intercambio de coñecementos no ámbito da investigación tanto básica como aplicada.</p>
<p>Artigo 2º</p>
<p>Para a concesión das axudas se destinará un total de 20.000.000 de pesetas con cargo á aplicación</p>
<p>orzamentaria 04.07.432A.442.0 dos orzamentos xerais da Comunidade Autónoma de Galicia para o ano 2001. Nembargantes, a cantidade citada con anterioridade poderá incrementarse en función das peticións presentadas e de acordo coas dispoñibilidades orzamentarias.</p>
<p>Artigo 3º</p>
<p>A convocatoria, as súas bases e todos cantos actos administrativos se deriven dela, poderán ser impugnados polos interesados nos casos e na forma establecidos na Lei 30/1992, do 26 de novembro, de réxime xurídico das administracións públicas e do procedemento administrativo común modificada pola Lei 4/1999, do 13 de xaneiro.</p>
<p>Artigo 4º</p>
<p>O prazo máximo para resolve-las solicitudes presentadas ó abeiro desta convocatoria, pola Secretaría Xeral de Investigación e Desenvolvemento será de 6 meses, contados desde a publicación desta orde no DOG. De non mediar resolución expresa no dito plazo as solicitudes deberán entenderse desestimadas.</p>
<p>Contra as resolucións expresas ou presuntas que se deriven desta convocatoria, que poñen fin á vía administrativa, poderán os interesados interpoñer potestivamente recurso de reposición ante o mesmo órgano, no prazo dun mes contado a partir do día seguinte ó da recepción da correspondente notificación no caso de resolucións expresas. No caso de que a resolución se entenda desestimatoria por silencio administrativo, o prazo será de tres meses contados a partir do día seguinte a aquel en que se produza o acto presunto.</p>
<p>De non estima-la presentación deste recurso poderán os interesados interpoñer recurso contencioso-administrativo ante a Sala do Contencioso Administrativo do Tribunal Superior de Xustiza de Galicia no plazo de dous meses contados a partir do día seguinte ó da recepción da correspondente notificación, se a resolución e expresa. No caso de que a resolución se entenda desestimada por silencio administrativo o prazo será de seis meses contados a partir do día seguinte a aquel en que se produza o acto presunto.</p>
<p>Artigo 5º</p>
<p>Os beneficiarios das axudas concedidas ó abeiro do disposto nesta orde quedan obrigados a facilitar toda a información que lles sexa requirida pola Secretaría Xeral de Investigación e Desenvolvemento así como pola Intervención Xeral da Comunidade Autónoma, o Consello de Contas e o Tribunal de Contas, no exercicio das súas funcións de fiscalización e control. Así mesmo, os beneficiarios deberán proceder ó reintegro total ou parcial da subvención ou axuda pública percibida no suposto de incumprimento das condicións establecidas para a súa concesión.</p>
<p>Artigo 6º</p>
<p>As resolucións de concesión de axudas dictadas ó abeiro da presente orde poderán modificarse no</p>
<p>caso de alteración das condicións que se tiveron en conta para a súa concesión.</p>
<p>Disposición derradeira</p>
<p>Única.-Facúltase o secretario xeral de investigación e desenvolvemento para que dicte as disposicións necesarias para a aplicación do disposto nesta orde.</p>
<p>Santiago de Compostela, 11 de abril de 2001.</p>
<p>Jaime Pita Varela</p>
<p>Conselleiro da Presidencia e Administración Pública</p>
<p>ANEXO I</p>
<p>Bases da convocatoria</p>
<p>1. Solicitantes.</p>
<p>As axudas no modelo oficial PXI-17 que se publica como anexo II a esta orde, e a disposición dos interesados nas dependencias da Secretaría Xeral de Investigación e Desenvolvemento e na Internet nos seguintes enderezos: <a href="http://www.xunta.es/conselle/preside/sxid/index.htm ou http://www.cesga.es/sxid poderán ser presentadas unicamente polas universidades de Galicia, pola coordinadora institucional en Galicia do Consello Superior de Investigaciones Científicas (CSIC">http://www.xunta.es/conselle/preside/sxid/index.htm ou http://www.cesga.es/sxid poderán ser presentadas unicamente polas universidades de Galicia, pola coordinadora institucional en Galicia do Consello Superior de Investigaciones Científicas (CSIC</a>), polo representante en Galicia do Instituto Español de Oceanografía (IEO), ou polos responsables dos centros de investigación da Xunta de Galicia.</p>
<p>As solicitudes deberán referirse a investigadores de fóra de Galicia e as estadías para as que se solicita a axuda deberán de realizarse de maneira íntegra no ano 2001. As ditas solicitudes irán acompañadas da seguinte documentación:</p>
<p>a) Currículum vitae do investigador ó que se convida.</p>
<p>b) Fotocopia do DNI ou pasaporte do investigador convidado.</p>
<p>c) Breve memoria referente á actividade que vai realizar durante a estadía con indicación da duración desta en meses.</p>
<p>d) Declaración de tódalas axudas solicitadas tanto aprobadas ou concedidas como as pendentes de resolución para o mesmo fin das distintas administracións públicas competentes ou dos seus organismos, entes ou sociedades.</p>
<p>O prazo de presentación de solicitudes remata o día 24 de maio de 2001.</p>
<p>2. Contía.</p>
<p>A contía das axudas estará comprendida entre 250.000 e 300.000 pesetas mensuais.</p>
<p>3. Tramitación.</p>
<p>Os servicios administrativos da Secretaría Xeral de Investigación e Desenvolvemento procederán á revisión das solicitudes presentadas comprobando</p>
<p>se é correcta a documentación achegada. En caso contrario requirirase o solicitante para que no prazo de dez días a complete ou emende os erros detectados con advertencia de que, de non o facer, considerarase que desistiu da súa solicitude, procedendo consonte o establecido no artigo 71 da Lei 30/1992, modificada pola Lei 4/1999.</p>
<p>Non axustarse ós termos da convocatoria, o incumprimento dos requisitos nela establecidos, a ocultación de datos, a súa alteración ou calquera manipulación da información solicitada será causa de desestimación da solicitude presentada, con independencia de que poida acordarse outro tipo de actuacións.</p>
<p>4. Selección e resolución.</p>
<p>A selección dos beneficiarios das axudas será realizada por unha comisión designada polo secretario xeral de Investigación e Desenvolvemento, actuando un dos seus membros como presidente e outro como secretario, que elevará a proposta de resolución á Secretaría Xeral de Investigación e Desenvolvemento para que resolva. Esta resolución publicarase no Diario Oficial de Galicia.</p>
<p>A selección farase tendo en conta os criterios que se relacionan a continuación por orde decrecente de prioridade:</p>
<p>a) Méritos do candidato proposto.</p>
<p>b) Interese científico-técnico da actividade que vai realizar o candidato.</p>
<p>c) Contribución que o candidato poida ofrecer á investigación do/dos grupo/s receptor/es.</p>
<p>d) A comisión daralles prioridade a aquelas solicitudes referentes ós programas prioritarios do Plan Galego de Investigación e Desenvolvemento Tecnolóxico (tecnoloxías da información e das comunicacións, investigación agraria, ambiente, investigación mariña e biotecnoloxías), así como aquelas solicitudes referentes ás accións de especial interese no contexto do plan.</p>
<p>5. Libramento da axuda.</p>
<p>As axudas faranse efectivas mediante libramento directo ó organismo ó que se incorporará o investigador visitante, unha vez presentada a seguinte documentación:</p>
<p>-Xustificación da universidade ou organismo correspondente na que conste que se realizou a estadía do investigador indicando o período na que aquela tivo lugar.</p>
<p>-Memoria na que se resuman as actividades realizadas polo investigador visitante.</p>
<p>-Declaración xurada de tódalas axudas solicitadas e pendentes de resolución ou concedidas para o mesmo fin das distintas administracións públicas competentes.</p>
<p>6. Incidencias.</p>
<p>A Secretaría Xeral de Investigación e Desenvolvemento resolverá tódalas dúbidas e incidencias que puidesen xurdir na aplicación desta convocatoria.</p>

