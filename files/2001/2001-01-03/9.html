---
date: '2001-01-03'
id: 5ED6
page: 91
number: 2
agency: ACADEMIA GALEGA DE SEGURIDADE
section: III. OUTRAS DISPOSICIÓNS
title: >-
  Resolución do 18 de decembro de 2000 pola que se convoca un curso de
  iniciación a Internet.
range: Resolución
url: 'https://www.xunta.gal/dog/Publicados/2001/20010103/Anuncio5ED6_gl.html'
---
<p>Dentro dos programas de actividades que a Academia Galega de Seguridade ten previsto realizar no ano 2001, e conforme as funcións atribuídas pola Lei 4/1992, do 9 de abril, de creación da Academia Galega de Seguridade, anúnciase a realización dun curso de iniciación a Internet, que deberá desenvolverse conforme as seguintes bases:</p>
<p>Obxectivos.</p>
<p>O curso ten por obxectivo a introducción dos alumnos no manexo e na adquisición das habilidades necesarias para desenvolverse de forma adecuada nas utilidades e vantaxes que Internet e o correo electrónico presentan para o seu traballo.</p>
<p>Destinatarios.</p>
<p>O curso vai dirixido ós membros dos corpos das policías locais de Galicia e membros da Unidade do C.N.P. adscrita á Comunidade Autónoma de Galicia que posúan e poidan acreditar coñecementos medios de informática; e no caso de quedaren prazas vacantes, ós membros do Corpo Nacional de Policía e Garda Civil.</p>
<p>Inscrición.</p>
<p>A inscrición dos participantes será totalmente gratuíta.</p>
<p>Prazas.</p>
<p>O número de prazas que se ofertan en cada curso é de 15.</p>
<p>Solicitudes.</p>
<p>1. O persoal que desexe participar neste curso deberá presentar cuberta a máquina ou con letra moi clara, a instancia que figura no anexo.</p>
<p>2. O prazo para a presentación de instancias rematará o día 15 de xaneiro de 2001, ás 14 horas.</p>
<p>3. As instancias deberán vir asinadas polo xefe do cadro de persoal, ou polo concelleiro de tráfico e seladas; será isto requisito indispensable para ser admitido no curso; o incumprimento deste requisito implicará a non admisión no devandito curso.</p>
<p>4. As instancias deberán enviarse á sede da Academia Galega de Seguridade: avenida da Cultura, s/n, 36680 A Estrada, ou ben poden entregarse en calquera dos lugares previstos no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Contido e duración.</p>
<p>O curso realizarase en sesións de tarde, de luns a venres, e nel trataranse, entre outros, os seguintes temas:</p>
<p>a) Conceptos básicos e configuración do acceso.</p>
<p>b) A www. Uso dos navegadores. Portais e buscadores.</p>
<p>c) O correo electrónico.</p>
<p>d) Outros servicios: noticias, FTP, chat (IRG).</p>
<p>Datas.</p>
<p>O curso tera lugar do 5 ó 23 de febreiro de 2001, e en horario de 18 a 20 horas.</p>
<p>Relación de admitidos.</p>
<p>A relación de admitidos publicarase o día 29 de xaneiro de 2001 no taboleiro de anuncios da Academia Galega de Seguridade, ou ben poden confirma-la súa asistencia chamando ó teléfono 986 59 00 21.</p>
<p>Lugar.</p>
<p>O curso desenvolverase na aula de informática da Academia Galega de Seguridade, sita na avenida da Cultura, s/n, 36680 A Estrada.</p>
<p>Certificado de asistencia e aproveitamento.</p>
<p>Ó remate do curso entregaráselles un certificado de asistencia e aproveitamento a aquelas persoas que acrediten a súa participación continuada a el e superen unha proba de coñecementos.</p>
<p>Modificacións.</p>
<p>A Academia Galega de Seguridade poderá modifica-lo desenvolvemento do curso para adaptalo ás necesidades da Administración e ás continxencias que poidan xurdir.</p>
<p>A Estrada, 18 de decembro de 2000</p>
<p>Juan José Fariñas-Ferro Rodríguez</p>
<p>Director xeral da Academia Galega de Seguridade</p>

