---
date: '2001-04-30'
id: 70B2
page: 5
number: 83
agency: 'CONSELLERÍA DE PESCA, MARISQUEO E ACUICULTURA'
section: I. DISPOSICIÓNS XERAIS
title: >-
  Orde do 18 de abril de 2001 pola que se regula o procedemento que rexerá a
  permuta de puntos de fondeadura e os cambios de sistema, localización e
  cultivo nos viveiros de cultivos mariños.
range: Orde
url: 'https://www.xunta.gal/dog/Publicados/2001/20010430/Anuncio70B2_gl.html'
---
<p>O artigo 59 da Lei 6/1993, do 11 de maio, de pesca de Galicia, sinala que a duración máxima das concesións para a instalación de viveiros será de dez anos, prorrogables por períodos sucesivos de dez anos ata un máximo de dúas prórrogas.</p>
<p>Durante a vixencia do título habilitante xorde circunstancias diversas, tales como a variación nas condicións da zona de cultivo, fatiga dos materiais que forman a estructura do viveiro, incorporación de novas especies á acuicultura ou variación nas características do producto que demanda o mercado, o que leva consigo a necesidade de modifica-las condicións sinaladas na disposición inicial de outorgamento.</p>
<p>Como resposta a estas circunstancias, nos artigos 9, 11, 26 e 29 do Regulamento de viveiros de cultivos mariños nas augas de Galicia, aprobado polo Decreto 406/1996, do 7 de novembro, sinálase que a Consellería de Pesca, Marisqueo e Acuicultura poderá autoriza-lo traslado do viveiro a outra cuadrícula vacante, a permuta de puntos de fondeadura, a renovación total ou parcial da estructura, o cambio das especies autorizadas ou a realización de cultivos poliespecíficos, logo de solicitude por parte do concesionario.</p>
<p>Cómpre agora desenvolve-los procedementos que regulen as ditas autorizacións.</p>
<p>Por todo isto, e tendo en conta a disposición derradeira primeira do citado decreto,</p>
<p>DISPOÑO:</p>
<p>Artigo 1º.-Obxecto.</p>
<p>Esta orde ten por obxecto regula-lo cambio de sistema, localización e cultivo en viveiros de cultivos mariños (bateas, liñas de cultivo e gaiolas) nas augas de Galicia.</p>
<p>Artigo 2º.-Solicitudes.</p>
<p>1. Os titulares de concesións na zona marítima que desexen modifica-la estructura (cambios de sistema), localización ou especie en viveiros de cultivo, deberán solicitalo presentando os modelos de instancia que figuran nos anexos I, II, III e IV desta orde.</p>
<p>2. As solicitudes, que se dirixirán á Consellería de Pesca, Marisqueo e Acuicultura xunto coa documentación correspondente, poderán presentarse:</p>
<p>a) No rexistro da Consellería de Pesca, Marisqueo e Acuicultura, ou nas súas delegacións territoriais e comarcais.</p>
<p>b) De calquera das formas previstas no artigo 38 da Lei 30/1992, do 26 de novembro, modificada pola Lei 4/1999, do 13 de xaneiro, de réxime xurídico das administracións públicas e do procedemento administrativo común.</p>
<p>Artigo 3º.-Documentación.</p>
<p>As solicitudes irán xunto co orixinal ou fotocopia cotexada da seguinte documentación:</p>
<p>1) Xustificante do pagamento da correspondente taxa de tramitación administrativa.</p>
<p>2) Acreditación da dispoñibilidade do seguro indicado no artigo 65 da Lei 6/1993, do 11 de maio, de pesca de Galicia.</p>
<p>3) Documentación específica segundo a modificación solicitada:</p>
<p>3.1) No suposto de cambio de sistema, o titular da concesión deberá presenta-la seguinte documentación:</p>
<p>a) Proxecto correspondente, que incluirá descrición do cambio de sistema que se solicita, e planos de sección e alzada do novo artefacto, con indicación das medidas.</p>
<p>b) Permiso do concello para o varado e despezamento do artefacto vello, de se-lo caso.</p>
<p>c) En proxectos de cría intensiva de peixes, se o cambio de sistema supón unha variación na capacidade, achegarase:</p>
<p>-Estudio económico-financeiro para un mínimo de cinco anos, subscrito por técnico competente que analice a rendibilidade da explotación trala ampliación.</p>
<p>-Memoria técnico-biolóxica con descrición detallada do proxecto de ampliación, con indicación do incremento da capacidade de producción.</p>
<p>-Declaración ambiental formulada polo órgano ambiental, ou determinación deste na que se sinale que o proxecto non debe ser obxecto de avaliación.</p>
<p>3.2) Cambio de localización.</p>
<p>Memoria na que indicarán a localización e as características tanto da cuadrícula actual como da solicitada. Describiranse os parámetros que se modifican na nova localización e as melloras que se espera conseguir.</p>
<p>3.3) Permuta dos puntos de fondeadura.</p>
<p>Memoria xustificativa da permuta, na que se achegarán datos demostrativos de que favorece o desenvolvemento económico e social do sector.</p>
<p>3.4) Cambios de cultivo.</p>
<p>Memoria biolóxica na que se inclúa tanto a descrición da especie como as condicións previstas de producción (procedencia das crías e proxenitores,</p>
<p>de se-lo caso, tamaño e densidade inicial, alimentación, crecemento, mortalidade, tamaño e densidade final, producción esperada e sistema de comercialización). Indicarase expresamente se se trata dunha ampliación ou substitución da especie.</p>
<p>Artigo 4º.-Tramitación.</p>
<p>1. Cando a documentación se presente en rexistro dependente da Consellería de Pesca, Marisqueo e Acuicultura, este procederá á súa remisión á delegación territorial correspondente pola localización do establecemento para a tramitación das solicitudes de cambio de sistema, localización e permuta dos puntos de fondeadura, ou á Dirección Xeral de Recursos Mariños as de cambio de cultivo.</p>
<p>2. Se a solicitude de iniciación non reunise os requisitos esixidos, requirirase do interesado que no prazo de dez días repare a falta ou remita os documentos preceptivos, con indicación de que, se así non o fixese, se considerará desistido da súa petición logo de resolución, de acordo co disposto na Lei 30/1992, do 26 de novembro, modificada pola Lei 4/1999, citada.</p>
<p>3. Para a tramitación requiriranse os informes preceptivos que se indican a seguir:</p>
<p>a) Dos servicios técnicos da consellería, agás no suposto de solicitudes de cambio de sistema.</p>
<p>b) Nas solicitudes de cambio de localización solicitarase informe das organizacións do sector máis representativas tanto no polígono de orixe como no de destino. O informe deberá remitirse no prazo de 15 días contados desde o seguinte ó da recepción da solicitude, entendéndose en sentido favorable se transcorrese o dito prazo sen que se emitise en forma expresa. No suposto de que os informes sexan contrarios ó cambio de localización solicitado, deberá xustificarse a razón da dita negativa.</p>
<p>c) Daqueloutros organismos que se considere oportuno, en función da localización e características do establecemento e do tipo de modificación.</p>
<p>4. Completado o expediente, formularase proposta de resolución que se elevará ó órgano competente para resolver.</p>
<p>Artigo 5º.-Resolución.</p>
<p>1. O procedemento concluirá por resolución. No suposto de resolución favorable, esta fará referencia, como mínimo, ós seguintes extremos:</p>
<p>a) Titular da concesión (DNI ou CIF).</p>
<p>b) Tipo de viveiro.</p>
<p>c) Localización.</p>
<p>d) Características da modificación.</p>
<p>e) Condicións particulares baixo as que se outorga a modificación, de se-lo caso.</p>
<p>As resolucións favorables de cambio de localización e permuta de puntos de fondeadura publicaranse no Diario Oficial de Galicia.</p>
<p>2. O prazo máximo no que debe notificarse a resolución será de seis (6) meses, contados desde a data de entrada da solicitude no correspondente rexistro.</p>
<p>O vencemento do prazo máximo indicado sen que se notifique a resolución posibilitará que os interesados poidan entender estimada a súa petición por silencio, agás as solicitudes de permuta de puntos de fondeadura, cambios de localización e de sistema dos que a estimación tivese como consecuencia que se transfiran ó solicitante ou a terceiros facultades relativas ó dominio público, para as que o silencio terá efecto desestimatorio.</p>
<p>Artigo 6º.-Recursos.</p>
<p>Contra a resolución que se dicte, que poñerá fin á vía administrativa, poderase interpoñer, con carácter potestativo, recurso de reposición ante o conselleiro de Pesca, Marisqueo e Acuicultura no prazo dun (1) mes, ou recurso contencioso-administrativo ante o órgano xurisdiccional competente no prazo de dous (2) meses, contados, en ámbolos casos, a partir do día seguinte ó da notificación da resolución de conformidade co disposto no artigo 116 da Lei 30/1992, do 26 de novembro, modificada pola Lei 4/1999, do 13 de xaneiro, de réxime xurídico das administracións públicas e do procedemento administrativo común, e o artigo 46.1º da Lei 29/1998, do 13 de xullo, da xurisdicción contencioso-administrativa.</p>
<p>Disposición adicional</p>
<p>Delégase nos delegados territoriais da Consellería de Pesca, Marisqueo e Acuicultura a competencia para resolver expedientes en materia de cambios de localización e permuta dos puntos de fondeadura dos viveiros de cultivos mariños habilitados mediante concesión.</p>
<p>Disposicións derradeiras</p>
<p>Primeira.-Facúltase o director xeral de Recursos Mariños para dicta-las normas complementarias ás que o cumprimento desta disposición poida dar lugar.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 18 de abril de 2001.</p>
<p>Amancio Landín Jaraíz</p>
<p>Conselleiro de Pesca, Marisqueo e Acuicultura</p>

