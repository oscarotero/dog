---
date: '2001-05-18'
id: '8406'
page: 6
number: 95
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Decreto 102/2001, do 3 de maio, polo que se crea o Instituto de Educación
  Secundaria número 3 de Arteixo (A Coruña).
range: Decreto
url: 'https://www.xunta.gal/dog/Publicados/2001/20010518/Anuncio8406_gl.html'
---
<p>O Estatuto de autonomía de Galicia establece a competencia plena desta Comunidade Autónoma para o regulamento e administración do ensino en toda a súa extensión, niveis e graos, modalidades e especialidades; competencias que lle están atribuídas á Consellería de Educación e Ordenación Universitaria nos termos que figuran no artigo 2 do Decreto 114/1982, do 1 de setembro, sobre asunción de transferencias en materia educativa, e no artigo 1 do Decreto 213/1998, do 10 de xullo, polo que se establece a estructura orgánica da Consellería de Educación e Ordenación Universitaria.</p>
<p>Promulgada a Lei orgánica 1/1990, do 3 de outubro, de ordenación xeral do sistema educativo, dictouse o Real decreto 1.004/1991, do 14 de xuño, polo que se establecen os requisitos mínimos dos centros que imparten ensinanzas de réxime xeral non universitario, e mailo Real decreto 173/1998, do 16 de febreiro, polo que se modifica e completa o Real decreto 986/1991, do 14 de xuño, que aproba o calendario de aplicación da nova ordenación do sistema educativo.</p>
<p>Por outra parte, a Lei orgánica 8/1985, do 3 de xullo, reguladora do dereito á educación, determina no seu artigo 17 que a creación dos centros públicos será efectuada polo Consello de Goberno da Comunidade Autónoma correspondente e competente.</p>
<p>Finalmente, tendo en conta as necesidades de orde pedagóxica e organizativa dos centros docentes da zona e coa finalidade de que o novo sistema educativo se vaia realizando coas mellores condicións posibles de calidade, considerase que procede a creación do instituto de educación secundaria número tres de Arteixo, provincia da Coruña.</p>
<p>Na súa virtude, por proposta do conselleiro de Educación e Ordenación Universitaria e de conformidade co disposto no artigo 1.3º do Regulamento orgánico dos institutos de educación secundaria, aprobado polo Decreto 324/1996, do 26 de xullo, e logo de deliberación do Consello da Xunta de Galicia na súa reunión do día tres de maio de dous mil un,</p>
<p>DISPOÑO:</p>
<p>Artigo 1º</p>
<p>Créase o instituto de educación secundaria número 3 de Arteixo con capacidade para 16 unidades de educación secundaria obrigatoria.</p>
<p>Artigo 2º</p>
<p>A Consellería de Educación e Ordenación Univesitaria adoptará as medidas necesarias para o mellor cumprimento do anteriormente sinalado e determinará as ensinanzas que se impartirán e o cadro de persoal docente, administrativo e subalterno necesario para o máis eficaz desenvolvemento das actividades docentes.</p>
<p>Disposición derradeira</p>
<p>Única.-Este decreto entrará en vigor a partir do día seguinte ó da súa publicación no Diario Oficial de Galicia.</p>
<p>Santiago de Compostela tres de maio de dous mil un.</p>
<p>Manuel Fraga Iribarne</p>
<p>Presidente</p>
<p>Celso Currás Fernández</p>
<p>Conselleiro de Educación e Ordenación Universitaria</p>

