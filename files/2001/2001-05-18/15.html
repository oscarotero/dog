---
date: '2001-05-18'
id: '8436'
page: 6
number: 95
agency: 'CONSELLERÍA DE PESCA, MARISQUEO E ACUICULTURA'
section: III. OUTRAS DISPOSICIÓNS
title: >-
  Orde do 23 de marzo do 2001 pola que se modifica a do 17 de outubro de 2000
  pola que se aproba o Regulamento da denominación de orixe Mexillón de
  Galicia-Mejillón de Galicia e do seu consello regulador provisional.
range: Orde
url: 'https://www.xunta.gal/dog/Publicados/2001/20010518/Anuncio8436_gl.html'
---
<p>Por Orde do 15 de xullo de 1998 a Consellería de Pesca, Marisqueo e Acuicultura recoñeceu a denominación de orixe Mexillón de Galicia-Mejillón de Galicia para o mexillón producido, envasado e depurado na Comunidade Autónoma de Galicia.</p>
<p>Posteriormente, e en cumprimento do mandato establecido no artigo 3º da disposición anterior, por Orde do 17 de outubro de 2000, a Consellería de Pesca, Marisqueo e Acuicultura aprobou o Regulamento da denominación de orixe Mexillón de Galicia-Mejillón de Galicia e do seu consello regulador dispoñendo, no seu artigo único, o recoñecemento da devandita denominación con carácter definitivo.</p>
<p>Non obstante, o Real decreto 1643/1999, do 22 de outubro, polo que se regula o procedemento para a tramitación das solicitudes de inscrición no Rexistro Comunitario das Denominacións de Orixe Protexidas e das Indicacións Xeográficas Protexidas establece (artigo 5º) que unha vez que fora transmitida unha solicitude de Rexistro á Comisión Europea poderá concederse unha protección nacional transitoria segundo o previsto no artigo 5.5º do Regulamento (CEE) 2081/1992, mediante a aprobación e publicación do Regulamento da denominación, que será ratificado para tal efecto polo Ministerio de Agricultura, Pesca e Alimentación.</p>
<p>Polo exposto, e no uso das facultades que me foron conferidas,</p>
<p>DISPOÑO:</p>
<p>Artigo único.-Modifícase o artigo único da Orde do 17 de outubro de 2000 pola que se aproba o Regulamento da denominación de orixe Mexillón de Galicia-Mejillón de Galicia e do seu consello regulador provisional, que queda redactado como segue:</p>
<p>«Artigo único.-Apróbase co carácter transitorio establecido no artigo 5.5º do Regulamento (CEE) 2081/1992, o Regulamento da denominación de orixe Mexillón de Galicia-Mejillón de Galicia, o texto articulado do cal figura como anexo esta orde».</p>
<p>Disposicións derradeiras</p>
<p>Primeira.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Segunda.-Facúltase o director xeral de Estructuras Pesqueiras e Mercados para dicta-las normas precisas para o desenvolvemento do establecido na presente orde.</p>
<p>Santiago de Compostela, 23 de marzo de 2001.</p>
<p>P.D. (17-12-1997, DOG nº 246 do 22 de decembro)</p>
<p>Juan José Álvarez Pérez</p>
<p>Secretario xeral da Consellería de Pesca,</p>
<p>Marisqueo e Acuicultura</p>

