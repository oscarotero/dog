---
date: '2001-05-18'
id: '8442'
page: 6
number: 95
agency: 'CONSELLERÍA DE FAMILIA E PROMOCIÓN DO EMPREGO, MULLER E XUVENTUDE'
section: III. OUTRAS DISPOSICIÓNS
title: >-
  Orde do 3 de maio de 2001 pola que se convoca o XV Certame Galego de Artes
  Plásticas Xuventude 2001.
range: Orde
url: 'https://www.xunta.gal/dog/Publicados/2001/20010518/Anuncio8442_gl.html'
---
<p>O Real decreto 2434/1982, do 24 de xullo, sobre traspaso de funcións e servicios do Estado á Comunidade Autónoma de Galicia en materia de cultura, especifica no seu anexo I.B.3.h que aquela asume as competencias de promoción e organización de actividades de animación sociocultural no ámbito artístico, artesanal, turístico e de aire libre, dirixidas ós sectores da xuventude, infancia, terceira idade e sectores marxinados.</p>
<p>A Consellería de Familia e Promoción do Emprego, Muller e Xuventude, en virtude do Decreto 488/1997, do 26 de decembro, polo que se establece a súa estructura orgánica, é o órgano competente da Administración autonómica ó que lle corresponde o exercicio das competencias e funcións en materia de, entre outras, o apoio ó desenvolvemento da actividade xuvenil, que leva a cabo a través da Dirección Xeral de Xuventude. Por outra banda, a Consellería de Cultura, Comunicación Social e Turismo, a través da súa Dirección Xeral de Promoción Cultural, ten, entre outras funcións, de acordo co disposto no Decreto 8/1998, do 8 de xaneiro, a de colaborar no desenvolvemento do teatro, a danza, a música, as artes líricas e coreográficas, así como a posta en práctica de medidas de apoio para os artistas.</p>
<p>Polo exposto, a Consellería de Familia e Promoción do Emprego, Muller e Xuventude, consciente da importancia que ten facilitar vías polas que poida manifestarse a actividade e inquedanza artística individual e colectiva da xuventude galega, e contando coa colaboración da Consellería de Cultura, Comunicación Social e Turismo, dada a natureza das actividades que se van realizar, convoca unha serie de certames, concursos e mostras que abranguen un amplo abano de manifestacións de carácter artístico e artesanal e que constitúen o programa Certames e Mostras Xuventude 2001.</p>
<p>Por todo isto,</p>
<p>DISPOÑO:</p>
<p>Artigo 1º</p>
<p>A Consellería de Familia e Promoción do Emprego, Muller e Xuventude convoca o XV Certame Galego de Artes Plásticas Xuventude 2001, segundo as bases que se establecen no anexo I desta orde, nas que se regulan os aspectos relativos á participación, condicións xerais que van rexer na respectiva convocatoria, inscricións, desenvolvemento, premios e xurado.</p>
<p>Artigo 2º</p>
<p>O certame obxecto desta convocatoria está dotado cuns premios únicos para toda a Comunidade Autónoma galega e será tramitado a través das delegacións provinciais da Consellería de Familia e Promoción do Emprego, Muller e Xuventude, coa colaboración das delegacións provinciais da Consellería de Cultura, Comunicación Social e Turismo.</p>
<p>A Delegación Provincial da Coruña da Consellería de Familia e Promoción do Emprego, Muller e Xuventude será a encargada de organiza-lo certame ó que se fai mención no artigo 1º.</p>
<p>Artigo 3º</p>
<p>As actividades que impliquen o desenvolvemento deste certame serán custeadas con cargo á partida orzamentaria 14.01.211.A.640.0 dos orzamentos xerais da Comunidade Autónoma de Galicia para o ano 2001.</p>
<p>Disposicións derradeiras</p>
<p>Primera.-Facúltase a directora xeral de Xuventude para dictar, no ámbito das súas competencias, as resolucións precisas para o desenvolvemento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 3 de maio de 2001.</p>
<p>Manuela López Besteiro</p>
<p>Conselleira de Familia e Promoción do Emprego, Muller e Xuventude</p>
<p>ANEXO I</p>
<p>XV Certame Galego de Artes Plásticas Xuventude</p>
<p>2001</p>
<p>I. Participantes.</p>
<p>Establécense as seguintes modalidades:</p>
<p>-Pintura.</p>
<p>-Escultura.</p>
<p>-Debuxo.</p>
<p>-Cerámica.</p>
<p>Poderán participar artistas galegos ou residentes en Galicia e establécense as seguintes categorías para cada modalidade.</p>
<p>-Pintura e debuxo:</p>
<p>Categoría A: ata os 12 anos.</p>
<p>Categoría B: dos 13 ós 17 anos.</p>
<p>Categoría C: dos 18 ós 30 anos.</p>
<p>-Cerámica:</p>
<p>Categoría B: ata os 17 anos.</p>
<p>Categoría C: dos 18 ós 30 anos.</p>
<p>-Escultura:</p>
<p>Categoría C: dos 18 ós 30 anos.</p>
<p>Tódalas idades considéranse cumpridas o 31-12-2001.</p>
<p>II. Condicións xerais.</p>
<p>1. Cada autor poderá presentar, como máximo, tres obras en cada modalidade.</p>
<p>2. As obras presentadas serán orixinais e non poderán ter participado en ningún concurso.</p>
<p>3. O tema e as técnicas serán libres.</p>
<p>4. Os debuxos deberán levar cristal protector ou arragláss, e as pinturas marco ou bastidor, e virán presentadas coa embalaxe ou empaquetado protector.</p>
<p>5. A organización non se responsabiliza das posibles roturas ou extravíos das obras aínda que a Dirección Xeral de Xuventude subscribirá unha póliza que as asegure, de ata un máximo de 50.000 pesetas por obra.</p>
<p>6.a) As obras premiadas nas distintas categorías quedarán en poder da Dirección Xeral de Xuventude.</p>
<p>b) As obras con mención de honra poderán ser cedidas á Dirección Xeral de Xuventude para poder, como as premiadas, engrosa-los fondos do Museo de Arte Xuvenil Esteban Rosa, situado no albergue xuvenil de Gandarío-Sada-A Coruña.</p>
<p>III. Inscricións.</p>
<p>1. Os participantes deberán dirixi-lo impreso de solicitude que se indica no anexo II ó Servicio de Xuventude da Delegación da Consellería de Familia e Promoción do Emprego, Muller e Xuventude da provincia na que residan habitualmente, que pode ser en:</p>
<p>R/ Durán Loriga, 9-1º, 15003 A Coruña.</p>
<p>R/ Ronda da Muralla, 70, 27003 Lugo.</p>
<p>Avda. da Habana, 81 baixo, 32004 Ourense.</p>
<p>R/ María Berdiales, 20-entreplanta, 36203 Vigo.</p>
<p>R/ Benito Corbal, 47-2º, 36001 Pontevedra.</p>
<p>Todo isto, sen prexuízo do disposto no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>O prazo de presentación de solicitudes será ata o día 15 de outubro de 2001 inclusive.</p>
<p>2. A solicitude irá xunto cun sobre pechado no que figurará o boletín de inscrición que se indica no anexo III, cos seguintes datos de identificación:</p>
<p>-Título da obra.</p>
<p>-Modalidade.</p>
<p>-Categoría.</p>
<p>-Lema.</p>
<p>-Nome e apelidos do autor.</p>
<p>-Enderezo e teléfono.</p>
<p>-Localidade.</p>
<p>Así como unha fotocopia do DNI por ámbalas dúas caras ou da folla correspondente do libro de familia.</p>
<p>3. No exterior do sobre figurará o lema do autor, títulos das obras, modalidade e categoría na que participa.</p>
<p>IV. Desenvolvemento.</p>
<p>O certame obxecto desta convocatoria desenvolverase a través da Delegación Provincial da Consellería de Familia e Promoción do Emprego, Muller e Xuventude da Coruña, coa colaboración da delegación provincial da Consellería de Cultura, Comunicación Social e Turismo.</p>
<p>O xurado seleccionará, de entre as obras recibidas, aquelas que pola súa calidade e orixinalidade o merecesen.</p>
<p>A selección farase nun só acto, levantando acta o secretario do xurado. Concederanse tres premios por categoría e modalidade.</p>
<p>As notificacións das resolucións, tanto favorables coma desfavorables, serán enviadas ós solicitantes nun prazo non superior a seis meses desde a publicación desta orde no DOG.</p>
<p>En caso de non recibi-la notificación no antedito prazo, poderá entenderse desestimada a solicitude presentada.</p>
<p>V. Premios.</p>
<p>Establécense os premios seguintes:</p>
<p>Pintura:</p>
<p>ABC</p>
<p>1º 30.000 ptas.50.000 ptas.125.000 ptas.</p>
<p>2º 20.000 ptas.30.000 ptas. 75.000 ptas.</p>
<p>3º 15.000 ptas.20.000 ptas. 50.000 ptas.</p>
<p>Debuxo:</p>
<p>ABC</p>
<p>1º 25.000 ptas.50.000 ptas. 80.000 ptas.</p>
<p>2º 15.000 ptas.35.000 ptas. 35.000 ptas.</p>
<p>3º 10.000 ptas.20.000 ptas. 30.000 ptas.</p>
<p>Escultura:</p>
<p>ABC</p>
<p>1º    --125.000 ptas.</p>
<p>2º    -- 75.000 ptas.</p>
<p>3º    -- 50.000 ptas.</p>
<p>Cerámica:</p>
<p>ABC</p>
<p>1º    -50.000 ptas.105.000 ptas.</p>
<p>2º    -40.000 ptas. 75.000 ptas.</p>
<p>3º    -25.000 ptas. 50.000 ptas.</p>
<p>Os premios obxecto desta convocatoria estarán suxeitos ás retencións correspondentes conforme a lexislación tributaria.</p>
<p>O xurado poderá facer mencións de honra para algunha das obras non premiadas.</p>
<p>As obras seleccionadas serán expostas na provincia da Coruña, en localidade por determinar, no mes de novembro de 2001.</p>
<p>A organización poderá montar unha exposición itinerante con elas.</p>
<p>VI. Xurado.</p>
<p>A xuízo do xurado, e segundo a calidade das obras, poderanse deixar desertos algúns premios.</p>
<p>As contías dos premios serán únicas e indivisibles.</p>
<p>O xurado será nomeado pola delegada provincial da Consellería de Familia e Promoción do Emprego, Muller e Xuventude e pola delegada provincial da Consellería de Cultura, Comunicación Social e Turismo da Coruña, e estará composto por persoas cualificadas no campo artístico, recaendo a secretaría nun funcionario da Delegación Provincial da Consellería de Familia e Promoción do Emprego, Muller e Xuventude da Coruña.</p>
<p>A decisión do xurado será inapelable.</p>

