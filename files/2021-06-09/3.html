---
date: '2021-06-09'
id: G0533-020621-0001
page: 28559
number: 108
agency: Consellería de Infraestruturas e Mobilidade
section: III. Outras disposicións.
title: >-
  DECRETO 86/2021, do 26 de maio, polo que se declara, en concreto, a utilidade
  pública e se dispón a urxente ocupación dos bens e dereitos afectados polo
  proxecto de construción do Plan de seguridade viaria de Galicia 2016-2020:
  mellora de seguridade viaria (MSV) na contorna de treitos de concentración de
  accidentes (TCA) na estrada PO-551, puntos quilométricos 21+100 a 23+000, de
  clave PO/17/148.06 nos concellos de Cangas e Moaña.
range: Decreto
url: >-
  https://www.xunta.gal/dog/Publicados/2021/20210609/AnuncioG0533-020621-0001_gl.html
---
<p>Antecedentes:</p>
    <p>Primeiro. O 4 de febreiro de 2019 publicouse no Diario Oficial de Galicia (núm. 24) o Anuncio do 22 de xaneiro de 2019 polo que se somete ao trámite de información pública a separata do proxecto de construción Plan de seguridade viaria de Galicia 2016-2020: mellora de seguridade viaria (MSV) na contorna de treitos de concentración de accidentes (TCA) na estrada PO-551, puntos quilométricos 21+100 a 23+000, de clave PO/17/148.06, así como a relación individual de bens, dereitos e propietarios afectados polo proxecto referenciado.</p>
    <p>Segundo. Despois da análise dos informes, alegacións e certificados presentados, o 20 de maio de 2021 apróbase o expediente de información pública e o proxecto de construción denominado Plan de seguridade viaria de Galicia 2016-2020: mellora de seguridade viaria (MSV) na contorna de treitos de concentración de accidentes (TCA) na estrada PO-551, puntos quilométricos 21+100 a 23+000, de clave PO/17/148.06</p>
    <p>O obxecto deste proxecto é a realización dunha serie de intervencións para mellorar a seguridade viaria no treito comprendido entre os puntos quilométricos 21+100 e 23+000 (identificado como TCA) da estrada PO-551, situados nos concellos de Cangas e Moaña, co fin de reducir e mesmo evitar dentro do posible a accidentalidade neste treito. Entre as actuacións por acometer atópanse a execución de beirarrúas e paradas de autobús, a ampliación da sección transversal da estrada, a modificación de enlaces, a execución de rotondas e a regulación das zonas destinadas a aparcadoiros.</p>
    <p>A competencia para a execución da expropiación forzosa, no ámbito das estradas non incorporadas á rede do Estado, con itinerarios que se desenvolvan integramente no seu territorio, corresponde á Comunidade Autónoma de Galicia, ao abeiro do número dous do artigo 28 do Estatuto de autonomía de Galicia, aprobado pola Lei orgánica 1/1981, do 6 de abril.</p>
    <p>Corresponde ao Consello da Xunta de Galicia, como órgano equivalente ao Consello de Ministros no ámbito da Administración autonómica, o recoñecemento concreto da utilidade pública e a declaración da urxente ocupación dos bens afectados pola expropiación a que dá lugar a realización da obra, segundo o previsto nos artigos 10 e 52 da Lei do 16 de decembro de 1954, de expropiación forzosa.</p>
    <p>Na súa virtude, por proposta da conselleira de Infraestruturas e Mobilidade, e logo da deliberación do Consello da Xunta de Galicia na súa reunión do día vinte e seis de maio de dous mil vinte e un,</p>
    <h2>DISPOÑO:</h2>
    <p>Artigo único</p>
    <p>Declarar, en concreto, a utilidade pública e a necesidade de urxente ocupación para os efectos de expropiación forzosa, dos bens e dereitos que se concretan no expediente administrativo instruído, así como en calquera das modificacións que sexa necesario realizar para a execución do proxecto de construción denominado Plan de seguridade viaria de Galicia 2016-2020: mellora de seguridade viaria (MSV) na contorna de treitos de concentración de accidentes (TCA) na estrada PO-551, puntos quilométricos 21+100 a 23+000, de clave PO/17/148.06.</p>
    <p>Santiago de Compostela, vinte e seis de maio de dous mil vinte e un</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Ethel Mª Vázquez Mourelle<br>Conselleira de Infraestruturas e Mobilidade</p>

