---
date: '2000-09-20'
id: '115E2'
page: 13
number: 183
agency: CONSELLERÍA DE INDUSTRIA E COMERCIO
section: III. OUTRAS DISPOSICIÓNS
title: >-
  Orde do 1 de setembro de 2000 pola que se regula o procedemento de elección
  dos vocais da Comisión Galega de Artesanía que representan ós artesáns
  inscritos na sección terceira do Rexistro Xeral de Artesanía de Galicia.
range: Orde
url: 'https://www.xunta.gal/dog/Publicados/2000/20000920/Anuncio115E2_gl.html'
---
<p>A Lei 1/1992, do 11 de marzo, de artesanía de Galicia, crea no seu artigo 5 a Comisión Galega de Artesanía, adscrita á Consellería de Industria e Comercio, e establece que a representación das administracións e dos artesáns será paritaria e que os representantes dos artesáns serano a partes iguais por designación das asociacións artesanais legalmente constituídas e por elección democrática de tódolos artesáns inscritos na sección correspondente do Rexistro Xeral de Artesanía de Galicia.</p>
<p>O Decreto 94/1992, do 11 de abril, regula os membros da comisión e establece no seu artigo 4 que os artesáns de cada provincia, inscritos na sección correspondente do Rexistro Xeral de Artesanía de Galicia, designarán por elección democrática un vocal da comisión, regulándose transitoriamente a elección dos devanditos vocais ó seren preceptivos os seus informes para a inscrición no dito rexistro.</p>
<p>Posteriormente, coa entrada en vigor do Decreto 145/1993, do 24 de xuño, polo que se regula o procedemento de obtención da carta de artesán e mestre artesán e o Rexistro Xeral de Artesanía de Galicia, iníciase o proceso de organización e inscrición no devandito rexistro no que figuran o número suficiente de artesáns inscritos para seren electores e candidatos por cada provincia.</p>
<p>Procede, pois, regula-lo procedemento de elección dos vocais da Comisión Galega de Artesanía que representen ós artesáns de cada provincia inscritos na sección terceira do Rexistro Xeral de Artesanía de Galicia.</p>
<p>Na súa virtude, e en uso das facultades que me foron conferidas,</p>
<p>DISPOÑO:</p>
<p>Artigo 1º.-Obxecto.</p>
<p>Esta orde ten por obxecto regula-lo procedemento para a elección democrática dos vocais da Comisión Galega de Artesanía que representan ós artesáns de cada provincia inscritos na sección terceira do Rexistro Xeral de Artesanía de Galicia.</p>
<p>Artigo 2º.-O dereito de sufraxio activo.</p>
<p>Para renova-los 4 vocais da Comisión Galega de Artesanía, en representación do sector artesanal, establécese o seguinte procedemento:</p>
<p>1. Os artesáns de cada provincia inscritos na sección terceira do Rexistro Xeral de Artesanía de Galicia, designarán por elección democrática un vocal que os represente na Comisión Galega de Artesanía.</p>
<p>2. Os electores exercerán o dereito de sufraxio pola provincia na que se encontren inscritos no Rexistro Xeral de Artesanía de Galicia.</p>
<p>Artigo 3º.-O censo electoral.</p>
<p>1. A Dirección Xeral da Consellería de Industria e Comercio elaborará o censo electoral, que agrupará os artesáns por provincia, ordenados alfabeticamente e deberá indica-lo domicilio e número de inscrición no Rexistro Xeral de Artesanía de Galicia.</p>
<p>2. O censo estará exposto, durante un prazo de 10 días, nos servicios centrais da consellería e na correspondente delegación provincial.</p>
<p>3. A exposición do censo electoral anunciarase previamente mediante a publicación do correspondente anuncio no Diario Oficial de Galicia.</p>
<p>4. Desde o momento en que se inicie a exposición do censo e ata 5 días despois do vencemento do prazo sinalado para a súa exposición, os interesados poderán presentar reclamacións ante a Dirección Xeral de Programas Industriais da Consellería de Industria e Comercio, por calquera das formas sinaladas no artigo 38 da Lei 30/1992, do 26 de novembro (BOE nº 285, do 27 de novembro), modificada parcialmente pola Lei 4/1999, do 13 de xaneiro (BOE nº 12, do 14 de xaneiro) de réxime xurídico das administracións públicas e do procedemento administrativo común.</p>
<p>5. A Dirección Xeral de Programas Industriais resolverá as reclamacións formuladas nun prazo máximo de dez días, contados a partir da data de vencemento do período aberto para a presentación das ditas reclamacións.</p>
<p>6. Contra os acordos da dirección xeral porá interpoñerse recurso de alzada ante o conselleiro de Industria e Comercio.</p>
<p>Artigo 4º.-Requisitos para ser elixible.</p>
<p>As persoas que desexen presentar candidatura, á finalización do prazo para a súa presentación, deberán reuni-los seguintes requisitos:</p>
<p>a) Levar inscritos un mínimo dun ano como artesáns no Rexistro Xeral de Artesanía de Galicia.</p>
<p>b) Figurar inscritos no Rexistro Xeral de Artesanía de Galicia na provincia pola que presenten a candidatura.</p>
<p>Artigo 5º.-Presentación de candidaturas.</p>
<p>1. As candidaturas deberán presentarse no prazo de quince días naturais desde a publicación desta orde. Presentaranse en sobre pechado e certificado e no que debe figura-lo seguinte enderezo:</p>
<p>Consellería de Industria e Comercio.</p>
<p>Dirección Xeral de Programas Industriais e Infraestructuras Tecnolóxicas.</p>
<p>«Presentación de candidaturas para vocais da Comisión Galega de Artesanía».</p>
<p>Edificio administrativo San Caetano s/n, bloque 5-15771-Santiago de Compostela.</p>
<p>2. A presentación de candidaturas deberán remitirse nun sobre e conforme o modelo oficial que se publica como anexo I, coa que se deberá achegar unha fotocopia do documento nacional de identidade do candidato.</p>
<p>3. As candidaturas que se presenten fóra de prazo e as presentadas por persoas que non figuren inscritas no Rexistro Xeral de Artesanía de Galicia quedarán excluídas automaticamente, e non poderán optar á elección.</p>
<p>Artigo 6º.-Proclamación de candidatos.</p>
<p>Transcorridos 15 días naturais desde que finalice o prazo de presentación de candidaturas, a Consellería de Industria e Comercio procederá a examina-las candidaturas presentadas, excluíndo aquelas que non reúnan os requisitos esixidos e a proclama-los candidatos que se publicarán no Diario Oficial de Galicia.</p>
<p>Artigo 7º.-Procedemento para emiti-lo voto.</p>
<p>No prazo de trinta días naturais, contados a partir do día seguinte ó da publicación de candidaturas no Diario Oficial de Galicia, os artesáns emitirán o seu voto por correo, conforme o modelo que se publica como anexo II á presente orde, co que se achegará unha fotocopia do documento nacional de identidade do votante, en sobre pechado no que debe figura-lo seguinte enderezo:</p>
<p>Consellería de Industria e Comercio.</p>
<p>Dirección Xeral de Programas Industriais e Infraestructuras Tecnolóxicas.</p>
<p>«Elección de vocais para a Comisión Galega de Artesanía».</p>
<p>Edificio administrativo San Caetano s/n, bloque 5-15771-Santiago de Compostela.</p>
<p>Artigo 8º.-Escrutinio.</p>
<p>1. Resultarán elixidos vocais os candidatos que alcancen a maioría de votos validamente emitidos dentro de cada unha das provincias.</p>
<p>En caso de empate, será designado o candidato de maior antigüidade no Rexistro Xeral de Artesanía de Galicia e se esta fora igual, o de maior idade.</p>
<p>2. Transcorridos dez días naturais desde o remate do prazo para votar, efectuarase a apertura dos sobres que conteñan o voto, en acto público, no que estarán presentes dous funcionarios da Consellería de Industria e Comercio e un representante da Comisión Galega de Artesanía que será designado polo seu Pleno de entre os vocais en representación do sector artesanal.</p>
<p>3. Consideraranse nulos tódolos votos que non se emitan en modelo oficial ou aqueles que conteñan marcas, raspaduras ou emendas.</p>
<p>Artigo 9º.-Proclamación dos vocais electos.</p>
<p>1. Unha vez finalizado o escrutinio dos votos, a Consellería de Industria e Comercio fará públicos os resultados definitivos das eleccións, proclamando os vocais electos no Diario Oficial de Galicia.</p>
<p>2. Os vocais serán nomeados polo director xeral de Programas Industriais e Infraestructuras Tecnolóxicas na súa calidade de presidente da Comisión Galega de Artesanía, que lle entregará a cada un dos elixidos a credencial que xustifique a súa condición de membro electo.</p>
<p>3. A condición de vocal terá una vixencia de catro anos e poderán presentarse á reelección.</p>
<p>Artigo 10º.-Reclamacións.</p>
<p>As reclamacións sobre o transcurso do proceso electoral e as controversias que podan xurdir sobre o seu desenvolvemento presentaranse perante a Dirección Xeral de Programas Industriais da Consellería de Industria e Comercio e serán resoltas por ela.</p>
<p>Contra os acordos da dirección xeral poderá interpoñerse recurso de alzada ante o conselleiro de Industria e Comercio.</p>
<p>Disposición adicional</p>
<p>Única.-Para o non previsto nesta orde atenderase ó regulado ó respecto na Lei orgánica do 19 de xuño de 1985, do réxime electoral xeral.</p>
<p>Disposicións derradeiras</p>
<p>Primeira.-Facúltase o director xeral de Programas Industriais e Infraestructuras Tecnolóxicas para que dicte as disposicións necesarias para a aplicación do disposto na presente orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 1 de setembro de 2000.</p>
<p>Juan Rodríguez Yuste</p>
<p>Conselleiro de Industria e Comercio</p>
<p>ANEXO I</p>
<p>Modelo para a presentación de candidaturas para a elección de vocais provinciais representantes dos artesáns de cada provincia inscritos no Rexistro Xeral de Artesanía de Galicia creado na Lei 1/1992, do 11 de marzo, de artesanía de Galicia.</p>
<p>ELECCIÓNS DE VOCAIS DA COMISIÓN GALEGA DE ARTESANÍA ANO 2000</p>
<p>Presentación de candidatos.</p>
<p>Don/Dona</p>
<p>Enderezo</p>
<p>Inscrito/a no Rexistro Xeral de Atesanía de Galicia coa carta de artesán/artesá nº</p>
<p>Data de inscrición</p>
<p>Actividade artesanal que exerce</p>
<p>Presenta a súa candidatura como vocal da Comisión Galega de Artesanía pola provincia de</p>
<p>Asdo.:</p>
<p>ANEXO II</p>
<p>Modelo de voto para a elección dos vocais provinciais representantes dos artesáns inscritos no Rexistro de Artesanía de Galicia.</p>
<p>Asdo.:</p>
<p>ELECCIÓNS DE VOCAIS DA COMISIÓN GALEGA DE ARTESANÍA</p>
<p>ANO 2000</p>
<p>Don/Dona</p>
<p>Enderezo</p>
<p>Inscrito/a no Rexistro Xeral de Artesanía de Galicia coa carta de artesán/artesá nº</p>
<p>Voto ó/á candidato/a.</p>
<p>Don/Dona</p>
<p>Que se presenta pola provincia de</p>
<p>Asdo.:</p>

