---
date: '2000-01-12'
id: 26EE
page: 412
number: 7
agency: CONSELLERÍA DE SANIDADE E SERVICIOS SOCIAIS
section: I. DISPOSICIÓNS XERAIS
title: >-
  Orde do 23 de decembro de 1999 pola que se regula a constitución e
  funcionamento das unidades docentes para a formación de especialistas en
  medicina familiar e comunitaria.
range: Orde
url: 'https://www.xunta.gal/dog/Publicados/2000/20000112/Anuncio26EE_gl.html'
---
<p>A progresiva complexidade da medicina e o recoñecemento de que a función do médico xeral requiría dunha formación de posgrao específica deu lugar no seu día á creación da especialidade de medicina familiar e comunitaria.</p>
<p>Aínda que inicialmente a organización da formación especializada en medicina familiar e comunitaria seguiu un curso similar ó das outras especialidades centrándose no hospital, o desenvolvemento paulatino da atención primaria aconsellou no seu momento (1994) que o programa de formación pasara a depender da estructura propia deste nivel asistencial.</p>
<p>En desenvolvemento dos reais decretos 127/1984 e 2708/1982, a Orde do 22 de xuño de 1995 veu detalla-lo sistema de avaliación da formación dos médicos especialistas, a constitución e o funcionamento dos órganos competentes para a súa aplicación e, ó mesmo tempo, tiña en conta determinadas especificidades en canto ó programa formativo en medicina familiar e comunitaria, por canto que o seu período de formación se desenvolve tanto no ámbito intrahospitalario como no extrahospitalario.</p>
<p>A reforma do nivel de atención primaria en Galicia operada polo Decreto 200/1993 atribuíu, entre outras, ós servicios de atención primaria a función relativa ó desenvolvemento de programas de formación continuada, docencia e investigación.</p>
<p>O obxecto desta orde é, á vista do exposto, o de regular, no ámbito territorial da Comunidade Autónoma de Galicia, a constitución e o funcionamento das unidades docentes de medicina familiar e comunitaria, de forma que se garante a calidade e adecuación da formación propia desta especialidade e aqueloutros aspectos fundamentais relacionados coa función docente. Dado o carácter integral da formación, introdúcense nesta orde algúns aspectos relacionados coa actividade investigadora da atención primaria.</p>
<p>Artigo 1º.-Obxecto.</p>
<p>Esta orde ten por obxecto regula-las unidades docentes de medicina familiar e comunitaria que serán as que teñan a responsabilidade sobre a organización e supervisión do desenvolvemento dos programas para a formación en medicina familiar e comunitaria, así como o control sobre o cumprimento dos seus obxectivos, velando pola súa calidade e a súa adecuación ás normas que rexen á formación nesta especialidade, e promovendo a investigación no ámbito da atención primaria.</p>
<p>Artigo 2º.-Constitución, composición e creación das unidades docentes.</p>
<p>1. A unidade docente está funcionalmente constituída polo conxunto de centros de atención primaria, hospitais e centros asistenciais que lle sexan adscritos para o desenvolvemento do programa formativo.</p>
<p>2. A súa estructura ou composición orgánica estará integrada polo conxunto de órganos unipersoais e colexiados que lle sexan adscritos co obxecto de atende-los seus fins.</p>
<p>3. Cada unidade docente, de conformidade co establecido na normativa básica, incorporará, alomenos, un hospital e un centro de atención primaria e contará cun técnico de saúde pública.</p>
<p>4. Crearase, polo menos, unha unidade docente en tódalas xerencias de atención primaria nas que existan centros acreditados para a formación especializada en medicina familiar e comunitaria.</p>
<p>5. Quedan constituídas as unidades docentes seguintes: Ferrol, A Coruña, Santiago, Pontevedra, Vigo, Ourense e Lugo. Se o número de residentes, a súa distribución territorial ou outras circunstancias (cambios nas estructuras de xestión) o fixesen necesario, podería acordarse, excepcionalmente, a creación doutras unidades.</p>
<p>Artigo 3º.-Órganos da unidade docente.</p>
<p>As unidades docentes contarán cos seguintes órganos:</p>
<p>-Coordinador da unidade docente.</p>
<p>-Titores de atención primaria.</p>
<p>-Titor hospitalario.</p>
<p>-Comisión asesora.</p>
<p>-Comité de avaliación.</p>
<p>Artigo 4º.-Das funcións da Xerencia de Atención Primaria.</p>
<p>1. As xerencias velarán, en colaboración coas unidades docentes, polo correcto desenvolvemento do programa de formación en medicina familiar e comunitaria.</p>
<p>Con este fin dotarán as unidades docentes, dentro das dispoñibilidades orzamentarias existentes, dos medios materiais e humanos que resulten necesarios para o correcto desenvolvemento das funcións que corresponden á unidade docente de medicina familiar e comunitaria, ó seu coordinador e á comisión asesora.</p>
<p>Así mesmo, e dentro do marco da colaboración a que se alude nos parágrafos anteriores, garantirase o apoio material e humano necesario para o desenvolvemento das actividades docentes, así como para o acceso e a utilización de material bibliográfico, documental, informático, audiovisual ou doutra natureza, que dentro das posibilidades da xerencia lle poidan ser facilitados e que sexan necesarios para o bo funcionamento da unidade.</p>
<p>2. Dada a necesidade de promove-la actividade investigadora natural da atención primaria no desenvolvemento formativo dos MIR, as xerencias impulsarán e darán soporte, dentro das súas posibilidades, á actividade investigadora no eido da atención primaria, participando activamente nas unidades de investigación da área de saúde, en coordinación con atención especializada, ou ben mediante a constitución de novas unidades de investigación en atención primaria se estiveran xustificadas éstas pola envergadura da súa actividade.</p>
<p>As unidades de investigación de área ou de atención primaria terán como principal función a de promove-la investigación de calidade, dando o apoio metodolóxico, material e administrativo necesario para a investigación dos profesionais de atención primaria, á unidade docente e á propia xerencia.</p>
<p>As unidades de investigación contarán, entre outros medios, coa participación de técnicos de saúde pública. Estes, que necesariamente desenvolverán algunha actividade investigadora, contribuirán a mellora-la súa calidade.</p>
<p>3. O xerente terá, entre as que lle foron atribuídas legalmente, as seguintes funcións:</p>
<p>a) Nomear, de acordo coa normativa vixente, o coordinador da unidade docente.</p>
<p>b) Nomea-los titores do programa de formación da especialidade de medicina familiar e comunitaria en atención primaria, por proposta do xefe da unidade ou servicio de atención primaria, entre os facultativos da institución que se encontren en posesión do título de especialista requirido e logo de valoración e informe do coordinador docente e da comisión asesora.</p>
<p>c) Formula-la proposta anual do número de prazas para ofertar de médicos residentes, escoitado o xefe da unidade ou servicio de atención primaria e logo de informe da comisión asesora.</p>
<p>d) Exercer, para cos médicos internos residentes (MIR) dela dependentes, tódalas funcións que lle correspondan en función do seu vínculo contractual e do seu labor asistencial.</p>
<p>e) Presentar, perante o Ministerio de Educación e Ciencia, as solicitudes para a acreditación dos centros e das unidades docentes.</p>
<p>Artigo 5º.-Funcións da unidade ou servicio de atención primaria e do seu xefe de servicio.</p>
<p>1. Os xefes dos servicios ou unidades de atención primaria acreditados para a docencia terán a obriga de velar polo correcto desenvolvemento do programa de formación dentro do seu ámbito de competencias. Para isto facilitaranlles ós titores o seu labor e garantirán que no servicio se realicen sesións clínicas e aqueloutras actividades docentes e de investigación necesarias tanto para a boa formación dos MIR como de mellora dos profesionais integrantes da unidade ou servicio.</p>
<p>2. Xunto cos titores e demais membros do servicio de atención primaria farán en todo momento prevale-los valores éticos, docentes, investigadores e, en xeral, todos aqueles necesarios para un adecuado desenvolvemento profesional dos médicos de familia co obxecto de que poidan ser transmitidos ós MIR.</p>
<p>3. O xefe de servicio ou unidade de atención primaria será o responsable de que os usuarios estean informados do carácter docente do centro e da presencia nel dos MIR en período de formación especializada.</p>
<p>4. Sen prexuízo das competencias atribuídas á unidade docente, será o responsable inmediato de atender calquera observación feita polos MIR durante a súa estadía no centro.</p>
<p>5. Os xefes de servicio serán os encargados de promove-la solicitude de acreditación docente do seu centro perante a xerencia.</p>
<p>Artigo 6º.-O coordinador da unidade docente.</p>
<p>1. O coordinador da unidade docente será nomeado entre os médicos de atención primaria en exercicio no ámbito territorial da Xerencia de Atención Primaria, que posúan o título de especialista en medicina familiar e comunitaria e que teñan acreditada experiencia clínica, docente e investigadora. Será un requisito indispensable para o seu nomeamento ter experiencia docente nos programas acreditados de formación de residentes (especialista vía MIR ou similar).</p>
<p>2. O coordinador da unidade é o responsable da dirección e o desenvolvemento do programa de formación en medicina familiar e comunitaria.</p>
<p>3. Desempeñará as seguintes funcións:</p>
<p>a) Xestiona-los recursos materiais e humanos especificamente adscritos á unidade docente.</p>
<p>b) Deseño e proposta á comisión asesora do programa de actividades anuais.</p>
<p>c) Elaboración da proposta do orzamento anual das actividades.</p>
<p>d) Coordina-las actividades dos titores e supervisa-la aplicación práctica do programa docente da especialidade.</p>
<p>e) Atender e soluciona-los posibles conflictos ou reclamacións.</p>
<p>f) Responsabilizarse da avaliación das actividades da unidade docente e do programa de formación, conforme a normativa que a regula.</p>
<p>g) Constituír e presidi-la comisión asesora e as demais comisións e comités ós que fai referencia esta orde.</p>
<p>h) Participar como vocal da comisión de docencia do hospital ou hospitais que teñan como referencia á súa unidade docente.</p>
<p>i) Presentar perante a comisión asesora a proposta de nomeamento de titores realizada polos xefes de</p>
<p>unidade ou servicio de atención primaria e determinarán cál é o número necesario e suficiente de titores para nomear pola xerencia en función do número de especialistas en período de formación.</p>
<p>j) Presentar perante a comisión asesora para súa aprobación a memoria anual da unidade docente.</p>
<p>k) Participar nas actividades de soporte e promoción da investigación.</p>
<p>l) Todas aquelas outras que sexan necesarias para alcanza-los obxectivos da unidade docente, as que lle delegue a xerencia no ámbito da súa actuación ou se deriven da lexislación vixente.</p>
<p>Artigo 7º.-Os titores de atención primaria.</p>
<p>1. A súa designación efectuaraa a xerencia de atención primaria por proposta do xefe de unidade ou servicio de atención primaria, entre os facultativos dela que se encontren en posesión do título da especialidade. Para o seu nomeamento terase consideración a valoración que efectúen a comisión asesora e o coordinador da unidade docente.</p>
<p>2. O seu nomeamento será polo tempo equivalente ó de duración do período completo de formación na especialidade (actualmente é de tres anos). Finalizado este período, extínguese a súa responsabilidade ou encomenda podendo ser relevado o titor da súa responsabilidade ou ben ser renovada a esta.</p>
<p>3. As súas funcions serán:</p>
<p>a) A proposta á comisión asesora dos plans individuais de formación para cada MIR ó seu cargo.</p>
<p>b) A supervisión directa e continuada da realización dos ditos plans e o control da actividade asistencial dos MIR ó seu cargo sen prexuízo das competencias do xefe de servicio de atención primaria.</p>
<p>c) O fomento da participación nas actividades docentes e de investigación da súa unidade ou servicio, da unidade docente e da xerencia.</p>
<p>d) A avaliación continuada dos MIR ó seu cargo.</p>
<p>e) A elaboración, coa participación dos MIR ó seu cargo, dunha memoria anual das actividades docentes da súa unidade acreditada, que remitirá á comisión asesora.</p>
<p>f) Todas aquelas outras que sexan necesarias para acada-los obxectivos que lle son propios ou se derivan da lexislación vixente.</p>
<p>4. Os titores designados nunha unidade ou servicio de atención primaria proporanlle ó coordinador da unidade docente un responsable, elixido entre eles, do desenvolvemento do programa docente de medicina familiar e comunitaria no seu servicio ou unidade, exercendo funcións de interlocución coa unidade docente.</p>
<p>Artigo 8º.-O titor hospitalario.</p>
<p>1. En cada hospital adscrito á unidade docente de medicina familiar e comunitaria existirá un titor hospitalario o cal será nomeado polo director xerente</p>
<p>do hospital por proposta do coordinador da unidade docente, e por un período de duración equivalente á duración da formación completa na especialidade. Finalizado este período extínguese a súa responsabilidade ou encomenda de tal xeito que pode ser relevado o titor da súa responsabilidade ou ben ser renovado nela.</p>
<p>2. As súas funcións serán:</p>
<p>a) Coordinar e supervisa-la execución do programa da especialidade na fase intrahospitalaria.</p>
<p>b) Supervisa-la actividade asistencial dos MIR de medicina familiar e comunitaria na súa fase intrahospitalaria.</p>
<p>c) Asesora-lo coordinador da unidade docente e participar nas reunións da comisión asesora.</p>
<p>d) Elabora-la memoria anual das actividades realizadas no hospital e o grao de cumprimento dos obxectivos previstos.</p>
<p>e) Todas aquelas outras que sexan necesarias para acada-los obxectivos que lle son propios ou se deriven da lexislación vixente, sen prexuízo da competencia que lles poida corresponder a outros órganos.</p>
<p>Artigo 9º.-Profesores colaboradores.</p>
<p>O coordinador da unidade docente poderá requiri-la colaboración daqueles profesionais que, polos seus coñecementos, capacidade, experiencia ou formación se considere que poidan servir ó mellor desenvolvemento do programa de formación dos médicos especialistas, sen que tal colaboración poida ser entendida como vinculatoria do colaborador coa unidade docente ou coa xerencia se é o caso.</p>
<p>Artigo 10º.-Comisión asesora da unidade docente.</p>
<p>Cada unidade docente constituirá unha comisión asesora que asumirá as seguintes funcións:</p>
<p>1. Colaborar co coordinador da unidade docente en:</p>
<p>a) A organización, xestión e o control do cumprimento das actividades e obxectivos correspondentes á formación do MIR en medicina familiar e comunitaria dependentes dela.</p>
<p>b) A supervisión da aplicación práctica da formación e a súa integración coa actividade asistencial.</p>
<p>c) A programación anual de actividades.</p>
<p>d) O informe á xerencia sobre a proposta de oferta anual de prazas de formación, así como da súa valoración das propostas de nomeamiento de titores.</p>
<p>e) A elaboración da memoria das actividades de formación especializada desenvoltas na unidade docente.</p>
<p>2. Emitir informe ás autoridades administrativas cando se aprecie a posible infracción das disposicións vixentes sobre formación especializada.</p>
<p>3. Solicita-la realización de auditorías docentes cando as circunstancias así o demanden.</p>
<p>4. Realiza-los informes que lle sexan solicitados polos ministerios de Educación e Ciencia e de Sanidade e Consumo.</p>
<p>5. Cantas outras funcións lle sexan asignadas nas disposicións vixentes.</p>
<p>A composición concreta de cada comisión será determinada pola xerencia de atención primaria por proposta do coordinador da unidade docente e en función do número de profesionais que a integren ou que reciban formación nela. En todo caso, constituirán a comisión asesora os seguintes membros:</p>
<p>a) O coordinador da unidade docente que asumirá a súa presidencia.</p>
<p>b) Un membro da xerencia de atención primaria que actuará como representante da comunidade autónoma.</p>
<p>c) Representantes dos MIR que cursan o programa de formación na unidade docente.</p>
<p>d) Os responsables de docencia de cada unha das unidades ou servicios de atención primaria do ámbito competencial da unidade docente.</p>
<p>e) Representantes dos titores hospitalarios e extrahospitalarios da especialidade.</p>
<p>f) Un representante elixido entre os técnicos de saúde da unidade docente.</p>
<p>A persoa que desempeñe as funcións de apoio administrativo á unidade docente asumirá a función de secretario da comisión, con voz pero sen voto. A súa designación compete ó xerente de atención primaria entre o persoal administrativo da xerencia. No seu defecto ou ausencia o xerente designará outro secretario entre o persoal da xerencia que cumpra co mesmo perfil profesional.</p>
<p>A comisión asesora de cada unidade docente poderá constituír como órgano de apoio e consultivo dela un comité de acreditación de titores que estará formado por:</p>
<p>a) O coordinador da unidade docente, que asumirá a súa dirección.</p>
<p>b) O responsable de docencia de cada unha das unidades/servicios de atención primaria acreditados.</p>
<p>c) O técnico de saúde da comisión asesora, que actuará como secretario da comisión.</p>
<p>As funcións deste comité serán:</p>
<p>a) Estudiar e dictaminar sobre as solicitudes de acreditación docente.</p>
<p>b) Estudiar e dictaminar sobre as reacreditacións de titores de atención primaria.</p>
<p>c) Cantas outras funcións lle sexan asignadas nas disposicións vixentes.</p>
<p>d) Presentar perante a comisión asesora as súas conclusións.</p>
<p>Artigo 11º.-Comité de avaliación da unidade docente.</p>
<p>En cada unidade docente constituirase un comité de avaliación. A súa función será realiza-la avaliación anual dos MIR de medicina familiar e comunitaria asignados a ela no referente ós períodos de formación extrahospitalaria de acordo co previsto na lexislación vixente.</p>
<p>A súa composición será:</p>
<p>a) O coordinador da unidade docente, que a presidirá e dirimirá, co seu voto, os empates que puideran producirse.</p>
<p>b) Un médico especialista en medicina familiar e comunitaria designado pola comisión asesora.</p>
<p>c) O titor asignado ó médico en formación que vai ser avaliado.</p>
<p>d) O vocal da comisión asesora que representa á comunidade autónoma.</p>
<p>O secretario deste comité será o secretario da unidade docente e da comisión asesora, con voz pero sen voto nas reunións. No seu defecto ou ausencia o xerente designará outro secretario entre o persoal da xerencia co mesmo perfil profesional.</p>
<p>Disposicións adicionais</p>
<p>Primeira.-As xerencias de atención primaria adoptarán as medidas oportunas para que as unidades docentes poidan desenvolve-las súas funcións eficazmente. E sempre que sexa posible, tales funcións desenvolveranse sen menoscabo da actividade profesional dos interesados e dentro da súa xornada ordinaria de traballo.</p>
<p>Dependendo do número de médicos en formación na unidade docente, a súa dedicación e participación na unidade de investigación ou a súa implicación noutras actividades relacionadas, poderanse ter en conta diferentes graos de dedicación e compatibilidade coa súa actividade asistencial.</p>
<p>Segunda.-As xerencias de atención primaria remitirán á División Xeral de Asistencia Sanitaria do Sergas, para a súa remisión á Dirección Xeral de Ordenación Profesional do Ministerio de Sanidade e Consumo, a seguinte documentación:</p>
<p>a) Copia do nomeamento do coordinador da unidade docente.</p>
<p>b) Memoria anual das actividades de formación especializada intra e extrahospitalarias.</p>
<p>c) Certificación das cualificacións asignadas na avaliación anual a cada un dos especialistas en formación.</p>
<p>d) O informe agregado dos resultados da avaliación das unidades asistenciais a que se refire o punto décimo segundo da orde do Ministerio de Presidencia do 22 de xuño de 1995.</p>
<p>e) Propostas de avaliación final do período de formación, xunto cos correspondentes libros do especialista en formación.</p>
<p>Terceira.-Os órganos competentes do Servicio Galego de Saúde poderán acordar-los programas e plans especiais necesarios para o desenvolvemento do previsto nesta presente orde, dentro das dispoñibilidades orzamentarias.</p>
<p>Disposicións derradeiras</p>
<p>Primeira.-As xerencias de atención primaria arbitrarán os mecanismos necesarios para facer efectivo o contido desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 23 de decembro de 1999.</p>
<p>José Mª Hernández Cochón</p>
<p>Conselleiro de Sanidade e Servicios Sociais</p>

