---
date: '2017-12-01'
id: C3K1-211117-0005
page: 54917
number: 229
agency: Consellería de Sanidade
section: VI. Anuncios. a) Administración autonómica.
title: >-
  CÉDULA do 8 de novembro de 2017, da Xefatura Territorial de Pontevedra, pola
  que se notifica o acordo de inicio do expediente sancionador 2017445AM-PO por
  infraccións en materia de sanidade ambiental.
range: Cédula
url: >-
  https://www.xunta.gal/dog/Publicados/2017/20171201/AnuncioC3K1-211117-0005_gl.html
---
<p>O 17 de outubro de 2017 a xefa territorial de Pontevedra ditou o acordo de inicio do expediente sancionador número 2017445AM-PO, incoado a Edelmiro José Quintillán Liste, con DNI 35305937V, como titular do Hotel San Vicente.</p>
    <p>Tras intentar a notificación deste acordo consonte o artigo 40 e seguintes da Lei 39/2015, do 1 de outubro, do procedemento administrativo común das administracións públicas, non se puido practicar, polo que mediante esta cédula notifícaselle a Edelmiro José Quintillán Liste o contido do dito acordo, que figura no anexo, segundo o disposto no artigo 44 da dita lei, para o seu coñecemento.</p>
    <p>Así mesmo, fáiselle saber o dereito que o asiste, ao abeiro do disposto no artigo 76 da Lei 39/2015, do 1 de outubro, do procedemento administrativo común das administracións públicas, a presentar alegacións ante esta xefatura territorial no prazo de quince (15) días hábiles, contado desde o seguinte ao da publicación desta cédula, lembrándolle o seu dereito a consultar o expediente, depositado nas dependencias desta xefatura, sita en Pontevedra, no Edificio Administrativo da Xunta de Galicia, avenida Fernández Ladreda, núm. 43-1º andar, e obter, se é o caso, copia del, segundo o previsto no artigo 53.1.a) da dita lei.</p>
    <p>Notifícaselle tamén que, de non efectuar alegacións sobre o contido do dito acordo no citado prazo, o acordo de inicio poderá ser considerado proposta de resolución cando conteña un pronunciamento preciso acerca da responsabilidade imputada, consonte o artigo 64.2.f) da Lei 39/2015.</p>
    <p>Advírteselle de que antes da resolución do procedemento ten dereito ás reducións establecidas no artigo 85 da Lei 39/2015.</p>
    <p>Esta cédula expídese para que conste e lle sirva de notificación ao interesado, en cumprimento do disposto no artigo 44 da Lei 39/2015, do 1 de outubro. Así mesmo, faise constar que a eficacia da notificación quedará supeditada á súa publicación no TEU do BOE.</p>
    <p>Pontevedra, 8 de novembro de 2017</p>
    <footer><p>Ángeles Feijoo-Montenegro Fernández<br>Xefa territorial de Pontevedra</p></footer>
    <h2>ANEXO</h2>
    <p>Número de expediente: 2017445AM-PO.</p>
    <p>Denunciado: Edelmiro José Quintillán Liste.</p>
    <p>DNI: 35305937V.</p>
    <p>Enderezo: r/ Portocuaces, s/n, San Vicente, 36988 O Grove.</p>
    <p>Feito imputado: supostas infraccións en materia de sanidade ambiental.</p>
    <p>Preceptos presuntamente infrinxidos:</p>
    <p>Real decreto 865/2003, do 4 de xullo, polo que se establecen os criterios hixiénico-sanitarios para a prevención e control da lexionelose:</p>
    <p>Artigo 5. Rexistro de operacións de mantemento.</p>
    <p>«Os titulares das instalacións recollidas no artigo 2 deberán dispoñer dun rexistro de mantemento. O titular da instalación poderá delegar a xestión deste rexistro en persoas físicas ou xurídicas designadas para o efecto, que realizarán as seguintes anotacións:</p>
    <p>a) Data de realización das tarefas de revisión, limpeza e desinfección xeral [...].</p>
    <p>b) Data de realización de calquera outra operación de mantemento [...].</p>
    <p>c) Data e resultados analíticos das diferentes análises da auga.</p>
    <p>d) Sinatura do responsable técnico das tarefas realizadas e do responsable da instalación.</p>
    <p>O rexistro de mantemento estará sempre á disposición das autoridades sanitarias responsables da inspección das instalacións».</p>
    <p>Artigo 8. Programas de mantemento nas instalacións.</p>
    <p>2. «Para as instalacións recollidas no artigo 2.2.2º elaboraranse e aplicaranse programas de mantemento hixiénico-sanitario adecuados ás súas características, e incluirán: o esquema de funcionamento hidráulico e a revisión de todas as partes da instalación para asegurar o seu correcto funcionamento. Aplicaranse programas de mantemento que incluirán, como mínimo, a limpeza e, se procede, a desinfección da instalación. As tarefas realizadas deberanse consignar no rexistro de mantemento.</p>
    <p>A periodicidade da limpeza destas instalacións será de, polo menos, unha vez ao ano [...].</p>
    <p>As condicións específicas de mantemento [...] recóllense nos anexos 3, 4 e 5.</p>
    <p>Anexo 3.</p>
    <p>A) Revisión.</p>
    <p>Na revisión dunha instalación comprobarase o seu correcto funcionamento e o seu bo estado de conservación e limpeza.</p>
    <p>A revisión xeral de funcionamento da instalación, incluíndo todos os elementos, realizarase unha vez ao ano, reparando ou substituíndo aqueles elementos defectuosos [...].</p>
    <p>a) Auga quente sanitaria:</p>
    <p>A revisión do estado de conservación e limpeza da instalación realizarase trimestralmente nos depósitos acumuladores e, mensualmente, nun número representativo, rotatorio ao longo do ano, dos puntos terminais da rede interior (billas e duchas), de forma que ao final do ano se revisasen todos os puntos terminais da instalación.</p>
    <p>Mensualmente realizarase a purga de válvulas de drenaxe das tubaxes e semanalmente a purga do fondo dos acumuladores. Así mesmo, semanalmente abriranse as billas e duchas de cuartos ou instalacións non utilizados, deixando correr a auga uns minutos.</p>
    <p>O control da temperatura realizarase diariamente nos depósitos finais de acumulación, en que a temperatura non será inferior a 60 ºC e, mensualmente, nun número representativo de billas e duchas (mostra rotatoria), incluíndo os máis próximos e os máis afastados dos acumuladores, non debendo ser inferior a 50 ºC. Ao final do ano teranse comprobado todos os puntos finais da instalación.</p>
    <p>Como mínimo anualmente realizarase unha determinación de <em>Legionella</em> en mostras de puntos representativos da instalación. En caso necesario adoptaranse as medidas necesarias para garantir a calidade da auga dela».</p>
    <p>Real decreto 140/2003, do 7 de febreiro, polo que se establecen os criterios sanitarios de calidade da auga de consumo humano:</p>
    <p>Artigo 4. Responsabilidades e competencias.</p>
    <p>Artigo 5. Criterios de calidade da auga de consumo humano.</p>
    <p>Artigo 11. Depósitos e cisternas para a auga de consumo humano.</p>
    <p>Artigo 17. Control da calidade da auga de consumo humano.</p>
    <p>Artigo 20. Control na billa do consumidor.</p>
    <p>Artigo 21. Frecuencia de mostraxe.</p>
    <p>Tipificación: dúas infraccións administrativas tipificadas como leves na Lei 8/2008, do 10 de xullo, de saúde de Galicia.</p>
    <p>Sanción proposta: mil douscentos euros (1.200 €), como resultado da suma de dúas sancións de seiscentos euros (600 €).</p>

