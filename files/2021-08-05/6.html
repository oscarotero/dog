---
date: '2021-08-05'
id: O90-280721-0002
page: 39273
number: 149
agency: Axencia Galega de Desenvolvemento Rural
section: III. Outras disposicións.
title: >-
  RESOLUCIÓN do 28 de xullo de 2021 pola que se modifica a Resolución do 28 de
  decembro de 2020 para a concesión directa, mediante resolución, das axudas
  correspondentes ao Plan de mellora de camiños municipais de acceso a parcelas
  agrícolas 2021-2022.
range: Resolución
url: >-
  https://www.xunta.gal/dog/Publicados/2021/20210805/AnuncioO90-280721-0002_gl.html
---
<p>O 28 de decembro de 2020, a directora xeral da Agader aprobou a Resolución para a concesión directa, mediante resolución, das axudas correspondentes ao Plan de mellora de camiños municipais 2021-2022 (DOG núm. 19, do 29 de xaneiro de 2021).</p>
    <p>Previamente, o Consello da Xunta de Galicia, mediante o Acordo do 23 de decembro de 2020 autorizou a Agader para a concesión directa, mediante resolución, das citadas axudas, con fundamento no artigo 26 da Lei 9/2007, do 13 de xuño, de subvencións de Galicia (en adiante, LSG), en relación co artigo 40 do Decreto 11/2009, do 8 de xaneiro, polo que se aproba o seu regulamento, con base na concorrencia de razóns de interese público que redundan en beneficio de todos os concellos de Galicia, co obxectivo último de xerar cohesión social e territorial e mellorar as condicións de vida e traballo no medio rural e contribuír ao aumento da competitividade agraria e forestal. </p>
    <p>Durante o período de instrución e resolución do procedemento púxose de manifesto a necesidade de ampliar o prazo de execución e xustificación dos investimentos subvencionados con cargo á anualidade 2021, en gran medida por causas derivadas da crise sanitaria causada pola COVID-19, o que está a motivar atrasos administrativos tanto na obtención de autorizacións sectoriais doutras administracións como nas correspondentes licitacións das obras por parte dos concellos beneficiarios. </p>
    <p>Tendo en conta o anterior, a directora xeral da Agader, no exercicio das competencias delegadas polo Acordo do Consello de Dirección da Agader, do 11 de xullo de 2013 (DOG núm. 148, do 5 de agosto),</p>
    <h2>RESOLVO:</h2>
    <p>Artigo único</p>
    <p>Modifícase a Resolución do 28 de decembro de 2020 para a concesión directa, mediante resolución, das axudas correspondentes ao Plan de mellora de camiños municipais de acceso a parcelas agrícolas 2021-2022, nos seguintes termos: </p>
    <p>Un. Modifícase o artigo 14 do anexo I, que queda redactado como segue:</p>
    <p>«Artigo 14. Xustificación dos investimentos</p>
    <p>O prazo límite para executar e xustificar os investimentos correspondentes á anualidade 2021 será o 15 de outubro de 2021. </p>
    <p>Para a anualidade 2022, o prazo límite para executar e xustificar os investimentos será o 10 de xuño de 2022».</p>
    <p>Contra esta resolución, que pon fin á vía administrativa, cabe interpor potestativamente recurso de reposición ante o Consello de Dirección da Agader, no prazo dun mes contado desde o día seguinte ao da publicación desta resolución no DOG; ou recurso contencioso-administrativo ante o Xulgado do Contencioso-Administrativo de Santiago de Compostela, ao abeiro do artigo 10.1.a) da Lei 29/1998, do 13 de xullo, reguladora da xurisdición contencioso-administrativa, no prazo de dous meses contados desde o día seguinte ao da citada publicación no DOG.</p>
    <p>Santiago de Compostela, 28 de xullo de 2021</p>
    <footer><p>Inés Santé Riveira<br>Directora xeral da Axencia Galega de Desenvolvemento Rural</p></footer>

