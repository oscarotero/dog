---
date: '2021-03-31'
id: O92-230321-0001
page: 17550
number: 61
agency: Instituto Galego de Promoción Económica
section: III. Outras disposicións.
title: >-
  RESOLUCIÓN do 23 de marzo de 2021 pola que se dá publicidade do Acordo do
  Consello de Dirección que aproba a modificación da súa estrutura organizativa.
range: Resolución
url: >-
  https://www.xunta.gal/dog/Publicados/2021/20210331/AnuncioO92-230321-0001_gl.html
---
<p>De acordo co previsto na Lei 5/1992, do 10 de xuño, de creación do Instituto Galego de Promoción Económica, o Consello de Dirección do instituto, na súa xuntanza do 17 de marzo de 2021, acordou a modificación da estrutura organizativa da entidade nos seguintes termos:</p>
    <p>Un. O punto «II. Estrutura administrativa» modifícase do seguinte xeito:</p>
    <p>No punto «– Áreas da Dirección» créase a «Área de Proxectos Empresariais», e a Unidade de Proxectos Estratéxicos pasa a integrarse nela, quedando redactado como segue:</p>
    <p>«O Instituto estrutúrase internamente nunha xerencia, catro áreas, e unha unidade, dependentes orgánica e funcionalmente da Dirección:</p>
    <p>a) Xerencia.</p>
    <p>b) Área de Investimento.</p>
    <p>c) Área de Competitividade.</p>
    <p>d) Área de Internacionalización.</p>
    <p>e) Área de Proxectos Empresariais.</p>
    <p>f) Unidade de Operacións.</p>
    <p>Á fronte da Xerencia, e das áreas de investimento, competitividade e internacionalización, e da unidade, figurará unha persoa responsable da Xerencia, da dirección de Área, e da unidade, as cales terán a consideración de persoal directivo».</p>
    <p>O punto «– Funcións das áreas», queda modificado do seguinte xeito:</p>
    <p>No punto «1. Xerencia», modifícase a denominación e funcións da Subdirección de Servizos Xurídicos, así como as funcións da Subdirección Económica Financeira, coa seguinte redacción:</p>
    <p>1. Xerencia.</p>
    <p>A persoa titular da Xerencia serao tamén de todos os órganos colexiados dela, e para estes efectos exercerán a coordinación, baixo as instrucións da Dirección, dos programas e actuacións das diferentes direccións de área e dos entes do sector público adscritos ao Instituto, a xestión dos asuntos relacionados co réxime interno e o réxime de persoal do Instituto, as propostas de simplificación e racionalización da actividade administrativa, a elaboración dos proxectos e plans xerais de actuación, prestar asistencia técnica, administrativa e apoio xurídico á persoa titular da Dirección do Instituto, a emisión de informes e anteproxectos normativos e de orzamentos do Instituto, así como calquera outra que lle encomende a Dirección do ente.</p>
    <p>Para o desenvolvemento das súas funcións, a Xerencia estrutúrase nas seguintes subdireccións:</p>
    <p>A) Subdirección de Recursos Humanos e Xestión Administrativa: asumirá as funcións de prestar ao Instituto servizos internos de apoio xurídico-administrativo, xestión de recursos humanos, contratación administrativa, coordinación administrativa xeral e aquelas outras funcións que dentro do seu ámbito lle sexan asignadas pola Xerencia.</p>
    <p>Á fronte da subdirección figurará un/unha subdirector/a, que contará cun/cunha técnico/a responsable de Recursos Humanos e dous/dúas técnicos/as responsables de Xestión Administrativa.</p>
    <p>O/a técnico/a responsable de xestión de Recursos Humanos asumirá as seguintes funcións:</p>
    <p>a) A xestión do persoal do Instituto.</p>
    <p>b) A tramitación dos expedientes administrativos relativos a persoal funcionario, laboral e eventual.</p>
    <p>c) O estudo, tramitación e elaboración das propostas de resolución de recursos, a elaboración dos correspondentes informes e a coordinación da documentación necesaria en relación coas demandas e recursos interpostos na vía xudicial, así como, se for o caso, a execución de sentenzas en materia de persoal.</p>
    <p>d) A tramitación e xestión dos permisos, vacacións e licenzas do persoal do Instituto.</p>
    <p>e) Controlar a asistencia e puntualidade do persoal do Instituto.</p>
    <p>f) Aqueloutras funcións que dentro do seu ámbito lle sexan asignadas polo subdirector/a.</p>
    <p>Os/as técnicos/as responsables de Xestión Administrativa asumirán as seguintes funcións:</p>
    <p>a) Elaboración de informes e de calquera outro instrumento de carácter xurídico-administrativo que lle sexa encomendado pola Xerencia, sen prexuízo das competencias da Asesoría Xurídica Xeral.</p>
    <p>b) Elaboración e emisión de informes-proposta sobre os recursos administrativos.</p>
    <p>c) Coordinación e apoio técnico-xurídico na xestión e tramitación de proxectos de disposicións, bases reguladoras de axudas, convenios ou calquera outro procedemento administrativo.</p>
    <p>d) A coordinación da documentación necesaria en relación coas demandas e recursos interpostos na vía xudicial, agás as que correspondan a outros órganos.</p>
    <p>e) A xestión dos expedientes de contratación administrativa.</p>
    <p>h) A preparación dos asuntos para elevar á Dirección Xeral, á Presidencia e ao Consello de Dirección, así como o seguimento e control da súa execución.</p>
    <p>i) A coordinación da publicación de todos os actos e disposicións que teñan que ser obxecto de publicación no DOG.</p>
    <p>j) A coordinación e xestión do rexistro do Instituto.</p>
    <p>k) Aqueloutras funcións que dentro do seu ámbito lle sexan asignadas polo subdirector/a.</p>
    <p>B) Subdirección Económica Financeira: as súas funcións son as de prestar ao Instituto servizos internos de xestión, control económico e financeiro, control de auditorías e fondos europeos, así como a xestión de recursos materiais e patrimoniais e aquelas outras funcións que dentro do seu ámbito lle sexan asignadas pola Xerencia do Instituto.</p>
    <p>Ao/á subdirector/a corresponderanlle as seguintes funcións:</p>
    <p>a) A coordinación da confección e tramitación do anteproxecto de orzamentos dos órganos do Instituto, o seguimento e control interno da execución orzamentaria, así como a tramitación dos expedientes de modificacións orzamentarias.</p>
    <p>b) A execución da xestión orzamentaria, efectuando os trámites económico-administrativos dos expedientes de gasto e as propostas de pagamentos do Instituto.</p>
    <p>c) O asesoramento en materia orzamentaria aos órganos do Instituto.</p>
    <p>d) A supervisión, coordinación e elaboración das instrucións necesarias para que os órganos do Instituto efectúen unha correcta execución do orzamento.</p>
    <p>e) A organización, coordinación e supervisión da xestión administrativa do patrimonio adscrito ao Instituto.</p>
    <p>f) A xestión dos investimentos, compras, subministracións e servizos do Instituto.</p>
    <p>g) A conservación e mantemento das dependencias e do edificio do Instituto.</p>
    <p>h) Aqueloutras funcións que, dentro do seu ámbito, lle sexan asignadas pola Xerencia.</p>
    <p>O/a subdirector/a estará apoiado por un/unha técnico/a responsable de servizos xerais e un/unha técnico/a responsable de contabilidade.</p>
    <p>O/a técnico/a responsable de servizos xerais asumirá as seguintes funcións:</p>
    <p>a) A xestión dos medios materiais e patrimonio do Instituto.</p>
    <p>b) O aprovisionamento, mantemento e renovación do equipamento e material funxible non inventariable necesario para o funcionamento dos servizos do Instituto.</p>
    <p>c) A xestión ante as entidades, órganos ou organismos públicos correspondentes das autorizacións sectoriais preceptivas e das licenzas necesarias para a execución dos expedientes de obras.</p>
    <p>d) A supervisión, coordinación técnica e inspección dos proxectos de obras do Instituto, así como da correspondente execución material.</p>
    <p>e) A realización dos traballos facultativos propios das obras de construción, reforma e reparación das instalacións do Igape.</p>
    <p>f) A elaboración dos informes que lle sexan requiridos polas persoas titulares da Xerencia e da Subdirección Económica-Financeira.</p>
    <p>g) Aqueloutras funcións que, dentro do seu ámbito, lle sexan asignadas polo/a subdirector/a.</p>
    <p>O/a técnico/a responsable de contabilidade asumirá as seguintes funcións:</p>
    <p>a) O asesoramento en materia orzamentaria aos órganos do Instituto.</p>
    <p>b) A elaboración das instrucións necesarias para que as diferentes subdireccións efectúen unha correcta xestión orzamentaria, así como a análise e supervisión da súa execución, de acordo coa normativa vixente.</p>
    <p>c) A elaboración do escenario de ingresos propios do Instituto, así como o seguimento e análise da execución orzamentaria correspondente aos ditos ingresos.</p>
    <p>d) O seguimento da execución dos proxectos de orzamento de gastos cofinanciados con fondos europeos o con outros recursos catalogados como financiación condicionada.</p>
    <p>e) A realización de estudos e informes nas materias a que fan referencia as funcións anteriores.</p>
    <p>f) Aqueloutras funcións que dentro do seu ámbito lle sexan asignadas polo subdirector/a.</p>
    <p>C) Subdirección de Liquidacións. Correspóndelle a verificación e liquidación das solicitudes de cobramento das axudas a fondo perdido ou das bonificacións ao tipo de xuro dos instrumentos financeiros de calquera temática ou destino posible do Instituto. </p>
    <p>Así mesmo, xestionará as liquidacións dos programas de incentivos rexionais ou programas afíns.</p>
    <p>Á fronte da Subdirección figurará un/unha subdirector/a e dous/dúas técnicos/as responsables de programas que asumirán, conforme a especialidade da materia, importe e volume, as seguintes funcións:</p>
    <p>a) Xestionar e tramitar a liquidación das solicitudes de cobramento das axudas dos expedientes administrativos aprobados, así como os instrumentos financeiros.</p>
    <p>b) Revisión dos informes de cumprimento e propostas de pagamento.</p>
    <p>c) Revisión dos expedientes de incumprimento e proposta de barrados.</p>
    <p>d) Propoñer a resolución de recursos administrativos.</p>
    <p>e) Elaborar e executar o plan anual de inspección das axudas concedidas de acordo co establecido na normativa reguladora.</p>
    <p>f) Aqueloutras funcións que, dentro do seu ámbito, lle sexan asignadas pola Xerencia.</p>
    <p>Na fase de liquidación dos expedientes, así como nas inspeccións dos investimentos subvencionados, todos os técnicos responsables e técnicos da Subdirección, así como todos os técnicos responsables e os técnicos das oficinas territoriais, desenvolverán as súas tarefas baixo as instrucións e directrices do/da subdirector/a de liquidacións.</p>
    <p>D) Subdirección de Coordinación: á fronte estará un/unha subdirector/a coas seguintes funcións:</p>
    <p>a) Planificar e impartir, en colaboración coa Unidade de Operacións, xornadas informativas dirixidas a difundir e divulgar os programas e servizos do Instituto, organización e participación en actos, feiras, congresos e xornadas de contido e interese empresarial.</p>
    <p>b) Contribuír, coordinadamente coas distintas institucións públicas implicadas, a facilitar o acceso aos/ás particulares á información dos distintos programas de axudas e apoios do Instituto que poidan resultarlles de interese.</p>
    <p>c) Actualizar a páxina web e o boletín interno do Instituto.</p>
    <p>d) Coordinar o sistema de atención telemática, que permite distribuír coordinada e automaticamente as chamadas de información e integrar as funcionalidades telefónicas para proporcionar unha xestión de resposta por todos os medios telemáticos aos usuarios/as do servizo.</p>
    <p>e) Elaborar, impulsar e difundir toda clase de campañas de promoción e publicacións, incluída a súa contratación e control, que permitan tanto a divulgación das distintas actividades do Instituto como de toda a información e estudos que promovan o desenvolvemento económico de Galicia.</p>
    <p>f) Deseñar, elaborar e coordinar as comunicacións externas do Instituto.</p>
    <p>g) Coordinar as tarefas de comunicación dos programas e actividades do Instituto.</p>
    <p>h) Coordinar o seguimento dos medios de comunicación para localizar, valorar e trasladar as informacións publicadas en relación cos programas e actividades do Instituto.</p>
    <p>No punto «4. Área de Internacionalización», suprímese a Oficina Galicia Invest, pasando a ter a seguinte redacción:</p>
    <p>«4. Área de Internacionalización.</p>
    <p>A Área de Internacionalización ten como misión promover un incremento da cota de mercado internacional do empresariado galego e promover a entrada de investimento foráneo en Galicia de carácter produtivo, cara a unha mellora do índice de emprego na nosa comunidade autónoma.</p>
    <p>Para o desenvolvemento das súas funcións a Área de Internacionalización contará coa Subdirección de Internacionalización coas funcións de impulsar a capacidade de internacionalización das empresas galegas para gañar cota de mercado no exterior.</p>
    <p>O/a subdirector/a estará apoiado por dous/dúas técnicos/as responsables de promoción internacional no desenvolvemento das seguintes funcións:</p>
    <p>a) Potenciar a posta en marcha de convenios de colaboración con entidades, organismos e institucións que permitan ao Instituto crear unha rede de alianzas para contribuír a dar un gran pulo á internacionalización.</p>
    <p>b) Apoiar a creación de consorcios de exportación, tanto entre empresas radicadas en Galicia como con outras radicadas no exterior.</p>
    <p>c) Propostas e deseño de iniciativas de colaboración con outras axencias ou entidades internacionais ou organismos financeiros multilaterais.</p>
    <p>d) Procurar a formación e capacitación especializada dos cadros directivos, mandos intermedios e técnicos das empresas en materia internacional.</p>
    <p>e) Propoñer e desenvolver toda clase de actividades encamiñadas a fomentar e apoiar a internacionalización da peme galega.</p>
    <p>f) Apoiar a busca de oportunidades de negocio para a empresa galega.</p>
    <p>g) Impulsar, coordinar e organizar unha rede de axentes colaboradores do Instituto para o fomento da expansión exterior da empresa galega.</p>
    <p>h) Impulsar e coordinar o mantemento dunha base de datos de axentes comerciais libres por sectores e países.</p>
    <p>i) Impulsar e coordinar unha rede de cooperación entre pemes galegas e internacionais.</p>
    <p>j) Crear, coordinar e planificar un servizo de asesoramento técnico en temas de internacionalización (financiamento, seguros á exportación, loxística, lexislación etc).</p>
    <p>k) Promocionar nos mercados exteriores a marca-país.</p>
    <p>l) Presentar e divulgar fóra de Galicia as oportunidades de investir en Galicia.</p>
    <p>m) Promocionar e divulgar nacional e internacionalmente todos os instrumentos postos á disposición dos empresarios/as españois/las e estranxeiros/as para a localización deproxectos empresariais en Galicia.</p>
    <p>n) Organizar a creación e/ou divulgación no exterior da oferta exportadora de Galicia.</p>
    <p>o) Organizar e coordinar un servizo de información ao empresariado galego de oportunidades comerciais no exterior.</p>
    <p>p) Procurar a formación especializada dos/das mozos/as galegos/as no eido da internacionalización empresarial nas súas diferentes facetas.</p>
    <p>q) Analizar as solicitudes e propostas de modificacións, prórrogas, recursos e demais incidencias que se presenten na tramitación dos expedientes.</p>
    <p>r) Elaborar informes de xestión, seguimento e valoración de resultados respecto do impacto das liñas de axudas xestionadas e o seu grao de eficiencia e eficacia respecto dos fins propostos».</p>
    <p>Engádese un novo punto «5. Area de Proxectos Empresariais», pasando a renumerarse a «Unidade de Operacións» como punto 6, e a Unidade de Proxectos Estratéxicos pasa a integrarse na Área de Proxectos Empresariais:</p>
    <p>«5. Área de Proxectos Empresariais.</p>
    <p>A Área de Proxectos Empresariais ten como misión promover, asistir, apoiar e facer seguimento dos proxectos empresariais que resulten de especial interese para a Comunidade Autónoma, co obxectivo de impulsar a nosa economía.</p>
    <p>Neste contexto, liderará a captación de investimentos susceptibles de ser realizados en Galicia, sexan nacionais ou internacionais, acompañará a aqueles proxectos xa implantados que requiran do apoio da administración autonómica e prestará especial atención ás iniciativas consideradas como “Tractoras” por parte da Xunta de Galicia, procurando o aproveitamento de fondos procedentes da Unión Europea para o financiamento destes.</p>
    <p>Para o desenvolvemento das súas funcións, a Área de Proxectos Empresariais contará coa Subdirección de Proxectos Tractores, coa misión de coordinar as actuacións a levar a cabo de cara a configurar unha carteira de proxectos nos que a Xunta de Galicia decida unha participación directa no marco das súas políticas económicas, así coma asistir e seguir a outros proxectos empresariais, con independencia do seu encaixe na carteira anteriormente mencionada. Para iso, desenvolverá as seguintes funcións:</p>
    <p>a) Análise de posibles candidatos a ser considerados coma proxectos tractores e elevación, se é o caso, de propostas sobre os mesmos á Comisión Interdepartamental Next Generation ou aos órganos que en cada momento a Xunta de Galicia indique. Estes posibles candidatos poderán proceder do propio IGAPE, doutros organismos ou departamentos da Xunta de Galicia ou doutros axentes do tecido empresarial, social e económico.</p>
    <p>b) Conformación dunha carteira de proxectos onde se decida manter unha participación directa, por parte da Comisión Interdepartamental Next Generation ou aos órganos que en cada momento a Xunta de Galicia indique. Liderar a conformación e posta en marcha deses proxectos, incluíndo os traballos necesarios para elaborar os seus plans de viabilidade. Seguimento e asesoramento destes, asegurando o seu correcto desenvolvemento.</p>
    <p>c) Apoio no asesoramento e seguimento a outros proxectos onde non se recolla unha participación directa por parte da Comisión Interdepartamental Next Generation ou aos órganos que en cada momento a Xunta de Galicia indique, pero nos que si se considere oportuno manter un seguimento proactivo.</p>
    <p>d) Control, inventariado e seguimento doutros proxectos susceptibles de ser informados á Comisión Interdepartamental Next Generation ou aos órganos que en cada momento a Xunta de Galicia indique, a petición destes.</p>
    <p>e) Preparación de información periódica para ser reportada de todas as tipoloxías de proxectos anteriores.</p>
    <p>f) Captación de investimentos empresariais susceptibles de seren postos en marcha en Galicia, con independencia da súa procedencia nacional ou internacional.</p>
    <p>A área contará co apoio da Unidade de Proxectos Estratéxicos, á fronte da cal estará unha persoa xefe de unidade, que terá como misión a de asesoramento aos promotores de proxectos empresariais de todos os sectores produtivos que acudan ao Instituto na procura de apoio económico ou técnico, sexa o primeiro financeiro ou non financeiro, co fin de mellorar a súa competitividade e produtividade.</p>
    <p>Esta unidade estará en permanente contacto e coordinación co resto das áreas do Instituto, así como coa Subdirección de Proxectos Tractores.</p>
    <p>Así mesmo, o desenvolvemento das súas misións requirirán un contacto continuo e estable coa Oficina Doing Bussines Galicia e cos restantes centros directivos competentes en materia de innovación, comercio, enerxía, minas e emprego».</p>
    <p>Dous. O punto «III. Sistemas de provisión dos postos dos traballo, A) Libre designación», queda redactado do seguinte xeito:</p>
    <p>«A) Libre designación/persoal directivo:</p>
    <p>A forma de provisión dos postos de traballo de subdirector/a, así como de secretario/a de dirección, levarase a cabo polo sistema de libre designación, en aplicación do artigo 92.2 da Lei 2/2015, do 29 de abril, do emprego público de Galicia.</p>
    <p>Ao tratarse de postos de persoal directivo e equivalentes a unha subdirección xeral, a forma de provisión da Xerencia, das direccións de área e da unidade, levarase a cabo polo sistema de libre designación ou polo de persoal directivo».</p>
    <p>Santiago de Compostela, 23 de marzo de 2021</p>
    <footer><p>Fernando Guldrís Iglesias<br>Director xeral do Instituto Galego de Promoción Económica</p></footer>

