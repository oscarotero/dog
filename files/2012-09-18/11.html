---
date: '2012-09-18'
id: G1639-100912-0001
page: 36491
number: 178
agency: Instituto Galego da Calidade Alimentaria
section: III. Outras disposicións.
title: >-
  RESOLUCIÓN do 5 de setembro de 2012, de delegación de competencias do consello
  de dirección na persoa titular da dirección do Instituto Galego da Calidade
  Alimentaria.
range: Resolución
url: >-
  https://www.xunta.gal/dog/Publicados/2012/20120918/AnuncioG1639-100912-0001_gl.html
---
<p>O artigo 4 do Decreto 259/2006, do 28 de decembro, polo que se aproba o Regulamento do Instituto Galego da Calidade Alimentaria (Ingacal), establece que os órganos de goberno do instituto son o Consello de Dirección, a Presidencia, a Vicepresidencia e a Dirección, e precisa a continuación as funcións que lle corresponden a cada órgano. </p>
    <p>Polo que atinxe ao consello de dirección, o artigo 6.d) do Decreto 259/2006, do 28 de decembro, atribúelle a este órgano a competencia sobre todas as cuestións relacionadas coa organización, o funcionamento e as operacións que ten que realizar o Ingacal.</p>
    <p>No entanto, a actividade do Ingacal require en ocasións, a celebración de contratos laborais temporais para o desenvolvemento de proxectos de investigación, que requiren maior axilidade na súa tramitación e aconsellan a delegación desta facultade do consello de dirección, acordo que foi adoptado por unanimidade dos membros presentes do consello na reunión do día 29 de xuño de 2012.</p>
    <p>Na normativa orgánica do Instituto, a facultade do consello de dirección para delegar as funcións que ten atribuídas na persoa titular da dirección do Ingacal recóllese no propio artigo 6.d) do Decreto 259/2006, do 28 de decembro, asi como no artigo 13 da Lei 30/1992, do 26 de novembro, de réxime xurídico das administracións publicas e do procedemento administrativo común e no artigo 6 da Lei 16/2010, do 17 de febreiro, de organización e funcionamento da Administración xeral e do sector público autonómico de Galicia, polo que, facendo uso da facultade conferida, </p>
    <h2>DISPOÑO:</h2>
    <p>Primeiro. Delegar na persoa titular da dirección do Instituto Galego da Calidade Alimentaria a facultade do consello de dirección prevista no artigo 6.d) do Decreto 259/2006, para autorizar a contratación de persoal temporal por obra ou servizo con cargo a proxectos e servizos de I+D+i.</p>
    <p>Segundo. As resolucións que se adopten facendo uso da delegación contida nesta resolución farán constar expresamente esta circunstancia e consideraranse ditadas polo consello de dirección do Ingacal. </p>
    <p>O exercicio das competencias delegadas axustarase ao disposto no artigo 13 da Lei 30/1992, do 26 de novembro, de réxime xurídico das administracións públicas e do procedemento administrativo común e ao disposto no artigo 6 da Lei 16/2010, do 17 de febreiro, de organización e funcionamento da Administración xeral e do sector público autonómico de Galicia.</p>
    <p>Terceiro. En calquera momento, o consello de dirección do Ingacal poderá revogar o exercicio das competencias delegadas por esta resolución ou revogalas para o coñecemento dun asunto concreto. </p>
    <p>Santiago de Compostela, 5 de setembro de 2012</p>
    <footer><p>Rosa M. Quintana Carballo<br>Presidenta do Instituto Galego da Calidade Alimentaria</p></footer>

