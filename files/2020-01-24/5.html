---
date: '2020-01-24'
id: G0424-030120-0003
page: 4156
number: 16
agency: 'Consellería de Economía, Emprego e Industria'
section: III. Outras disposicións.
title: >-
  EXTRACTO da Orde do 19 de decembro de 2019 pola que se establecen as bases
  reguladoras do Programa de axudas para implantar a igualdade laboral, a
  conciliación e a responsabilidade social empresarial (RSE), e se procede á súa
  convocatoria para o ano 2020 (códigos de procedemento TR357C, TR357D e
  TR357B).
range: Orde
url: >-
  https://www.xunta.gal/dog/Publicados/2020/20200124/AnuncioG0424-030120-0003_gl.html
---
<p>BDNS (Identif.): 492850.</p>
    <p>De conformidade co previsto no artigo 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo pode consultarse na Base de datos nacional de subvencións (http://www.pap.minhap.gob.es/bdnstrans/index).</p>
    <p>Primeiro. <em>Beneficiarias</em></p>
    <p>As empresas solicitantes poderán ser pemes ou persoas traballadoras autónomas, que teñan subscritos contratos con persoas traballadoras por conta allea, con domicilio social e centro de traballo en Galicia, calquera que sexa a súa forma xurídica, e que estean validamente constituídas no momento de presentar a solicitude de axudas, e deberán contar cun mínimo de 6 persoas traballadoras.</p>
    <p>No caso da liña I (Plans de Igualdade) terán que contar como mínimo con 10 persoas traballadoras.</p>
    <p>Segundo. <em>Obxecto</em></p>
    <p>Establecer as bases reguladoras, para o ano 2020, para a concesión, en réxime de concorrencia competitiva, de axudas e incentivos a pemes, incluídas persoas traballadoras autónomas, para implantar sistemas de xestión de RSE (TR357B), a igualdade laboral (TR357C), así como para adoptar medidas de corresponsabilidade e de conciliación da vida familiar, persoal e laboral (TR357D), no ámbito da Comunidade Autónoma de Galicia.</p>
    <p>Terceiro. <em>Bases reguladoras</em></p>
    <p><span class="dog-texto-sumario">Orde do 19 de decembro de 2019 pola que se establecen as bases reguladoras do Programa de axudas para implantar a igualdade laboral, a conciliación e a responsabilidade social empresarial (RSE), e se procede á súa convocatoria para o ano 2020 (códigos de procedemento TR357C, TR357D e TR357B).</span></p>
    <p>Cuarto. <em>Importe</em></p>
    <p>Para a concesión destas axudas destínanse dous millóns de euros (2.000.000 €), de acordo coa seguinte distribución:</p>
    <p>Liña I. Elaboración e implantación de plans de igualdade: seiscentos corenta mil euros (640.000 €).</p>
    <p>Liña II. Conciliación: un millón douscentos mil euros (1.200.000 €).</p>
    <p>Subliña 1. Incentivos para o fomento do teletraballo: douscentos mil euros (200.000 €).</p>
    <p>Subliña 2. Incentivos para o fomento da flexibilidade horaria: oitocentos mil euros (800.000 €).</p>
    <p>Subliña 3. Investimentos: douscentos mil euros (200.000 €).</p>
    <p>Liña III. Certificacións RSE: cento sesenta mil euros (160.000 €).</p>
    <p>Quinta. <em>Prazo de presentación de solicitudes</em></p>
    <p>O prazo para a presentación de solicitudes será de un mes contado desde o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 19 de decembro de 2019</p>
    <footer><p>Francisco Conde López<br>Conselleiro de Economía, Emprego e Industria</p></footer>

