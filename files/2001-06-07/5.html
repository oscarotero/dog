---
date: '2001-06-07'
id: '9672'
page: 7
number: 110
agency: 'CONSELLERÍA DE AGRICULTURA, GANDERÍA E POLÍTICA AGROALIMENTARIA'
section: III. OUTRAS DISPOSICIÓNS
title: >-
  Orde do 31 de maio de 2001 sobre axudas á promoción e comercialización de
  productos agrarios e agroalimentarios galegos.
range: Orde
url: 'https://www.xunta.gal/dog/Publicados/2001/20010607/Anuncio9672_gl.html'
---
<p>As pequenas e medianas empresas constitúen a maior parte da armazón empresarial galega. O seu escaso tamaño limita o seu acceso a mercados nos que os productos poderían alcanzar prezos máis atractivos que no mercado galego, provocando ademais, de forma indirecta, unha saturación do noso propio mercado. O efecto máis inmediato é a loita pola subsistencia que se afronta con estratexias de baixadas indiscriminadas dos prezos que, en consecuencia, limitan grandemente a competitividade destas pequenas e medianas empresas.</p>
<p>Por outra banda, é cada día maior a importancia que a transformación e a comercialización dos productos agroalimentarios teñen no conxunto da economía agraria galega. Ademais as tendencias actuais de mercado inclínanse cara ó consumo de productos transformados, diferenciados, naturais e con forte imaxe de calidade. Por outra parte, as esixencias do mercado aumentan no que respecta á normalización, presentación comercial e calidade dos productos.</p>
<p>Hai que ter en conta tamén que Galicia é unha autonomía altamente productora de materias primas de excelente e contrastada calidade e de productos elaborados dunha gran aceptación en mercados fóra da nosa Comunidade Autónoma, pero que en moitos casos son exportadas a outras rexións para a súa manipulación ou transformación coas conseguintes perdas de valor engadido.</p>
<p>Por todo isto, de acordo co disposto no artigo 30.I.3º do Estatuto de autonomía de Galicia, e en uso das competencias que me confire a Lei 1/1983,</p>
<p>do 22 de febreiro, reguladora da Xunta e do seu presidente, modificada pola Lei 11/1988, do 20 de outubro, e demais normativa de aplicación,</p>
<p>DISPOÑO:</p>
<p>Artigo 1º.-Obxecto.</p>
<p>Esta orde ten por obxecto regula-las axudas que vai concede-la Consellería de Agricultura, Gandería e Política Agroalimentaria ós investimentos para a promoción e comercialización de productos agrarios e agroalimentarios galegos durante o ano 2001.</p>
<p>Sección primeira</p>
<p>Axudas a consellos reguladores</p>
<p>Artigo 2º.-Actividades subvencionables e contía das axudas.</p>
<p>Considéranse subvencionables os investimentos, excluídos impostos recuperables, realizados nas seguintes actividades:</p>
<p>a) Promoción.</p>
<p>As accións subvencionables serán actuacións de promoción xenéricas que, en todo caso, se axustarán ós requisitos e limitacións recollidas na normativa comunitaria sobre encadramento das axudas nacionais para publicidade de productos agrarios e de determinados productos non incluídos no anexo II do Tratado CEE (DOCE C 302, do 12 de novembro de 1987).</p>
<p>Para as campañas publicitarias, que deberán ser supervisadas e aprobadas pola consellería como requisito previo á súa difusión, establécese unha porcentaxe de axudas máxima do 50% do investimento subvencionable, conforme o disposto na normativa comunitaria antes citada.</p>
<p>No caso doutras accións promocionais distintas de campañas publicitarias en medios de comunicación, como presentacións públicas, degustacións, catas comentadas, etc., a axuda poderá chegar ata o 75% do investimento subvencionable.</p>
<p>Os productos elaborados polas empresas inscritas nos rexistros do consello regulador que se empreguen nas campañas de promoción, poderán ser considerados como parte da porcentaxe de achega ó investimento correspondente ó solicitante, valorándose en prezos en orixe.</p>
<p>b) Feiras e certames comerciais.</p>
<p>Poderá subvencionarse a participación en feiras e certames comercias do sector agrario e agroalimentario así como a súa organización en Galicia, excluíndose neste caso os concernentes a concursos, exposicións e feiras de gando.</p>
<p>Cando un consello regulador pretenda solicitar axuda para asistir a distintos eventos, poderá acumular nun só expediente todos aqueles que se produzan no mesmo ámbito xeográfico (peninsular ou</p>
<p>extra-peninsular), pero deberá presentar, xunto coa solicitude, unha memoria explicativa e un orzamento pormenorizado relativo a cada unha das feiras ou certames ós que se refira o expediente.</p>
<p>As axudas serán subvencións cos límites que se determinan a continuación:</p>
<p>-Organización: ata un 50% dos investimentos subvencionables, cun máximo de 3.000.000 de pesetas.</p>
<p>-Asistencia:</p>
<p>* No territorio peninsular (incluído Portugal): ata un 50% dos gastos subvencionables, cun máximo de axuda de 500.000 pesetas por cada asistencia.</p>
<p>* Nos demais casos: ata un 60% dos gastos subvencionables, cun máximo de axuda de 1.000.000 de pesetas por cada certame.</p>
<p>Neste punto terán a consideración de gastos subvencionables os correspondentes a gastos de stand (alugamento, decoración, etc.), traslado de productos, actividades e material de promoción complementarios e gastos de contratación dun máximo de dous empregados para a atención do stand, ou de se-lo caso, os gastos de desprazamento e aloxamento dun máximo de dúas persoas por entidade solicitante, sendo neste último caso a cantidade máxima subvencionable a regulamentariamente establecida para os funcionarios da Comunidade Autónoma (grupo 2º).</p>
<p>c) Estudios, xornadas técnicas, congresos e viaxes de estudio.</p>
<p>Estudios de viabilidade, de investigación e prospección de mercados, así como de mellora dos procesos de comercialización dos productos agrarios e agroalimentarios galegos. Incluiranse tamén os estudios de conxuntura, análise das perspectivas e evolución dos mercados, sempre que poidan ter unha incidencia directa na mellora dos procesos de comercialización.</p>
<p>Poderán ser tamén incluídos os estudios sobre novas liñas de distribución, así como os deseños de etiquetas e formas de presentación e todos aqueles que favorezan a mellora na distribución e a presentación ó consumidor dos productos agrarios e agroalimentarios galegos.</p>
<p>Subvencionarase tamén a organización e realización de xornadas técnicas, congresos e viaxes de estudio que teñan como obxectivo a mellora da comercialización dos productos agrarios e agroalimentarios galegos.</p>
<p>As axudas poderán chegar ata o 70% dos investimentos subvencionables.</p>
<p>d) Programas.</p>
<p>Serán subvencionables aqueles programas que teñan como obxectivo a mellora da calidade e o fomento da normalización, tipificación e control da calidade dos productos amparados polo consello regulador.</p>
<p>A axuda poderá chegar ata o 100% do gasto subvencionable, respectándose en todo caso as limitacións que a este respecto se recollen nas directrices comunitarias sobre axudas estatais ó sector agrario (DOCE C28, do 1 de febreiro de 2000).</p>
<p>Artigo 3º.-Criterios de valoración.</p>
<p>Na resolución das solicitudes presentadas polos consellos reguladores teranse en conta os criterios de valoración prioritarios seguintes:</p>
<p>-Incidencia potencial da actuación na mellora da comercialización.</p>
<p>-Relación custo/beneficio da actuación.</p>
<p>-Axuste das actuacións ás demandas do mercado.</p>
<p>-Importancia da actuación para o desenvolvemento da actividade do consello regulador.</p>
<p>Sección segunda</p>
<p>Axudas a asociacións e empresas</p>
<p>Artigo 4º.-Actividades subvencionables e beneficiarios.</p>
<p>Considéranse subvencionables os investimentos, excluídos impostos recuperables, realizados nas seguintes actividades:</p>
<p>a) Promoción.</p>
<p>Poderán ser subvencionables as actuacións xenéricas de promoción de productos agrarios e agroalimentarios galegos realizadas por asociacións e agrupacións de productores ou empresas agrarias e agroalimentarias cando estean asociados para a mellora da calidade dun producto.</p>
<p>Estas actuacións acomodaranse, en todo caso, ós requisitos e limitacións establecidos na normativa comunitaria sobre encadramento das axudas nacionais para publicidade de productos agrarios antes citada.</p>
<p>b) Feiras e certames comerciais.</p>
<p>Serán subvencionables:</p>
<p>-A organización de feiras e certames comerciais do sector agrario e agroalimentario galego, con exclusión das relativas a concursos, exposicións e feiras de gando, sempre que estean promovidas por asociacións e agrupacións de productores ou empresas agrarias e agroalimentarias asociadas para colaborar na mellora da calidade dun producto, ou por entidades sen ánimo de lucro.</p>
<p>-A participación en feiras e certames comerciais das empresas agrarias e agroalimentarias galegas así como das súas agrupacións e asociacións.</p>
<p>Os peticionarios poderán acumular nun só expediente a solicitude de subvención para a participación en tódalas feiras ou certames ós que concorran e que se celebren no mesmo ámbito xeográfico (peninsular ou extra-peninsular), pero neste caso deberán presentar, xunto coas solicitudes, unha memoria explicativa e un orzamento pormenorizado relativo a cada un dos eventos ós que se refire o expediente.</p>
<p>c) Estudios, xornadas técnicas, congresos e viaxes de estudio.</p>
<p>Neste punto serán subvencionables as accións descritas a alínea c) do artigo 2º desenvolvidas por asociacións e agrupacións de productores ou empresas agrarias e agroalimentarias, asociados para a mellora da calidade dun producto.</p>
<p>d) Programas.</p>
<p>Serán subvencionables os programas que teñan como obxectivo a mellora da calidade e o fomento da normalización, tipificación e control da calidade que sexan presentados por agrupacións de productores ou empresas agrarias e agroalimentarias asociados para mellora-la calidade dun producto.</p>
<p>Tamén poderán ser subvencionables os gastos necesarios para a introducción de programas de garantía da calidade, tipo ISO 9000, e de análise de perigos e puntos críticos de control (APPCC), nos que incorran as empresas agrarias e agroalimentarias. Inclúense como subvencionables as cantidades cobradas polos organismos recoñecidos de certificación polo certificado inicial e os gastos de formación para a aplicación destes programas.</p>
<p>Artigo 5º.-Contía das axudas.</p>
<p>A contía das axudas, que terán o carácter de subvención directa, queda establecida como segue:</p>
<p>a) Promoción.</p>
<p>No caso de campañas publicitarias, que en todo caso deberán ser supervisadas e aprobadas pola consellería como requisito previo á súa difusión, establécese unha porcentaxe de axuda máxima do 50% do investimento subvencionable.</p>
<p>Para outras accións promocionais que non consistan en campañas publicitarias nos medios de comunicación, como presentacións en público, degustacións, catas comentadas, etc, a axuda poderá chegar ata o 75% do investimento subvencionable.</p>
<p>b) Feiras e certames comerciais.</p>
<p>-Organización:</p>
<p>Ata un 50% dos investimentos subvencionables, cun máximo de 3.000.000 de pesetas de subvención no caso de asociacións e agrupacións de productores ou empresas agrarias e agroalimentarias asociados para a mellora da calidade dun producto, e de 1.000.000 de pesetas no caso das solicitudes presentadas por entidades sen ánimo de lucro.</p>
<p>-Asistencia:</p>
<p>* No territorio peninsular (incluído Portugal): ata un 40% dos gastos subvencionables, cun máximo de axuda de 500.000 pesetas por cada asistencia.</p>
<p>* Nos demais casos: ata un 50% dos gastos subvencionables, cun máximo de axuda de 1.000.000 de pesetas por cada asistencia.</p>
<p>Estas porcentaxes poderanse incrementar ata nun 10% no caso de agrupacións e asociacións de productores ou empresas agrarias e agroalimentarias asociados para a mellora da calidade dun producto.</p>
<p>Terán a consideración de gastos subvencionables os establecidos a alínea b) do artigo 2º, relativo ós consellos reguladores.</p>
<p>c) Estudios, xornadas técnicas, congresos e viaxes de estudio.</p>
<p>Con carácter xeral, a axuda poderá chegar ata un 70% dos investimentos subvencionables. No caso particular de estudios destinados á preparación de solicitudes de recoñecemento de denominacións de calidade, podería chegar ata o 100% dos gastos subvencionables.</p>
<p>d) Programas.</p>
<p>A axuda non superará o 50% dos gastos subvencionables no caso de programas presentados por empresas agrarias e agroalimentarias, podendo chegar ata o 100% no caso dos programas presentados por agrupacións e asociacións de productores ou empresas agrarias e agroalimentarias asociados para colboraren na mellora da calidade dun producto.</p>
<p>Artigo 6º.-Criterios de valoración.</p>
<p>Na resolución das solicitudes presentadas polos peticionarios que se recollen nesta sección teranse en conta os criterios de valoración prioritarios seguintes:</p>
<p>-Productos amparados por algún indicativo de calidade.</p>
<p>-Productos elaborados con materias primas producidas en Galicia.</p>
<p>-Accións encamiñadas claramente a unha mellora da comercialización e da calidade dos productos.</p>
<p>-Formulacións con base asociativa.</p>
<p>Sección terceira</p>
<p>Disposicións xerais</p>
<p>Artigo 7º.-Limitacións de carácter xeral.</p>
<p>En todo caso a contía das axudas establecidas nas seccións 1ª e 2ª axustarase ó establecido na normativa de aplicación xeral vixente e, en particular, ó contido nas directrices comunitarias sobre axudas estatais ó sector agrario (DOCE C28 do 1 de febreiro de 2000) e normativa concordante que, entre outras limitacións, establece que a concesión de axudas terá carácter decrecente no caso das outorgadas para os gastos dos controis efectuados co fin de garanti-la autenticidade dos productos amparados polas denominacións de calidade, ata a súa desaparición ó sétimo ano da súa aplicación; e que a contía máxima da axuda que se perciba polas actuacións recollidas nas súas seccións 13 (axudas destinadas á producción e comercialización de productos agrícolas de calidade) e 14 (apoio técnico ó sector agrario, no</p>
<p>que se inclúe a organización e participación en feiras), non poderá superar, para cada unha das seccións, a cantidade de 100.000 euros por beneficiario nun mesmo período de tres anos ou, tratándose de pequenas e medianas empresas, non poderá supera-lo 50% dos gastos subvencionables, segundo cal sexa a cifra máis favorable.</p>
<p>Artigo 8º.-Tramitación das solicitudes.</p>
<p>1. Os interesados deberán presentar, preferentemente nos servicios centrais e nas delegacións provinciais da Consellería de Agricultura, Gandería e Política Agroalimentaria, ou ben por calquera dos medios previstos no artigo 38 da Lei 30/1992, do 26 de novembro, a seguinte documentación:</p>
<p>a) Solicitude dirixida ó conselleiro de Agricultura, Gandería e Política Agroalimentaria, segundo o modelo do anexo I que acompaña esta orde. Deberase presentar unha instancia por cada actuación que se pretenda acoller a este réxime de axudas, coa excepción prevista nos artigos 2º e 4º para participación en feiras.</p>
<p>b) Documentación complementaria que se recolle no anexo II desta orde.</p>
<p>A Dirección Xeral de Industrias e Alimentación poderá solicitar calquera outro documento que considere necesario para a correcta tramitación do expediente.</p>
<p>2. O conselleiro de Agricultura, Gandería e Política Agroalimentaria resolverá as solicitudes por proposta do director xeral de Industrias e Alimentación, en función das dispoñibilidades orzamentarias e tendo en conta os criterios de valoración establecidos nos artigos 3º e 6º, segundo se trate de consellos reguladores ou outro tipo de beneficiarios, respectivamente.</p>
<p>3. As solicitudes serán resoltas nun prazo máximo de seis meses contados desde a publicación da presente orde. Transcorrido o prazo máximo para resolver sen que o interesado recibise comunicación expresa, entenderase desestimada a súa pretensión por silencio administrativo.</p>
<p>Artigo 9º.-Tramitación do pagamento das axudas.</p>
<p>1. Executados os investimentos, o beneficiario presentará, preferentemente nos servicios centrais ou nas delegacións provinciais da Consellería de Agricultura, Gandería e Política Agroalimentaria, e sempre destinada á Dirección Xeral de Industrias e Alimentación en San Caetano-Santiago de Compostela, a seguinte documentación:</p>
<p>a. Xustificantes dos investimentos efectuados: facturas orixinais e fotocopias, cunha relación numerada delas.</p>
<p>b. Declaración do beneficiario sobre outras axudas solicitadas ou concedidas para os mesmos investimentos.</p>
<p>c. Acreditación formal do cumprimento das obrigas tributarias e fronte á Seguridade Social, así como acreditación expedida pola Dirección Xeral do Tesouro de non ter débedas pendentes de pagamento coa Administración pública da comunidade autónoma.</p>
<p>d. Ademais, e xunto coa documentación relacionada nos anteriores epígrafes, os solicitantes deberán presentar con carácter xeral:</p>
<p>d.1. No caso de campañas de publicidade: un exemplar de cada un dos elementos integrantes da campaña (carteis, folletos, spots, etc.).</p>
<p>d.2. No caso de xornadas técnicas e congresos: unha memoria na que se inclúa un resumo dos temas expostos e das conclusións obtidas.</p>
<p>d.3. No caso de estudios: unha copia destes.</p>
<p>d.4. No caso de estudios que inclúan viaxes: memoria descritiva e detallada da viaxe realizada, así como un informe das conclusións obtidas.</p>
<p>d.5. No caso de programas: memoria das actividades realizadas e valoración do desenvolvemento do programa e dos resultados obtidos.</p>
<p>e. Certificación da entidade bancaria que acredite a existencia da conta a nome do beneficiario, para o pagamento da subvención.</p>
<p>2. De acordo co establecido no artigo 16 do Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia, poderanse efectuar pagamentos parciais a medida que o beneficiario xustifique os investimentos realizados. Estes pagamentos non superarán o 80% da subvención concedida, e o importe restante librarase no momento da completa xustificación por parte do beneficiario do cumprimento da finalidade e das demais condicións para os que lle foi concedida.</p>
<p>3. Con carácter excepcional e por resolución motivada da consellería, poderá autorizarse un anticipo de ata o 50% da anualidade naqueles casos nos que o investimento esixa pagamentos inmediatos.</p>
<p>4. No caso de pagamentos parciais cando a contía da subvención exceda de cinco millóns de pesetas e no de anticipos que superen o dito importe, será preciso que o beneficiario presente as garantías establecidas no artigo 17 do citado Decreto 287/2000.</p>
<p>Artigo 10º.-Prazo de presentación de solicitudes.</p>
<p>1. O prazo de presentación de solicitudes será de 30 días desde a data de entrada en vigor da presente orde.</p>
<p>2. Poderanse solicita-las axudas que se establecen nesta orde para as accións iniciadas durante o ano 2001 e rematadas antes da data límite que se estableza na resolución de concesión para a xustificación dos gastos.</p>
<p>Artigo 11º.-Seguimento e control.</p>
<p>1. Toda alteración das condicións tidas en conta para a concesión da subvención, e en todo caso a obtención concorrente de subvencións ou axudas outorgadas por outras administracións ou entes públicos ou privados, nacionais ou internacionais, poderá dar lugar á modificación da resolución de concesión.</p>
<p>2. As resolucións de concesión de subvención establecerán o prazo máximo de xustificación dos investimentos. Non obstante poderase conceder por petición xustificada do interesado realizada antes da finalización do prazo establecido, e sempre que as dispoñibilidades orzamentarias o permitan, unha ampliación do dito prazo.</p>
<p>3. Calquera modificación que afecte substancialmente a realización dos investimentos e gastos aprobados deberá ser previamente comunicada á Dirección Xeral de Industrias e Alimentación. No caso de reducción da contía dos gastos realizados, e sempre que se manteñan os obxectivos iniciais e se cumpran os requisitos previstos no artigo 12.2º do Decreto 287/2000, a subvención verase reducida na contía proporcional correspondente.</p>
<p>4. Ademais da documentación complementaria que, durante a tramitación do procedemento, lles poidan esixi-los órganos correspondentes da Dirección Xeral de Industrias e Alimentación, os beneficiarios deberán someterse ás actuacións de comprobación que deban efectuar estes, ás de control financeiro que corresponden á Intervención Xeral da Comunidade Autónoma, ás previstas na lexislación do Tribunal de Contas e do Consello de Contas, e ás que sexan realizadas por calquera órgano comunitario de inspección ou control.</p>
<p>Artigo 12º.-Incumprimento, reintegro e réxime de infraccións e sancións.</p>
<p>1. Procederá o reintegro total ou parcial das axudas concedidas ó abeiro desta orde, e dos xuros de demora devengados desde o momento do seu pagamento, no suposto de incumprimento das condicións establecidas para a súa concesión e, en xeral, nos casos recollidos no artigo 78 do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia, na súa redacción dada polo artigo 6 da Lei 8/1999, do 30 de decembro, de medidas fiscais e orzamentarias e de función pública e actuación administrativa.</p>
<p>2. Sen prexuízo do establecido no parágrafo anterior, ós beneficiarios das axudas reguladas nesta orde</p>
<p>seralles de aplicación o réxime de infraccións e sancións previsto no artigo 79 do Decreto lexislativo 1/1999, na súa redacción dada polo artigo 7 da Lei 8/1999, antes citados.</p>
<p>Artigo 13º.-Compatibilidade.</p>
<p>As axudas concedidas a través da presente orde poderán ser compatibles con calquera outra, sen que, en ningún caso, a contía total das axudas percibidas supere o custo da actividade subvencionada, nin os límites establecidos nas directrices comunitarias sobre axudas estatais ó sector agrario (DOCE C28/02, do 1/2/2000) e normativa concordante.</p>
<p>Artigo 14º.-Réxime de recursos.</p>
<p>A resolución da subvención porá fin á vía administrativa e contra ela poderase interpor recurso potestativo de reposición ante o conselleiro de Agricultura, Gandería e Política Agroalimentaria, no prazo dun mes contado a partir do día seguinte ó da recepción da notificación da resolución, ou no prazo de tres meses desde que se entenda desestimada por silencio administrativo, ou ben ser impugnada directamente ante o Tribunal Superior de Xustiza de Galicia no prazo de dous meses se a resolución fose expresa ou seis meses desde que se entenda desestimada por silencio administrativo.</p>
<p>Disposicións adicionais</p>
<p>Primeira.-O pagamento das axudas previstas nesta orde efectuarase con cargo ós orzamentos da Consellería de Agricultura, Gandería e Política Agroalimentaria para o ano 2001, nas aplicacións orzamentarias 09.04.615A.770.0, 09.04.714A.770.0 e 09.04.714A.780.0, dotadas inicialmente con 50.000.000, 375.000.000 e 25.000.000 de pesetas, respectivamente, así como con cargo ós remanentes adicionais que puidesen existir nos mesmos conceptos.</p>
<p>Segunda.-A concesión das axudas para a promoción e comercialización de productos agrarios e agroalimentarios galegos quedará condicionada ó cumprimento do que sinale a Comisión Europea, nos termos sinalados polo artigo 7 do Decreto 287/2000, do 21 de novembro.</p>
<p>Disposicións derradeiras</p>
<p>Primeira.-Facúltase o director xeral de Industrias e Alimentación para dicta-las disposicións que considere oportunas para o desenvolvemento desta orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 31 de maio de 2001.</p>
<p>Juan Miguel Diz Guedes</p>
<p>Conselleiro de Agricultura, Gandería e Política Agroalimentaria</p>

