---
date: '2014-08-25'
id: CA02-140814-0001
page: 36307
number: 160
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  ORDE do 5 de agosto de 2014 de aprobación definitiva da modificación puntual
  das normas subsidiarias de planeamento do Concello de Arteixo, no ámbito da
  unidade de actuación 49.
range: Orde
url: >-
  https://www.xunta.gal/dog/Publicados/2014/20140825/AnuncioCA02-140814-0001_gl.html
---
<p>O Concello de Arteixo remite novamente documentación do asunto, para o seu sometemento a un segundo informe da Comisión Superior de Urbanismo de Galicia e, se é o caso, a súa aprobación definitiva, ao abeiro do establecido no artigo 85.7 en relación co 94.4 da Lei 9/2002, de ordenación urbanística e protección do medio rural de Galicia.</p>
    <p>Analizada a documentación achegada polo Concello de Arteixo, en relación co cumprimento da Orde da CMATI do 2 de abril de 2014 e vista a proposta literal que nesta mesma data eleva a Secretaría Xeral de Ordenación do Territorio e Urbanismo, resulta:</p>
    <p>I. Antecedentes:</p>
    <p>1. O Concello de Arteixo dispón, na actualidade vixentes, dunhas normas subsidiarias de planeamento municipal aprobadas definitivamente pola Comisión Provincial de Urbanismo da Coruña o 23 de marzo de 1995 (texto refundido do 4 de maio de 1995).</p>
    <p>2. O concello non solicitou o informe previo á aprobación inicial previsto no artigo 85.1 da LOUG, de acordo co segundo parágrafo do artigo 93.4 da LOUG.</p>
    <p>3. A Secretaría Xeral de Calidade e Avaliación Ambiental decidiu o 28 de febreiro de 2013 non someter a proposta ao procedemento de avaliación ambiental estratéxica.</p>
    <p>4. Constan informes favorables dos servizos municipais previos á aprobación inicial (artigo 85.1 da LOUG) do arquitecto municipal (19 de abril de 2013 e 20 de xuño de 2013) e do técnico de administración xeral (8 de xullo de 2013).</p>
    <p>5. A modificación foi aprobada inicialmente polo concello en pleno do 15 de xullo de 2013 e sometida a información pública polo prazo de dous meses (<em>Diario Oficial de Galicia</em> do 31 de xullo de 2013, <em>El Ideal Gallego</em> e <em>La Voz de Galicia </em>do 17 de xullo de 2013). A aprobación inicial foi notificada aos concellos limítrofes (A Laracha, A Coruña e Culleredo, conforme o artigo 85.2 da LOUG). Foron presentadas dúas alegacións segundo certificado do 1 de outubro de 2013.</p>
    <p>6. Constan os seguintes informes dos servizos municipais posteriores á aprobación inicial:</p>
    <p>a) Arquitecto municipal do 20 de decembro de 2013, sobre as alegacións presentadas; e do 30 de decembro de 2013, favorable á aprobación provisional.</p>
    <p>b) Técnico de administración xeral municipal do 30 de decembro de 2013, favorable á aprobación provisional, ao que deu a súa conformidade á Secretaría municipal.</p>
    <p>c) Interventor municipal do 18 de outubro de 2013, sobre a viabilidade da modificación.</p>
    <p>d) Redactora da modificación con data do 19 de decembro de 2013 sobre as alegacións presentadas.</p>
    <p>7. Contan informes de Augas de Galicia do 1 de outubro de 2013 e do 20 de decembro de 2013, este segundo favorable con varias condicións.</p>
    <p>8. O proxecto foi aprobado provisionalmente polo pleno municipal do 3 de xaneiro de 2014.</p>
    <p>9. A Comisión Superior de Urbanismo de Galicia emitiu informe favorable sobre a modificación na súa sesión do 19 de abril de 2014.</p>
    <p>10. O conselleiro de Medio Ambiente, Territorio e Infraestruturas resolveu non outorgar a aprobación definitiva á modificación mediante Orde do 2 de abril de 2014, pola falla da reserva de vivenda protexida e da fixación dos prazos para o cumprimento dos deberes urbanísticos no marco da estratexia de actuación que se defina.</p>
    <p>11. O concello remitiu o 15 de abril de 2014, expediente administrativo, informe do arquitecto municipal do 11 de abril de 2014, e a documentación complementaria redactada pola arquitecta María Dolores Crespo Chouza.</p>
    <p>12. A Comisión Superior de Urbanismo de Galicia emitiu un novo informe favorable sobre a modificación na súa sesión do 18 de xuño de 2014.</p>
    <p>II. Ámbito e obxecto da modificación.</p>
    <p>1. O ámbito da modificación de 19.590 m<span class="dog-superindice">2</span> está constituído pola unidade de actuación 49 das normas subsidiarias municipais no núcleo urbano de Arteixo. Non consta a aprobación instrumento de equidistribución da unidade.</p>
    <p>2. Conforme o disposto na letra c) da disposición transitoria primeira da LOUG, resulta de aplicación o réxime urbanístico do solo urbano non consolidado.</p>
    <p>3. A modificación ten por obxecto (punto a.2 da memoria):</p>
    <p>a) Obter un novo equipamento dotacional público asistencial/docente necesario para a implantación polo concello deste uso deficitario no municipio.</p>
    <p>b) Reordenar o ámbito con criterios de calidade urbana, reconfigurando os volumes edificables para aumentar a permeabilidade do parque co entramado urbano.</p>
    <p>III. Análise e consideracións.</p>
    <p>1. Reserva de vivenda protexida (punto III.6.a da Orde do 2 de abril de 2014).</p>
    <p>A modificación prevé unha reserva de vivenda protexida para o ámbito dun 30 % da edificabilidade residencial, sen prexuízo da súa posible revisión conforme as porcentaxes de reserva total do concello (PTRC) que se vaian publicando. </p>
    <p>2. Fixación dos prazos para o cumprimento dos deberes urbanísticos (punto III.6.b).</p>
    <p>Prevese un plan de etapas con varias fases, que se resumen en 48 meses para a completa execución da urbanización (contada desde a aprobación definitiva da modificación) e noutros 48 meses a partir da recepción das obras de urbanización para a materialización da edificación nos soares resultantes.</p>
    <p>3. Alteracións da ordenación da zona verde.</p>
    <p>A modificación, aprobada provisionalmente o 3 de xaneiro de 2014 e da que emitiu informe a Comisión Superior de Urbanismo de Galicia o 19 de marzo de 2014, establecía como determinación unha ocupación máxima por equipamentos de 1.499,37 m<span class="dog-superindice">2</span>, o 10 % da zona verde VP incluída na UA-49.</p>
    <p>O proxecto, aprobado provisionalmente o 11 de xuño de 2014, prevé a posibilidade de ocupar o ámbito de localización de equipamento dotacional público en ata 3.000 m<span class="dog-superindice">2</span> de solo correspondentes a 30.000 m<span class="dog-superindice">2</span> de solo de parque VP do plano de ordenación O-03. </p>
    <p>A proposta respecta o límite de ocupación do parque VP por equipamentos (10 %).</p>
    <p>Estes cambios supoñen unha alteración da ordenación da zona verde da UA-49 que foi obxecto do informe favorable da Comisión Superior de Urbanismo do 18 de xuño de 2014. </p>
    <p>De conformidade co artigo 89 da LOUG, e o artigo 3 do Decreto 83/2009, do 21 de abril, polo que se fixa a estrutura orgánica dos departamentos da Xunta de Galicia, a competencia para resolver sobre a aprobación definitiva dos plans xerais de ordenación municipal correspóndelle ao conselleiro de Medio Ambiente, Territorio e Infraestruturas.</p>
    <p>IV. Resolución.</p>
    <p>En consecuencia, e de conformidade co establecido no artigo 85.7.a) da LOUG, </p>
    <h2>RESOLVO:</h2>
    <p>Primeiro. Aprobar definitivamente a modificación puntual das normas subsidiarias de planeamento do Concello de Arteixo, no ámbito da unidade de actuación 49.</p>
    <p>Segundo. Contra esta orde cabe interpoñer recurso contencioso-administrativo ante a sala correspondente do Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Terceiro. De conformidade co disposto polos artigos 92 da Lei 9/2002, e 70 da Lei 7/1985, do 2 de abril, reguladora das bases de réxime local, o concello deberá publicar no <em>Boletín Oficial</em> da provincia a normativa e ordenanzas do plan aprobado definitivamente.</p>
    <p>Cuarto. Notifíquese esta orde ao concello e publíquese no <em>Diario Oficial de Galicia.</em></p>
    <p>Santiago de Compostela, 5 de agosto de 2014</p>
    <footer><p>Ethel Mª Vázquez Mourelle<br>Conselleira de Medio Ambiente, Territorio e Infraestruturas</p></footer>

