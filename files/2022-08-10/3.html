---
date: '2022-08-10'
id: G0655-020822-0003
page: 43319
number: 152
agency: 'Consellería de Cultura, Educación, Formación Profesional e Universidades'
section: III. Outras disposicións.
title: >-
  DECRETO 144/2022, do 27 de xullo, polo que se autoriza o inicio de actividades
  da Universidad Intercontinental de la Empresa (UIE), a desadscrición do
  Instituto de Educación Superior Intercontinental de la Empresa (IESIDE) da
  Universidade de Vigo, a creación da Facultade de Administración de Empresas e
  Dereito e a Facultade de Enxeñaría e Tecnoloxía Empresarial, e se aproban as
  normas de organización e  funcionamento.
range: Decreto
url: >-
  https://www.xunta.gal/dog/Publicados/2022/20220810/AnuncioG0655-020822-0003_gl.html
---
<p>A Universidad Intercontinental de la Empresa, recoñecida como universidade privada pola Lei 12/2021, do 15 de xullo, de recoñecemento da universidade privada Universidad Intercontinental de la Empresa, con sede na Comunidade Autónoma de Galicia, solicita autorización para o inicio de actividades no curso académico 2022/23 e a aprobación das súas normas de organización e funcionamento, logo de exame da súa legalidade, segundo o disposto no artigo 6.5 da Lei orgánica de universidades.</p>
    <p>O inicio de actividades da universidade, de acordo co disposto no artigo 3.1 da Lei 12/2021, de recoñecemento da universidade, e no artigo 4.4 da Lei orgánica 6/2001, do 21 de decembro, de universidades, será autorizado polo órgano competente da Comunidade Autónoma, unha vez comprobado o cumprimento dos requisitos legais exixidos pola normativa estatal e autonómica vixente. Segundo o establecido no artigo 15 da Lei 6/2013, do 13 de xuño, do Sistema universitario de Galicia, o inicio da actividade requirirá autorización mediante decreto do Consello da Xunta de Galicia, por proposta da consellería competente en materia de universidades.</p>
    <p>A autorización do inicio da actividade docente da UIE supón o inicio do cesamento de actividades e a extinción das ensinanzas do centro IESIDE, adscrito polo Decreto 445/2009, do 23 de decembro, á Universidade de Vigo, tal e como recolle a Lei de recoñecemento da UIE na súa disposición transitoria primeira. Para isto, a entidade promotora deberá respectar o previsto sobre extinción de ensinanzas no Convenio de desadscrición asinado coa Universidade de Vigo o 14 de decembro de 2021, e en todo caso deberá garantir que o alumnado que teña iniciado os seus estudos nese centro poida finalizalos ata completalos ou esgotar as convocatorias que correspondan ao seu plan de estudos e nas condicións acordadas, tendo en conta as normas de permanencia dos estudantes na Universidade de Vigo.</p>
    <p>É necesario, polo tanto, realizar a desadscrición do IESIDE da Universidade de Vigo e regular o período transitorio que se iniciará tras a autorización da Comunidade Autónoma de Galicia para a posta en funcionamento da Universidad Intercontinental de la Empresa para o curso 2022/23.</p>
    <p>Este decreto inclúe tamén a aprobación das normas de organización e funcionamento da Universidade, de conformidade co artigo 6.5 da Lei orgánica de universidades, unha vez realizado o exame previo de legalidade.</p>
    <p>Complementariamente, solicítase a creación da Facultade de Administración de Empresas e Dereito e a Facultade de Enxeñaría e Tecnoloxía Empresarial, aprobada en reunión que tivo lugar o 14 de setembro de 2021, polo Padroado da Fundación Universidad Intercontinental de la Empresa (FUIE).</p>
    <p>Para estes efectos, a Axencia para a Calidade do Sistema Universitario de Galicia (ACSUG) emite informe favorable de valoración dos índices legais de calidade para a creación das citadas facultades de acordo co establecido no Decreto 259/1994, do 29 de xullo, polo que se establece o procedemento para a creación e recoñecemento de universidades, centros universitarios e autorización de estudos na Comunidade Autónoma de Galicia, e o Real decreto 640/2021, do 27 de xullo, de creación, recoñecemento e autorización de universidades e centros universitarios, e acreditación institucional de centros universitarios.</p>
    <p>Posteriormente á aprobación e publicación no Diario Oficial de Galicia das anteditas solicitudes, darase traslado ao Ministerio de Universidade para os efectos de inscrición no Rexistro de Universidades, Centros e Títulos segundo o artigo 18.4 da Lei 6/2013.</p>
    <p>En uso das atribucións conferidas pola Lei 1/1983, do 22 de febreiro, de normas reguladoras da Xunta e da súa Presidencia, por proposta do conselleiro de Cultura, Educación, Formación Profesional e Universidades, co informe preceptivo do Consello Galego de Universidades e logo de deliberación do Consello da Xunta na súa reunión do vinte e sete de xullo de dous mil vinte e dous,</p>
    <h2>DISPOÑO:</h2>
    <p>Artigo 1. Autorización de inicio de actividades</p>
    <p>Autorizar, con efectos do curso académico 2022/23, o inicio de actividades da Universidad Intercontinental de la Empresa nos termos establecidos na Lei 12/2021, do 15 de xullo, de recoñecemento como universidade privada.</p>
    <p>Artigo 2. Aprobación das normas de organización e funcionamento</p>
    <p>Aprobar as normas de organización e funcionamento da Universidad Intercontinental de la Empresa, cuxo texto se recolle no anexo que acompaña este decreto.</p>
    <p>Artigo 3. Desadscrición e cesamento de actividades do IESIDE</p>
    <p>Autorizar a desadscrición, o inicio de cesamento de actividades e a extinción progresiva das ensinanzas que se veñen impartindo no centro privado IESIDE, centro de educación superior adscrito a Universidade de Vigo nos termos previstos no convenio subscrito entre a entidade titular do dito centro e a dita universidade.</p>
    <p>Artigo 4. Creación e inicio de actividades das facultades</p>
    <p>De conformidade co disposto no artigo 2.2 da Lei 12/2021, do 15 de xullo, de recoñecemento da universidade privada Universidad Intercontinental de la Empresa, con sede na Comunidade Autónoma de Galicia, autorizar, con efectos do curso académico 2022/23, o inicio de actividades das facultades de Administración de Empresas e Dereito e de Enxeñería e Tecnoloxía Empresarial, que se encargarán da organización e dos procesos académicos, administrativos e de xestión das ensinanzas no seu ámbito.</p>
    <p>Artigo 5. Sede da universidade</p>
    <p>A Universidad Intercontinental de la Empresa terá a súa sede na Comunidade Autónoma de Galicia, na cidade de Santiago de Compostela, Rúa Nova, 33, e dous campus académicos, na Coruña e Vigo.</p>
    <p>Calquera cambio na sede autorizada deberá ser comunicada con carácter previo ao órgano competente en materia de universidades co fin de que se proceda á súa autorización.</p>
    <p>Artigo 6. Inspección e control</p>
    <p>A universidade deberá someterse ao procedemento de supervisión e control previsto no artigo 6 da Lei 12/2021, do 15 de xullo, de recoñecemento da universidade.</p>
    <p>Así mesmo, a universidade deberá someterse ás medidas de control establecidas no artigo 12 do Real decreto 640/2021, do 27 de xullo, de creación, recoñecemento e autorización de universidades e centros universitarios, e acreditación institucional de centros universitarios, ou os establecidos na norma que o substitúa.</p>
    <p>Artigo 7. Garantías</p>
    <p>A consellería con competencias en materia de universidades poderá requirir a universidade para que constitúa as garantías que se consideren necesarias para asegurar o seu funcionamento, de acordo co artigo 5 da Lei 12/2021, do 15 de xullo, de recoñecemento da universidade.</p>
    <p>Artigo 8. Inscrición no Rexistro de Universidades, Centros e Títulos (RUCT)</p>
    <p>Darase traslado ao ministerio con competencias en materia universitaria para os efectos da súa inscrición no Rexistro de Universidades, Centros e Títulos.</p>
    <p>Disposición derradeira primeira. Habilitación para o desenvolvemento normativo</p>
    <p>Autorízase o conselleiro de Cultura, Educación, Formación Profesional e Universidades para, que no ámbito das súas competencias, dite as disposicións necesarias para o desenvolvemento deste decreto.</p>
    <p>Disposición derradeira segunda. Entrada en vigor</p>
    <p>Este decreto entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, vinte e sete de xullo de dous mil vinte e dous</p>
    <footer><p>Alfonso Rueda Valenzuela<br>Presidente</p></footer>
    <p class="dog-firma-izq">Román Rodríguez González<br>Conselleiro de Cultura, Educación, Formación Profesional e Universidades</p>

