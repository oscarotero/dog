---
date: '2008-08-14'
page: 15
number: 157
agency: 'CONSELLERÍA DE POLÍTICA TERRITORIAL, OBRAS PÚBLICAS E TRANSPORTES'
section: I. DISPOSICIÓNS XERAIS
title: >-
  Orde do 4 de agosto de 2008 pola que se establecen as regras de
  desenvolvemento e a convocatoria das probas de constatación da cualificación
  inicial para o exercicio da actividade de condutor profesional de determinados
  vehículos destinados ao transporte de mercadorías ou de viaxeiros por estrada,
  en desenvolvemento do Real decreto 1032/2007, do 20 de xullo.
range: Orde
---
<p>A Directiva 2003/59/CE do Parlamento Europeo e do Consello, do 15 de xullo de 2003, relativa á cualificación inicial e á formación continua dos condutores de determinados vehículos destinados ao transporte de mercadorías ou de viaxeiros por estrada, pola que se modifican o Regulamento (CEE) número 3820/85, do Consello, e a Directiva 91/439/CEE, do Consello, establece unha nova formación obrigatoria para determinados condutores profesionais.</p>
<p>A formación obrigatoria dos condutores establécese como algo diferente da que actualmente existe para a obtención dos permisos de condución a que se refire a Directiva 91/439/CEE do Consello, do 29 de xullo de 1991, sobre o permiso de condución, incorporada ao ordenamento interno polo Regulamento xeral de condutores, aprobado polo Real decreto 772/1997, do 30 de maio. A nova formación difire desta última tanto na súa estrutura como no seu contido e destinatarios. Por unha parte, establécese unha cualificación inicial que se debe obter con independencia do permiso de condución e, pola outra, unha formación continua dirixida a manter actualizados os coñecementos inicialmente exixidos. As materias sobre as que se exixen coñecementos afectan fundamentalmente a actividade de transporte a que se dedican profesionalmente estes condutores.</p>
<p>En desenvolvemento destas previsións ditouse o Real decreto 1032/2007, do 20 de xullo, polo que se regula a cualificación inicial e a formación continua dos condutores de determinados vehículos destinados ao transporte por estrada, que no seu capítulo VI (artigos 14 a 17), e no seu anexo V, recolle a regulación dos exames para a obtención do certificado de aptitude profesional acreditativo da cualificación inicial.</p>
<p>A convocatoria destas probas correspóndelle á Xunta de Galicia con base na delegación de competencias efectuada pola Lei orgánica 5/1987, do 30 de xullo, de delegación de competencias do Estado nas comunidades autónomas en relación cos transportes por estrada e por cable.</p>
<p>O artigo 15 do referido Real decreto 1032/2007, do 20 de xullo, establece que deberán convocarse exames polo menos seis veces ao ano, e o órgano competente poderá publicar unha vez ao ano todas as convocatorias referidas a este, indicando os prazos de inscrición correspondentes a cada convocatoria.</p>
<p>Ademais, cómpre incidir na transparencia destes procesos, razóns que levan á inclusión nesta orde de normas que terá en conta necesariamente o tribunal designado para a súa celebración e avaliación.</p>
<p>Na súa virtude, de conformidade coas previsións contidas na Lei orgánica 5/1987, do 30 de xullo, na Directiva 2003/59/CE, do Parlamento Europeo e do Consello, do 15 de xullo de 2003, e no Real decreto 1032/2007, do 20 de xullo, polo que se regula a cualificación inicial e a formación continua dos condutores de determinados vehículos destinados ao transporte por estrada,</p>
<p>DISPOÑO:</p>
<p>Artigo único.-Convócanse probas de constatación da cualificación inicial para o exercicio da actividade de condutor profesional de determinados vehículos destinados ao transporte de mercadorías ou de viaxeiros por estrada, de acordo coas seguintes bases:</p>
<p>Primeira.-Probas que se convocan.</p>
<p>1. Convócanse os procesos selectivos das probas de constatación da cualificación inicial para o exercicio da actividade de condutor profesional de determinados vehículos destinados ao transporte de mercadorías ou de viaxeiros por estrada, que terán lugar na Comunidade Autónoma de Galicia.</p>
<p>2. As probas correspondentes a cada un dos indicados procesos terán lugar en sábado, domingo ou festivo abranguido entre:</p>
<p>-Primeira convocatoria: entre o 3 e o 19 de outubro de 2008.</p>
<p>-Segunda convocatoria: entre o 28 de novembro e o 14 de decembro de 2008.</p>
<p>3. Por medio de resolución da Dirección Xeral de Transportes, que será obxecto de publicación na web da Dirección Xeral de Transportes relativa a actividades de formación <a href="http://www.cptopt.xunta.es/portal/cidadan/lang/gl/pid/2175">http://www.cptopt.xunta.es/portal/cidadan/lang/gl/pid/2175</a>, determinaranse as datas exactas e o lugar de cada unha das probas, e recollerase o desenvolvemento de cada unha das convocatorias de exame.</p>
<p>4. Os aspirantes que teñan superados os cursos preceptivos nos 6 meses anteriores á realización dos exames poderán presentarse ás correspondentes convocatorias, realizando o exame relativo á modalidade de transporte de mercadorías ou de viaxeiros, en función do curso previo realizado.</p>
<p>Aqueles condutores que estean habilitados para realizar transportes de mercadorías e amplíen ou modifiquen as súas actividades para efectuar transporte de viaxeiros, unicamente estarán obrigados tanto a asistir á parte do curso relacionada cos obxectivos 1.4, 1.5, 2.2 e 3.7 da sección 2ª do anexo I do Real decreto 1032/2007, do 20 de xullo, como a realizar aquela parte do exame que se refira a tales obxectivos.</p>
<p>Igualmente, aqueles condutores que estean habilitados para realizar transportes de viaxeiros, e amplíen ou modifiquen as súas actividades para efectuar transporte de mercadorías, unicamente estarán obrigados tanto a asistir á parte do curso relacionada cos obxectivos 1.4, 2.2 y 3.7 da sección 1ª do anexo I do Real decreto 1032/2007, do 20 de xullo, como a realizar aquela parte do exame que se refira a tales obxectivos.</p>
<p>Segunda.-Requisitos dos aspirantes.</p>
<p>É un requisito imprescindible para poder participar nas probas de cualificación inicial ter realizado e superado o curso de formación correspondente nos 6 meses inmediatamente anteriores á data de realización do exame, para o cal, finalizado este, e con efectos do día da súa finalización, o director docente do centro que o impartise expedirá a cada alumno que o seguise con aproveitamento un certificado acreditativo de ter realizado a formación teórica e práctica exixidas sobre as materias obxecto de curso e, simultaneamente, comunicará por vía telemática ao órgano competente a finalización do curso e a listaxe de todos os alumnos que o superasen, identificados polo seu nome e apelidos e número de documento nacional de identidade ou, de ser o caso, do número de identificación de estranxeiro.</p>
<p>Recibida a devandita comunicación, o órgano competente procederá a anotar na sección correspondente do Rexistro xeral de transportistas e de actividades auxiliares e complementarias do transporte, a realización do curso de que se trate por parte dos correspondentes condutores.</p>
<p>Exíxese tamén, para poder participar nas probas de cualificación inicial, que os aspirantes teñan residencia habitual en Galicia con independencia do lugar en que realizaran o curso preceptivo.</p>
<p>Para tales efectos, presumirase que a residencia habitual do aspirante se atopa no lugar en que figure o seu domicilio no documento nacional de identidade en vigor; só se admitirá que o domicilio sexa distinto ao que apareza no referido documento cando se dea algunha das seguintes circunstancias:</p>
<p>-Que o aspirante acredite que tivo o seu domicilio en Galicia, cando menos, durante cento oitenta e cinco (185) días naturais do último ano contado dende a finalización do prazo de presentación de solicitudes para concorrer aos exercicios;</p>
<p>-Que o aspirante acredite que, sen cumprir o requisito da alínea anterior, se viu obrigado por razóns familiares ou profesionais a cambiar a súa residencia en Galicia; non obstante, non se entenderá cumprida esta exixencia nin cando se trate de estadías temporais nunha localidade para a realización dunha actividade de duración determinada, nin cando se trate de supostos de asistencia a unha universidade, escola ou centro docente.</p>
<p>Terceira.-Solicitudes.</p>
<p>1. A comunicación telemática realizada polos directores dos respectivos centros docentes, coa listaxe de todos os alumnos que superaron o correspondente curso e que aboaron a taxa, será considerada a solicitude para tomar parte nas probas de constatación da cualificación inicial para o exercicio da actividade de condutor profesional.</p>
<p>No suposto de que os alumnos presentados non superasen a devandita proba e desexen presentarse nas seguintes convocatorias que se celebren dentro do prazo dos 6 meses posteriores á superación do curso, deberán presentar novas solicitudes, ou ben a través dos centros, ou ben directamente, e poderanse formular: a) por vía telemática; b) no rexistro auxiliar da Dirección Xeral de Transportes (praza de Europa 5A, 2º andar. Área Central-Fontiñas. 15707 Santiago de Compostela); ou c) por algún dos medios previstos na Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>As solicitudes que se presenten, se é o caso, nas oficinas de correos, deberán ir en sobre aberto para ser seladas e datadas polo funcionario correspondente antes de seren certificadas.</p>
<p>Todas as comunicacións recibidas dentro do prazo de inscrición a exame de cada convocatoria, de conformidade co previsto na base cuarta desta orde, darán dereito á realización do correspondente exame.</p>
<p>2. En todo caso, xunto coas solicitudes deberase achegar o impreso de taxa de autoliquidación, de conformidade co previsto na base quinta da presente orde.</p>
<p>As solicitudes presentadas a través de rexistro deberán formularse no modelo normalizado que se recolle como anexo I desta orde, e os interesados poderán a el no enderezo web <a href="http://www.cptopt.xunta.es/portal/cidadan/lang/gl/pid/2175.">http://www.cptopt.xunta.es/portal/cidadan/lang/gl/pid/2175.</a></p>
<p>3. Os prazos de presentación das solicitudes establécense do seguinte xeito:</p>
<p>-Primeira convocatoria: abrirase un prazo de presentación de solicitudes que comprenderá do día 20 de agosto ao 10 de setembro, ambos inclusive.</p>
<p>-Segunda convocatoria: abrirase un prazo de presentación de solicitudes que comprenderá do día 10 ao 31 de outubro, ambos inclusive.</p>
<p>A non presentación da solicitude e o pagamento da taxa en tempo e forma suporá a exclusión do aspirante; igualmente, a consignación de datos falsos na solicitude ou na documentación achegada polos aspirantes dará lugar á súa exclusión, sen prexuízo das demais medidas legais que correspondan.</p>
<p>O enderezo que se faga constar na solicitude considerarase como o único válido para efectos de notificacións, sendo responsabilidade exclusiva do solicitante tanto o erro na súa consignación como a comunicación á Dirección Xeral de Transportes de calquera cambio nel.</p>
<p>Cuarta.-Dereitos de exame.</p>
<p>1. De conformidade co título VI da Lei 16/2007, do 26 de decembro, de orzamentos xerais da Comunidade Autónoma de Galicia para o ano 2008, e coa Lei 6/2003, do 29 de decembro, de taxas, prezos e exaccións reguladoras da Comunidade Autónoma de Galicia, para acceder ás presentes convocatorias deberá aboarse, en concepto de taxas por dereitos de exame, a cantidade de vinte euros con noventa e oito céntimos (20,98 ), por cada unha das actividades mencionadas a que cada interesado se presente, e por cada convocatoria.</p>
<p>2. O ingreso da/s taxa/s efectuarase en calquera das entidades financeiras colaboradoras autorizadas para a recadación de taxas e prezos pola Comunidade Autónoma de Galicia; para tal fin, terán que se empregar os impresos de autoliquidación oficiais, que se poderán obter nos servizos centrais da Consellería de Política Territorial, Obras Públicas e Transportes ou da Dirección Xeral de Transportes, nos servizos provinciais de Transportes, ou nas delegacións provinciais da consellería.</p>
<p>Os impresos de autoliquidación cubriranse indicando os seguintes códigos:</p>
<p>-Consellería de: PTOPT: Código: 06.</p>
<p>-Delegación de: SS.CC.: Código: 13.</p>
<p>-Servizo de: Transportes: Código: 02.</p>
<p>-Denominación: Obtención da aptitude profesional acreditativa da cualificación inicial; Código: 31 01 17.</p>
<p>Quinta.-Admisión de aspirantes.</p>
<p>a) A relación de aspirantes admitidos en cada convocatoria publicarase na web sinalada e no taboleiro de anuncios da Dirección Xeral de Transportes cun mínimo de 10 días naturais antes da data de realización do exame.</p>
<p>b) Os dereitos de exame devolveránselles aos solicitantes excluídos das probas, sempre que o soliciten no prazo dun mes contado a partir da publicación na web e no taboleiro de anuncios da Dirección Xeral de Transportes, da resolución citada no punto anterior, empregando para o efecto o modelo que figura nesta resolución como anexo II.</p>
<p>Sexta.-Desenvolvemento das probas.</p>
<p>1. Xunto coa listaxe de admitidos da base anterior, o tribunal publicará a data e a hora de celebración do exame, así como as instrucións de funcionamento e desenvolvemento da proba, coas indicacións que resulten adecuadas para garantir a súa correcta operatividade.</p>
<p>2. Os aspirantes serán convocados para cada exercicio en único chamamento, sendo excluído das probas quen non compareza.</p>
<p>3. Os aspirantes deberán presentarse á realización das probas provistos de DNI ou documento fidedigno acreditativo da súa identidade, a xuízo do tribunal; a súa omisión dará lugar á súa non admisión á realización das probas. Recoméndase igualmente que concorran provistos dunha copia da solicitude de admisión e do impreso xustificativo do pagamento das taxas.</p>
<p>Sétima.-Estrutura e cualificación dos exercicios.</p>
<p>1. Os exercicios de que constarán as probas, a súa estrutura, forma de cualificación e áreas de coñecemento, serán os establecidos no Real decreto 1032/2007, do 20 de xullo, polo que se regula a cualificación inicial e a formación continua dos condutores de determinados vehículos destinados ao transporte por estrada, pola que se regulan estas probas.</p>
<p>2. O exame constará de 100 preguntas tipo «test», cada unha das cales constará de catro respostas alternativas, sobre o contido das materias incluídas na sección 1ª ou 2ª da alínea A) do anexo I; segundo a clase de permisos de condución a que se refira; 25 de tales preguntas estarán referidas aos obxectivos 1.4, 2.2 e 3.7 cando o programa do exame sexa o contido na sección 1ª do anexo I, e aos obxectivos 1.4, 2.2 e 3.7 cando o programa do exame sexa o contido na sección 2ª do anexo I.</p>
<p>3. O exame incluirá, en todo caso, polo menos unha pregunta relativa a cada un dos obxectivos enumerados na sección correspondente da alínea A) do anexo I.</p>
<p>4. O tempo para a realización do exame non será inferior a 2 horas.</p>
<p>5. As respostas correctas valoraranse con 1 punto e as erroneamente contestadas penalizaranse con 0,5 puntos negativos. As preguntas non contestadas ou que conteñan máis dunha resposta non puntuarán positiva nin negativamente.</p>
<p>6. Para aprobar será necesario obter unha puntuación non inferior á metade do total de puntos posibles.</p>
<p>Oitava.-Tribunal.</p>
<p>O tribunal das probas estará formado por cinco membros: o presidente, tres vogais e o secretario, que actuará con voz e voto, designándose membros suplentes dos anteriores.</p>
<p>O tribunal cualificador das probas convocadas estará integrado polo seguinte persoal da Dirección Xeral de Transportes:</p>
<p>Presidente: Antón García Río.</p>
<p>Presidente suplente: Xosé Lluis Fernández Suárez.</p>
<p>Vogais:</p>
<p>María del Mar Estévez Mosquera.</p>
<p>María Elena Nimo Mayo.</p>
<p>Rodrigo López Asorey.</p>
<p>Vogais suplentes:</p>
<p>David Conde Varela.</p>
<p>Fidel Juan González Deus.</p>
<p>Alfonso Tenorio Aranguren.</p>
<p>Secretario: Pablo Amenedo Bermúdez.</p>
<p>Secretario suplente: Marina Cid Dopazo.</p>
<p>2. O procedemento de actuación do tribunal axustarase en todo momento ao disposto na Lei de réxime xurídico das administracións públicas e do procedemento administrativo común. Os membros suplentes do tribunal participarán, xunto cos titulares, cando sexa preciso para o bo desenvolvemento das probas.</p>
<p>3. O secretario do tribunal elaborará un modelo harmonizado e continuado de acta en que recollerá a lista das sesións realizadas e un resumo do contido destas. O referido modelo autorizarase coa sinatura do secretario e o visto e prace do presidente.</p>
<p>4. O tribunal adoptará as medidas precisas naqueles casos en que resulte necesario, de forma que os aspirantes con discapacidades gocen de similares condicións para a realización dos exercicios que os restantes participantes. Neste sentido, estableceranse para as persoas con discapacidades que o soliciten as adaptacións posibles de tempo e/ou medios para a súa realización.</p>
<p>Para a materialización destas previsións, os aspirantes cun grao de minusvalidez igual ou superior ao 33%, deberán indicalo expresamente na solicitude, especificando claramente o tanto por cento de discapacidade recoñecido polo órgano competente, e xuntando á solicitude os documentos xustificativos desta circunstancia. Así mesmo, deberán incorporar á solicitude un escrito motivado indicando as adaptacións de tempo e/ou medios para a realización dos exercicios en que esta adaptación sexa necesaria.</p>
<p>5. O presidente do tribunal adoptará as medidas oportunas para garantir que os exercicios sexan corrixidos sen que se coñeza a identidade dos aspirantes, utilizando para iso os impresos adecuados.</p>
<p>6. Para os efectos de cualificación, e de conformidade co Decreto 144/2001, do 7 de xuño (DOG nº 122, do 25 de xuño), cualificarase o tribunal como de categoría primeira.</p>
<p>Décima.-Información aos interesados.</p>
<p>Sobre este procedemento administrativo poderase obter documentación normalizada ou información adicional na Dirección Xeral de Transportes, a través dos seguintes medios:</p>
<p>a) Páxina web oficial da consellería (www.cptopt.xunta.es).</p>
<p>b) Correo electrónico: ordenacion.transportes@xunta.es.</p>
<p>Disposición derradeira</p>
<p>Contra esta orde pode interpoñerse recurso contencioso-administrativo, no prazo de 2 meses, contados desde o día seguinte ao da publicación desta orde, ante a Sala do Contencioso-Administrativo do Tribunal Superior de Xustiza de Galicia, de conformidade co disposto na Lei 29/1998, do 13 de xullo, pola que se regula a xurisdición contencioso-administrativa.</p>
<p>Santiago de Compostela, 4 de agosto de 2008.</p>
<p>María José Caride Estévez</p>
<p>Conselleira de Política Territorial, Obras Públicas</p>
<p>e Transportes</p>
<p>Ver referencia pdf "15700D001P006.PDF"</p>
<p>-Real decreto 1032/2007, do 20 de xullo, polo que se regula a cualificación inicial e a formación continua dos condutores de determinados vehículos destinados ao transporte por estrada.</p>
<p>-Orde do 4 de agosto de 2008 pola que se establecen regras de desenvolvemento e a convocatoria das probas de constatación da cualificación inicial para o exercicio da actividade de condutor profesional de determinados vehículos destinados ao transporte de mercadorías ou de viaxeiros por estrada, en desenvolvemento do Real decreto 1032/2007, do 20 de xullo.</p>
<p>Ver referencia pdf "15700D001P006.PDF"</p>
<p>-Real decreto 1032/2007, do 20 de xullo, polo que se regula a cualificación inicial e a formación continua dos condutores de determinados vehículos destinados ao transporte por estrada.</p>
<p>-Orde do 4 de agosto de 2008 pola que se establecen regras de desenvolvemento e a convocatoria das probas de constatación da cualificación inicial para o exercicio da actividade de condutor profesional de determinados vehículos destinados ao transporte de mercadorías ou de viaxeiros por estrada, en desenvolvemento do Real decreto 1032/2007, do 20 de xullo.</p>

