---
date: '2000-02-28'
id: 4DEE
page: 2
number: 40
agency: CONSELLERÍA DE SANIDADE E SERVICIOS SOCIAIS
section: III. OUTRAS DISPOSICIÓNS
title: >-
  Resolución do 18 de febreiro de 2000, da Secretaría Xeral da Consellería de
  Sanidade e Servicios Sociais, pola que se fai público o acordo de colaboración
  entre a Consellería de Sanidade e Servicios Sociais e os colexios oficiais de
  médicos de Galicia.
range: Resolución
url: 'https://www.xunta.gal/dog/Publicados/2000/20000228/Anuncio4DEE_gl.html'
---
<p>Con data do 16 de febreiro de 2000 a Consellería de Sanidade e Servicios Sociais e os colexios oficiais de médicos de Galicia subscribiron un acordo de colaboración coa finalidade de servir de punto de partida para a formulación de propostas de cola</p>
<p>boración específicas, de xeito que a Consellería de Sanidade e Servicios Sociais e os colexios oficiais de médicos de Galicia fagan efectiva a necesaria colaboración entre ambas.</p>
<p>En cumprimento do exposto na cláusula oitava do acordo de colaboración entre a a Consellería de Sanidade e Servicios Sociais e os colexios oficiais de médicos de Galicia,</p>
<p>RESOLVO:</p>
<p>Facer público o contido do citado acordo que figura no anexo I.</p>
<p>Santiago de Compostela, 18 de febreiro de 2000.</p>
<p>Manuel Antonio Silva Romero</p>
<p>Secretario xeral da Consellería de Sanidade e Servicios Sociais</p>
<p>ANEXO I</p>
<p>Acordo de colaboración entre a Consellería de Sanidade e Servicios Sociais e os colexios oficiais de médicos de Galicia</p>
<p>En Santiago de Compostela, 16 de febreiro de 2000.</p>
<p>Dunha parte, José Mª Hernández Cochón, Conselleiro de Sanidade e Servicios Sociais e presidente do Servicio Galego de Saúde, de acordo co establecido no artigo 34 da Lei 1/1983, do 22 de febreiro, reguladora da Xunta e do seu presidente, modificada pola Lei 11/1988, do 20 de outubro, e de conformidade cos decretos 48/1998 e 49/1998, do 5 de febreiro, polos que se establece a estructura orgánica dos servicios centrais da Consellería de Sanidade e Servicios Sociais e do Servicio Galego de Saúde, respectivamente,</p>
<p>E doutra:</p>
<p>Miguel José Carrero López, presidente do Ilustre Colexio Oficial de Médicos da provincia da Coruña.</p>
<p>Sven Gunther Cando, presidente do Ilustre Colexio Oficial de Médicos da provincia de Lugo.</p>
<p>Manuel Montero Gómez, presidente do Ilustre Colexio Oficial de Médicos da provincia de Ourense,</p>
<p>E Manuel Campos Villarino, presidente do Ilustre Colexio Oficial de Médicos da provincia de Pontevedra.</p>
<p>Actuando todos eles no seu nome e representación,</p>
<p>Expoñen:</p>
<p>Primeiro.-A Consellería de Sanidade e Servicios Sociais e o Servicio Galego de Saúde consideran de sumo interese acada-la máxima colaboración con tódalas asociacións de carácter profesional, na procura de relacións fluídas que faciliten o intercambio de información e a colaboración mutua.</p>
<p>Segundo.-Os colexios oficiais de médicos consideran necesario promover foros que faciliten a cooperación e intercambio de información coa administración sanitaria, nos que poidan expoñer continuadamente as súas opinións e puntos de vista.</p>
<p>Terceiro.- Na procura desta relación máis estreita entre as partes para promover e impulsar unha colaboración fluída entre a Consellería de Sanidade e Servicios Sociais e os colexios oficiais de médicos de Galicia, ambas partes</p>
<p>Acordan:</p>
<p>Primeiro.-É obxecto deste acordo servir de punto de partida para a formulación de propostas de colaboración específicas, de xeito que a Consellería de Sanidade e Servicios Sociais e os colexios oficiais de médicos de Galicia fagan efectiva a necesaria colaboración entre ambas.</p>
<p>Segundo.-Para acadar unha participación activa dos profesionais médicos como máximos protagonistas do proceso asistencial, é necesario o compromiso dos colexios oficiais de médicos como representantes dos intereses dos colexiados que traballan en Galicia, actuando como canle de comunicación coa Consellería de Sanidade e Servicios Sociais e o Servicio Galego de Saúde.</p>
<p>Terceiro.-Neste ámbito de colaboración, a Consellería de Sanidade e Servicios Sociais e o Servicio Galego de Saúde consideran de sumo interese acada-la máxima información de carácter sanitario no seu labor normativo, para o que é necesaria a participación activa neste proceso dos profesionais médicos canalizada a través dos colexios oficiais médicos.</p>
<p>Cuarto.-Os colexios oficiais de médicos comprométense a promove-la implicación dos profesionais nas reformas e proxectos normativos que a Consellería de Sanidade e Servicios Sociais acorde con eles.</p>
<p>Esta participación será especialmente relevante na elaboración daquelas disposicións normativas que se realicen por iniciativa da Consellería de Sanidade e Servicios Sociais ou do Servicio Galego de Saúde que dalgún xeito afecten o colectivo profesional médico, co fin de implicarse no seu proceso de elaboración, de forma máis vinculante para as dúas partes que o simple trámite de alegacións.</p>
<p>Quinto.-A Consellería de Sanidade e Servicios Sociais dará traslado ós colexios de médicos de canta normativa se proxecte en materia sanitaria e afecte os lexítimos intereses destes e dos seus colexiados.</p>
<p>Sexto.-Para o seguimento e aplicación deste acordo, créase unha comisión mixta colexios oficiais de médicos-Consellería de Sanidade e Servicios Sociais, que se reunirá polo menos cada dous meses, ou cando as circunstancias o precisen, por petición de calquera das partes, e que estará composta polas persoas que ocupen os seguintes cargos ou aquelas nas que deleguen:</p>
<p>-O presidente do Sergas.</p>
<p>-O secretario xeral do Sergas.</p>
<p>-Os directores xerais das divisións do Servicio Galego de Saúde.</p>
<p>-O subdirector xeral de Réxime Administrativo da Consellería de Sanidade e Servicios Sociais.</p>
<p>-Os presidentes dos colexios médicos galegos.</p>
<p>-O secretario do Consello Galego de Colexios Médicos.</p>
<p>-O asesor xurídico do Consello Galego de Colexios Médicos.</p>
<p>Sétimo.-Por petición de calquera das partes asinantes, poderán crearse comités paritarios de estudio para a análise de problemáticas concretas, con finalidade informativa e de participación dos colexios oficiais de médicos no marco do exercicio lexítimo das súas competencias.</p>
<p>Da actuación destes comités de estudio darase conta á comisión mixta.</p>
<p>Cada comité, unha vez constituído, fixará o seu programa de actuacións.</p>
<p>Oitavo.-O presente acordo, que será publicado no Diario Oficial de Galicia, será efectivo desde o día seguinte ó da súa sinatura, e seguirá en vigor mentres as partes non manifesten expresamente a súa vontade de finalización.</p>
<p>E en proba de conformidade, asínase este acordo, no lugar e data anteriormente indicados.</p>
<p>Pola Consellería de Sanidade e Servicios Sociais e Sergas: José Mª Hernández Cochón. Polo Colexio Oficial de Médicos da Coruña: Miguel José Carrero López. Polo Colexio Oficial de Médicos de Lugo: Sven Gunther Cando. Polo Colexio Oficial de Médicos de Ourense: Manuel Montero Gómez. Polo Colexio Oficial de Médicos de Pontevedra: Manuel Campos Villarino.</p>

