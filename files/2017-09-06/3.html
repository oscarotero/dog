---
date: '2017-09-06'
id: G0423-290817-0004
page: 41745
number: 169
agency: Consellería de Infraestruturas e Vivenda
section: III. Outras disposicións.
title: >-
  DECRETO 85/2017, do  20 de xullo, polo que se declara, en concreto, a
  utilidade pública e se dispón a urxente ocupación dos bens e dereitos
  afectados polo proxecto de construción do itinerario peonil e ciclista na
  PO-300, Vilariño-polígono do Salnés, punto quilométrico 9+310-10+270, nos
  concellos de Cambados e Ribadumia (clave PO/16/062.06).
range: Decreto
url: >-
  https://www.xunta.gal/dog/Publicados/2017/20170906/AnuncioG0423-290817-0004_gl.html
---
<p>Antecedentes:</p>
    <p>Con data do 15 de decembro de 2016 aprobouse provisionalmente, por resolución da Dirección da Axencia Galega de Infraestruturas, o proxecto de construción do itinerario peonil e ciclista na PO-300, Vilariño-polígono do Salnés, p.q. 9+310-10+270, de clave PO/16/062.06.</p>
    <p>Con data do 5 de maio de 2017 publicouse no <em>Diario Oficial de Galicia</em> (núm. 86) o Anuncio do 24 de abril de 2017 polo que se somete ao trámite de información pública o proxecto de construción do itinerario peonil e ciclista na PO-300, Vilariño-polígono do Salnés, p.q. 9+310-10+270, de clave PO/16/062.06, así como a relación individual de bens, dereitos e propietarios afectados polo proxecto referenciado.</p>
    <p>Posteriormente, e tras a análise dos informes e certificacións presentados, o 17 de xullo de 2017 apróbase o expediente de información pública, e definitivamente, o proxecto de construción do itinerario peonil e ciclista na PO-300, Vilariño-polígono do Salnés, p.q. 9+310-10+270, de clave PO/16/062.06.</p>
    <p>Este proxecto ten por obxecto a creación dunha senda compartida (peoníl e ciclista) no treito da estrada PO-300 que se inicia no tramo urbano do núcleo de Sameiro (Cambados), atravesa polo concello de Ribadumia e remata no último treito no concello de Cambados, onde enlaza coas beirarrúas existentes. Créase un itinerario continuo e seguro que potenciará a mobilidade a pé ou en bicicleta en detrimento do vehículo de motor e mellorará, de xeito colateral, a seguridade viaria na circulación de peóns e ciclistas, que na actualidade non dispoñen de carril específico e circulan pola beiravía ou polo carril de circulación.</p>
    <p>A senda executarase en formigón coloreado cunha sección transversal de 3 metros de ancho medio, destinada ao itinerario compartido, 0,5 metros de zona verde (naqueles treitos onde o espazo dispoñible o permita), enmarcada entre bordos de 22 cm de ancho.</p>
    <p>As obras previstas comprenden tamén as seguintes actuacións (necesarias para garantir a funcionalidade da senda executada):</p>
    <p>– Mellora da rede da drenaxe existente na zona coa prolongación das obras de drenaxe transversal.</p>
    <p>– Execución dun prisma para futuras canalizacións eléctricas e de iluminación.</p>
    <p>– Mellora da sinalización, balizamento e defensas e reposición de servizos.</p>
    <p>A competencia para a execución da expropiación forzosa, no ámbito das estradas non incorporadas á rede do Estado, con itinerarios que se desenvolvan integramente no seu territorio, correspóndelle á Comunidade Autónoma de Galicia, ao abeiro do punto dous do artigo 28 do Estatuto de autonomía de Galicia, aprobado pola Lei orgánica 1/1981, do 6 de abril.</p>
    <p>Correspóndelle ao Consello da Xunta de Galicia, como órgano equivalente ao Consello de Ministros, no ámbito da Administración autonómica, o recoñecemento concreto da utilidade pública e a declaración da urxente ocupación dos bens afectados pola expropiación a que dá lugar a realización da obra, segundo o previsto nos artigos 10 e 52 da Lei do 16 de decembro de 1954, de expropiación forzosa.</p>
    <p>Na súa virtude, por proposta da conselleira de Infraestruturas e Vivenda e logo de deliberación do Consello da Xunta de Galicia, na súa reunión do día vinte de xullo de dous mil dezasete,</p>
    <h2>DISPOÑO:</h2>
    <p>Artigo único. Declarar, en concreto, a utilidade pública e a necesidade de urxente ocupación para os efectos de expropiación forzosa, dos bens e dereitos que se concretan no expediente administrativo instruído, así como en calquera das modificacións que sexa necesario realizar para a execución do proxecto de construción do itinerario peonil e ciclista na PO-300, Vilariño-polígono do Salnés, p.q. 9+310-10+270, de clave PO/16/062.06.</p>
    <p>Santiago de Compostela, vinte de xullo de dous mil dezasete</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Ethel Mª Vázquez Mourelle<br>Conselleira de Infraestruturas e Vivenda</p>

