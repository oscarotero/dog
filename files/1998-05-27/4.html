---
date: '1998-05-27'
id: C96E
page: 5
number: 100
agency: CONSELLERÍA DE SANIDADE E SERVICIOS SOCIAIS
section: III. OUTRAS DISPOSICIÓNS
title: >-
  Orde do 6 de maio de 1998 pola que se convoca unha bolsa de investigación para
  analiza-los datos do sistema de información e valoración sociosanitaria das
  residencias da terceira idade da Consellería de Sanidade e Servicios Sociais,
  propias e concertadas.
range: Orde
url: 'https://www.xunta.gal/dog/Publicados/1998/19980527/AnuncioC96E_gl.html'
---
<p>O Estatuto de autonomía para Galicia no seu artigo 27.23º atribúelle á Comunidade Autónoma a competencia exclusiva en materia de asistencia social.</p>
<p>A Lei 4/1993, do 14 de abril, de servicios sociais da Comunidade Autónoma de Galicia, recolle a posibilidade de outorgar axudas individualizadas, logo da correspondente convocatoria pública e con suxeición a criterios obxectivos.</p>
<p>A Consellería de Sanidade e Servicios Sociais da Xunta de Galicia, de conformidade co Decreto 347/1997, do 9 de decembro, polo que se establece a estructura orgánica da Xunta de Galicia, co Decreto 351/1997, do 10 de decembro, polo que se fixa a estructura orgánica dos departamentos da Xunta de Galicia, así como no Decreto 48/1998, do 5 de febreiro, polo que se establece a estructura orgánica dos servicios centrais da Consellería de Sanidade e Servicios Sociais, ten ó seu cargo competencias en materia de servicios sociais, de acordo co establecido no Estatuto de autonomía para Galicia nos termos sinalados pola Constitución española.</p>
<p>Na Lei 11/1992, do 7 de outubro, de réxime financeiro e presupuestario de Galicia, así como na Lei de orzamentos xerais da Comunidade Autónoma de Galicia para 1998, establécense os requisitos xerais para as subvencións e axudas que conceda a Administración autonómica, ás que se adaptará a presente orde, que atende, en todo caso, os principios de publicidade, obxectividade e concorrencia.</p>
<p>Coa presente convocatoria preténdese a realización dun traballo de investigación para analiza-los datos do sistema de información e valoración sociosanitaria das residencias da terceira idade da Consellería de Sanidade e Servicios Sociais, propias e concertadas.</p>
<p>Entre outros fins, nos orzamentos xerais da Comunidade Autónoma de Galicia de 1997 prorrogados para 1998, na aplicación orzamentaria 11.03.212D.482.1, existe crédito axeitado e suficiente para este gasto.</p>
<p>Na súa virtude, conforme o establecido no artigo 78 da Lei 11/1992, do 7 de outubro, de réxime financeiro e presupostario, e de acordo cos artigos 34 e 38 da Lei 1/1983, do 22 de febreiro, reguladora da Xunta e do seu presidente, reformada pola Lei 11/1988, do 20 de outubro,</p>
<p>DISPOÑO:</p>
<p>Primeiro.-Obxecto da convocatoria.</p>
<p>Convocar unha bolsa de investigación para analiza-los datos do sistema de información e valoración sociosanitaria de residentes (CMBDSS) das residencias da terceira idade da Consellería de Sanidade e Servicios Sociais, propias e concertadas.</p>
<p>Segundo.-Condicións dos solicitantes.</p>
<p>Son requisitos para participar na seguinte convocatoria:</p>
<p>a) Ser español/a.</p>
<p>b) Non perder con anterioridade a condición de bolseiro por causa imputable ó solicitante.</p>
<p>c) Non padecer defecto físico ou psíquico que impida o desenvolvemento normal da actividade.</p>
<p>d) Ter finalizados os estudios de diplomado en enfermería nos cursos 1993-1994 ou posteriores.</p>
<p>Terceiro.-Solicitudes.</p>
<p>Os interesados deberán dirixi-la solicitude anexa á Dirección Xeral de Servicios Sociais, edificio administrativo San Caetano - bloque 2, 2º, Santiago de Compostela, xunto coa seguinte documentación:</p>
<p>-Fotocopia DNI.</p>
<p>-Certificación académica, con detalle das cualificacións obtidas, e título de diplomado en enfermería ou resgardo de que se solicitou a súa expedición.</p>
<p>-Currículum vitae do solicitante.</p>
<p>O prazo de presentación de solicitudes será de quince días naturais contados a partir do día seguinte en que se publique esta orde no Diario Oficial de Galicia.</p>
<p>Cuarto.-Dereitos dos adxudicatarios:</p>
<p>A) O importe da bolsa será dun millón cincocentas cincuenta mil pesetas. Esta cantidade aboarase da seguinte maneira:</p>
<p>-Unha asignación mensual de 180.000 pesetas, coa retención fiscal que corresponda, que será incompatible con calquera outra axuda ou actividade remunerada.</p>
<p>-O resto do importe aboarase, se é o caso, en concepto de indemnizacións por visitas e desprazamentos, logo da acreditación dos gastos realizados.</p>
<p>B) Ó remata-la bolsa seralle entregado un diploma acreditativo, pola Dirección Xeral de Servicios Sociais, logo do informe favorable do xefe de Servicio de Planificación e Coordinación.</p>
<p>Quinto.-Duración da bolsa.</p>
<p>O período de desfrute da bolsa será ata o 31 de decembro de 1998 e comezará a desfrutarse antes do remate dos 15 días seguintes á súa adxudicación.</p>
<p>Por resolución da Dirección Xeral de Servicios Sociais, a bolsa poderase prorrogar anualmente ata un máximo de 3 anos, incluído o ano da concesión, á vista do traballo realizado polo bolseiro, sempre que o permitan as dispoñibilidades orzamentarias. No suposto de prórroga, a dotación económica poderá incrementarse de acordo co índice de prezos ó consumo que se estableza para cada ano.</p>
<p>Sexto.-Financiamento.</p>
<p>O gasto financiarase con cargo á aplicación orzamentaria 11.03.212D.482.1.</p>
<p>Sétimo.-Obrigas dos bolseiros.</p>
<p>1. O bolseiro queda obrigado á realización dun traballo de investigación sobre os datos do sistema de información e valoración sociosanitaria de residentes (CMBDSS) das residencias da terceira idade da Con</p>
<p>sellería de Sanidade e Servicios Sociais, propias e concertadas que, entre outras cousas, incluirá:</p>
<p>-Analiza-lo conxunto de problemas das persoas maiores que viven nas residencias da terceira idade, en especial das enfermidades e problemas de saúde, niveis de capacidade funcional e necesidades de coidados dos residentes.</p>
<p>-Avaliar como se relacionan os distintos recursos entre si para a atención ós residentes.</p>
<p>-Analiza-las aplicacións de utilidade clínica (por exemplo, marcadores de calidade asistencial) de interese para os profesionais e responsables asistenciais.</p>
<p>-Outros datos que poidan ser considerados de interese para esta dirección xeral.</p>
<p>2. O bolseiro está obrigado a acudir á Dirección Xeral de Servicios Sociais, en horario de 9 a 2 da mañá, a segui-las indicacións que lle dicte a Dirección Xeral de Servicios Sociais e a presentarlle os informes que resulten pertinentes á vista do programa de traballo que se aprobe no seu momento. Así mesmo, cando sexa necesario, deberá desprazarse ás residencias da terceira idade que teñan implantado ou vaian implanta-lo CMBDSS.</p>
<p>3. O bolseiro deberá entregar tres exemplares do traballo realizado, cada un deles acompañado dun resumo con extensión comprendida entre cinco e dez páxinas (formato A4), a dobre espacio, no que, de forma sucinta, se recolla a metodoloxía da análise, os resultados xerais máis sobresaíntes, as conclusións principais, o contido e as ideas principais do traballo realizado. Así mesmo, os traballos deberanse presentar en soporte informático compatible co sistema Windows.</p>
<p>Oitavo.-Procedemento de selección.</p>
<p>Para a adxudicación da praza procederase da seguinte maneira:</p>
<p>1. Para a valoración dos méritos constituirase un tribunal, presidido polo director xeral de Servicios Sociais ou persoa en quen delegue, e do que formarán parte como vocais a subdirectora xeral do Programa de Atención Sociosanitaria, o xefe de Servicio de Planificación e Coordinación e un técnico por proposta do director xeral, e como secretario, un funcionario designado polo director xeral.</p>
<p>O tribunal non valorará aqueles méritos alegados polos solicitantes nas súas instancias que non estean acreditados documentalmente, ben presentando os orixinais ou ben as correspondentes fotocopias debidamente cotexadas.</p>
<p>2. O tribunal deberá valorar no seu conxunto os seguintes datos por orde de preferencia:</p>
<p>-Coñecementos acreditados no eido das persoas maiores.</p>
<p>-Coñecementos de informática a nivel usuario.</p>
<p>-Expediente académico.</p>
<p>-Currículum vitae.</p>
<p>-Motivo da solicitude.</p>
<p>3. O tribunal valorará estes datos en dúas fases:</p>
<p>a) Primeira fase. O tribunal, de acordo cos méritos acreditados polos solicitantes, realizará unha primeira selección dos aspirantes, acordando cales pasan á segunda fase.</p>
<p>b) Segunda fase. O tribunal realizará unha entrevista sobre os coñecementos acreditados no eido das persoas maiores e unha proba práctica para acredita-los coñecementos sobre o manexo a nivel de usuario de programas de procesadores de textos (Word para Windows, follas de cálculo EXCEL e xestores de base de datos Dbase) cos solicitantes seleccionados na primeira fase.</p>
<p>4. O tribunal, á vista dos méritos acreditados nas solicitudes, a entrevista e a proba práctica, decidirá a adxudicación da bolsa ó candidato que considere por orde do mérito e capacidade.</p>
<p>A resolución será adoptada no prazo de 30 días, contados desde o vencemento do prazo de presentación das instancias. Se as solicitudes non se resolvesen no prazo establecido, entenderanse desestimadas.</p>
<p>O tribunal poderá declarar deserta a bolsa convocada.</p>
<p>No caso de que a persoa proposta renunciase á bolsa, a adxudicación recaería automaticamente na que a siga en puntuación, e así sucesivamente.</p>
<p>Tódalas comunicacións e resolucións do tribunal realizaranse a través do taboleiro de anuncios da Dirección Xeral de Servicios Sociais, sita no edificio administrativo San Caetano, bloque, 2º de Santiago de Compostela.</p>
<p>Noveno.-Natureza da relación bolseiros - Administración.</p>
<p>Os seleccionados adquirirán exclusivamente a condición de bolseiros, sen ningunha outra relación laboral ou administrativa.</p>
<p>Décimo.-Dereitos de autor e publicación dos traballos.</p>
<p>A aceptación da bolsa de investigación implica a cesión dos dereitos de autor a favor da Dirección Xeral de Servicios Sociais, que reserva para si o dereito de publica-lo traballo.</p>
<p>Décima primeira.-Revogación ou interrupción no desfrute das bolsas.</p>
<p>1. O director xeral de Servicios Sociais resolverá a perda de condición de bolseiro polo incumprimento da finalidade da bolsa ou das condicións e obrigas que se estipulen nesta orde, dando lugar á perda dela e á devolución do percibido cos seus xuros de mora.</p>
<p>2. No suposto de interrupción no goce da bolsa por causas distintas ás previstas no apartado anterior, o director xeral, apreciando as circunstancias concorrentes, resolverá se procede esixi-la resolución total ou parcial das cantidades aboadas, ou suspender ou anula-los pagamentos pendentes.</p>
<p>Disposición derradeira</p>
<p>Facúltase o director xeral de Servicios Sociais para dicta-las resolucións necesarias para o desenvolvemento da presente orde.</p>
<p>Santiago de Compostela, 6 de maio de 1998.</p>
<p>José Mª Hernández Cochón.</p>
<p>Conselleiro de Sanidade e Servicios Sociais.</p>
<p>4017</p>

