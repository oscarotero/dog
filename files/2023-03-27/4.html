---
date: '2023-03-27'
id: G0597-230323-0004
page: 20308
number: 60
agency: Consellería de Facenda e Administración Pública
section: III. Outras disposicións.
title: >-
  RESOLUCIÓN do 24 de marzo de 2023, da Dirección Xeral de Política Financeira e
  Tesouro, pola que se ordena a publicación da Resolución do 24 de marzo de 2023
  de modificación da Resolución pola que finaliza o procedemento de concesión de
  subvencións, en réxime de concorrencia competitiva, destinadas a incentivar e
  fomentar a prestación de servizos bancarios básicos (código de procedemento
  FA500A).
range: Resolución
url: >-
  https://www.xunta.gal/dog/Publicados/2023/20230327/AnuncioG0597-230323-0004_gl.html
---
<p>No Diario Oficial de Galicia número 117, do 22 de xuño de 2021, publicouse a Orde do 18 de xuño de 2021 pola que se establecían as bases reguladoras das subvencións, en réxime de concorrencia competitiva, destinadas a incentivar e fomentar a prestación de servizos bancarios básicos consistentes na instalación, mantemento e posta en funcionamento de caixeiros automáticos e a prestación dun servizo de asistencia e formación financeira en entidades locais da Comunidade Autónoma de Galicia (prioritariamente nos concellos sen entidade financeira no seu territorio), e se convocaban para as anualidades 2021 a 2025.</p>
    <p>A orde recolle que a subvención se destinará á consecución das seguintes finalidades:</p>
    <p>– Instalación de caixeiros automáticos nos locais que os concellos interesados determinen, sempre que estes locais poidan cumprir os requisitos técnicos exixidos pola normativa vixente.</p>
    <p>– Mantemento do caixeiro nas condicións que aseguren o seu normal funcionamento.</p>
    <p>– Servizo mínimo de asistencia e formación financeira personalizado.</p>
    <p>Estes servizos prestaranse nos concellos que teñan asinado con carácter previo un convenio para a universalización dos servizos financeiros coa Administración autonómica.</p>
    <p>No DOG núm. 233, do 3 de decembro do 2021, publicouse a Resolución pola que finaliza o procedemento de concesión de subvencións en réxime de concorrencia competitiva destinadas a incentivar e fomentar a prestación de servizos bancarios básicos. Como anexo desta resolución enumeráronse os 38 concellos que tiñan asinado o convenio de universalización dos servizos financeiros coa Administración autonómica.</p>
    <p>No artigo 20 da orde reguladora da subvención establécese que, con carácter anual, e en calquera caso antes do 30 de xuño de cada exercicio, a Dirección Xeral de Política Financeira e Tesouro comunicará á entidade beneficiaria a relación de concellos que desde a data da última comunicación formalizaran o correspondente convenio de colaboración para a universalización de servizos financeiros.</p>
    <p>Deste modo, mediante o Acordo do consello da Xunta do 19 de xaneiro de 2023 estableceuse a apertura dun novo prazo de adhesión ao protocolo para a universalización dos servizos financeiros nos concellos galegos.</p>
    <p>Neste novo prazo adheríronse ao protocolo de colaboración entre a Xunta de Galicia e a Fegamp cinco concellos: Beade, Punxín, Ribas de Sil, Toén e Castrelo do Val.</p>
    <p>Os convenios con Punxín e Toén foron asinados o 13 de marzo de 2023. Os convenios con Beade, Ribas de Sil e Castrelo do Val asináronse o 14 de marzo de 2023.</p>
    <p>A sinatura destes novos convenios motiva a necesidade da modificación da resolución de concesión.</p>
    <p>Por tratarse dun procedemento de concorrencia competitiva e consonte o indicado no artigo 45 da Lei 39/2015, do 1 de outubro, do procedemento administrativo común das administracións públicas, tal como sinala o artigo 20 da dita Orde do 18 de xuño de 2021, publicarase no Diario Oficial de Galicia as subvencións concedidas.</p>
    <p>Polo exposto,</p>
    <h2>RESOLVO:</h2>
    <p>Ordenar a publicación no Diario Oficial de Galicia do contido íntegro da Resolución do 24 de marzo de 2023 de modificación da resolución pola que finaliza o procedemento de concesión de subvencións en réxime de concorrencia competitiva, destinadas a incentivar e fomentar a prestación de servizos bancarios básicos, ditada no procedemento FA500A, e que se xunta coa presente resolución como anexo.</p>
    <p>Santiago de Compostela, 24 de marzo de 2023</p>
    <footer><p>David Cabañó Fernández<br>Director xeral de Política Financeira e Tesouro</p></footer>
    <h2>ANEXO</h2>
    <h3>Resolución de modificación da resolución pola que finaliza o procedemento de concesión de subvencións en réxime de concorrencia competitiva, destinadas a incentivar e fomentar a prestación de servizos bancarios básicos</h3>
    <p>Motivo de modificación da resolución: sinatura de novos convenios para a universalización dos servizos financeiros.</p>
    <p>Antecedentes:</p>
    <p>1. A Orde do 18 de xuño de 2021 pola que se establecen as bases reguladoras das subvencións, en réxime de concorrencia competitiva, destinadas a incentivar e fomentar a prestación de servizos bancarios básicos consistentes na instalación, mantemento e posta en funcionamento de caixeiros automáticos e a prestación dun servizo de asistencia e formación financeira en entidades locais da Comunidade Autónoma de Galicia (prioritariamente nos concellos sen entidade financeira no seu territorio), e se convocan para as anualidades 2021 a 2025, foi publicada no DOG núm. 117, do 22 de xuño de 2021. </p>
    <p>2. Con data do 18 de xuño de 2021 foi aprobada a autorización do gasto por un importe de dous millóns oitocentos oitenta e tres mil seiscentos euros (2.883.600,00 €), que corresponde a esta subvención destinada a incentivar e fomentar a prestación de servizos bancarios básicos no período 2021-2025, con cargo á aplicación orzamentaria 23.03.721A.470.0 (código de proxecto 202100092-Universalización Financeira) dos orzamentos xerais da Comunidade Autónoma.</p>
    <p>3. No DOG núm. 233, do 3 de decembro do 2021, publicouse a Resolución do 26 de novembro de 2021 pola que finaliza o procedemento de concesión de subvencións en réxime de concorrencia competitiva, destinadas a incentivar e fomentar a prestación de servizos bancarios básicos.</p>
    <p>No punto primeiro desta resolución resólvese conceder a mencionada subvención con cargo á aplicación orzamentaria 23.03.712A.470.0 (código de proxecto 2021-00092), a Abanca Corporación Bancaria, S.A., segundo a tipoloxía do convenio asinado e en vigor entre a entidade local e a Xunta de Galicia para a prestación de servizos bancarios básicos.</p>
    <p>O punto segundo establece: «O importe máximo da subvención é de 1.217.520,00 euros, nos termos e condicións recollidos na Orde do 18 de xuño do 2021 e na solicitude do interesado, que prevé un grao de cofinanciamento do 50 %, de tal forma que o módulo para a instalación, mantemento e posta en funcionamento de caixeiros automáticos terá unha asignación máxima de 7.100 € anuais por caixeiro».</p>
    <p>O punto sétimo establece a incorporación como anexo desta resolución da enumeración dos concellos que, con carácter previo, tiñan asinado coa Administración autonómica convenio de colaboración para a universalización dos servizos financeiros, un total de 38 concellos.</p>
    <p>O importe máximo establecido no mencionado punto segundo da resolución é o importe comprometido con relación aos 38 convenios asinados e incluídos no seu anexo. </p>
    <p>4. O artigo 14.1.m) da Lei 9/2007, do 13 de xuño, de subvencións de Galicia establece como contido mínimo das bases reguladoras as circunstancias que, como consecuencia da alteración das condicións tidas en conta para a concesión da subvención, poderían dar lugar á modificación da resolución regulada no artigo 35 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia.</p>
    <p>5. Consonte co mencionado artigo 14.1.m) da Lei 9/2007, a circunstancia que podería dar lugar á modificación da resolución está regulada no artigo 20 da Orde do 18 de xuño, que establece que, con carácter anual, e en calquera caso antes do 30 de xuño de cada exercicio, a Dirección Xeral de Política Financeira e Tesouro lle comunicará á entidade beneficiaria a relación de concellos que desde a data da última comunicación formalizasen o correspondente convenio de colaboración para a universalización de servizos financeiros.</p>
    <p>Deste modo, mediante o Acordo do Consello da Xunta do 19 de xaneiro de 2023 estableceuse a apertura dun novo prazo de adhesión para a universalización dos servizos financeiros nos concellos galegos afectados.</p>
    <p>Neste novo prazo adheríronse ao protocolo de colaboración entre a Xunta de Galicia e a Fegamp cinco concellos: Beade, Punxín, Ribas de Sil, Toén e Castrelo do Val.</p>
    <p>Os convenios con Punxín e Toén foron asinados o 13 de marzo de 2023. Os convenios con Beade, Ribas de Sil e Castrelo do Val asináronse o 14 de marzo de 2023.</p>
    <p>A sinatura destes convenios é unha circunstancia prevista no artigo 20 da orde de concesión da subvención e que fai necesaria a modificación dos puntos segundo e sétimo da Resolución do 26 de novembro do 2021 para reflectir os compromisos derivados dos novos convenios, e mantense o resto do establecido nela.</p>
    <p>En consecuencia, segundo o reflectido no artigo 20 da orde reguladora, en virtude da competencia delegada no artigo 3 para resolver o procedemento de concesión, </p>
    <h2>RESOLVO:</h2>
    <p>Modificar a resolución pola que finaliza o procedemento de concesións de subvención en réxime de concorrencia competitiva, destinadas a incentivar e fomentar a prestación de servizos bancarios básicos, asinada o 26 de novembro de 2021, nos seguintes puntos:</p>
    <p>Segundo. O importe máximo da subvención é de 1.325.250,41 € (dos cales 1.217.520,00 € corresponden co importe máximo establecido por mor dos compromisos derivados dos convenios de universalización dos servizos financeiros do anexo I desta resolución, e 107.730,41 € corresponden co importe máximo por mor dos compromisos derivados dos convenios de universalización de servizos financeiros do anexo II desta resolución), nos termos e condicións recollidos na Orde do 18 de xuño de 2021 e na solicitude do interesado, que prevé un grao de cofinanciamento do 50 %, de tal forma que o módulo para a instalación, mantemento e posta en funcionamento de caixeiros automáticos terá unha asignación máxima de 7.100 € anuais por caixeiro.</p>
    <p>Sétimo. No anexo I desta resolución enuméranse os concellos que, con carácter previo á sinatura da Resolución de concesión do 26 de novembro de 2021, tiñan asinado con esta Administración autonómica o correspondente convenio de colaboración para a universalización dos servizos financeiros. No anexo II desta resolución enuméranse os concellos que asinaron no exercicio 2023 con esta Administración autonómica o correspondente convenio de colaboración para a universalización dos servizos financeiros.</p>
    <p>Santiago de Compostela, 24 de marzo de 2023. O conselleiro de Facenda e Administración Pública. P.D. (artigo 3 da Orde do 18.6.2021), David Cabañó Fernández, director xeral de Política Financeira e Tesouro</p>
    <h2>Anexo I</h2>
    <h3>Relación de concellos que tiñan asinado o convenio de colaboración para a universalización de servizos financeiros antes do 26 de novembro do 2021</h3>
    <p>A Coruña:</p>
    <p>1. Aranga.</p>
    <p>2. Cabanas.</p>
    <p>3. Coirós.</p>
    <p>4. Dodro.</p>
    <p>5. Lousame.</p>
    <p>6. Paderne.</p>
    <p>7. Santiso.</p>
    <p>8. Toques.</p>
    <p>9. Vilasantar.</p>
    <p>10. Vilarmaior.</p>
    <p>11. Dumbría.</p>
    <p>12. Monfero.</p>
    <p>Lugo:</p>
    <p>1. O Páramo.</p>
    <p>2. Ribeira de Piquín.</p>
    <p>3. Samos.</p>
    <p>4. O Vicedo.</p>
    <p>Ourense:</p>
    <p>1. A Arnoia.</p>
    <p>2. Baltar.</p>
    <p>3. Os Blancos.</p>
    <p>4. Carballeda de Avia.</p>
    <p>5. Cenlle.</p>
    <p>6. Chandrexa de Queixa.</p>
    <p>7. Xunqueira de Ambía.</p>
    <p>8. Xunqueira de Espadañedo.</p>
    <p>9. Larouco.</p>
    <p>10. Lobeira.</p>
    <p>11. Melón.</p>
    <p>12. Oímbra.</p>
    <p>13. Petín.</p>
    <p>14. Piñor.</p>
    <p>15. Pontedeva.</p>
    <p>16. Porqueira.</p>
    <p>17. Rairíz de Veiga.</p>
    <p>18. Taboadela.</p>
    <p>19. A Teixeira.</p>
    <p>20. A Peroxa.</p>
    <p>21. Vilar de Santos.</p>
    <p>22. San Xoán de Río.</p>
    <h2>Anexo II.</h2>
    <h3>Relación de concellos que asinaron o convenio de colaboración para a universalización de servizos financeiros no exercicio 2023</h3>
    <p>Lugo:</p>
    <p>1. Ribas do Sil.</p>
    <p>Ourense:</p>
    <p>1. Beade.</p>
    <p>2. Castrelo do Val.</p>
    <p>3. Punxín.</p>
    <p>4. Toén</p>

