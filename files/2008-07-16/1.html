---
date: '2008-07-16'
page: 13
number: 137
agency: VICEPRESIDENCIA DA IGUALDADE E DO BENESTAR
section: III. OUTRAS DISPOSICIÓNS
title: >-
  Orde do 24 de xuño de 2008 pola que se modifica un ficheiro de datos de
  carácter persoal en materia de solidariedade e participación na
  Vicepresidencia da Igualdade e do Benestar da Xunta de Galicia.
range: Orde
---
<p>A Constitución española, no seu artigo 18.4º, dispón que a lei limitará o uso da informática para garantir a honra e intimidade persoal e familiar dos cidadáns e o pleno exercicio dos seus dereitos.</p>
<p>Neste sentido, a Lei orgánica 15/1999, do 13 de decembro, de protección de datos de carácter persoal, e o Real decreto 1720/2007, polo que se aproba o Regulamento de desenvolvemento da Lei orgánica 15/1999, do 13 de decembro, regulan o tratamento de datos de carácter persoal rexistrados en soporte físico, así como toda modalidade de uso posterior deles polos sectores público e privado. Neste marco a finalidade desta regulación é garantir e protexer os dereitos fundamentais e liberdades públicas das persoas físicas, e especialmente a súa honra e intimidade, tanto persoal como familiar.</p>
<p>O artigo 20.1º da devandita lei e o artigo 52 do Real decreto 1720/2007, do 21 de decembro, polo que se aproba o Regulamento de desenvolvemento da citada lei, establecen que a creación, modificación ou supresión dos ficheiros das administracións públicas só se poderá facer por medio de disposición xeral publicada no BOE ou diario oficial correspondente.</p>
<p>Pola Orde do 27 de febreiro de 2003 pola que se crean ficheiros automatizados de datos de carácter persoal existentes na Consellería de Familia, Xuventude e Voluntariado, créase un ficheiro automatizado de datos de carácter persoal para o Rexistro do voluntariado.</p>
<p>A conveniencia de adaptar o ficheiro creado ás novas necesidades operadas na materia xustifica a súa modificación.</p>
<p>En virtude do exposto, e facendo uso das facultades que me confire o artigo 34.6º da Lei 1/1983, do 22 de febreiro, de normas reguladoras da Xunta e da súa Presidencia, modificada pola Lei 11/1988, do 20 de outubro, a Lei 2/2007, do 28 de marzo, e a Lei 12/2007, do 27 de xullo,</p>
<p>DISPOÑO:</p>
<p>Artigo 1º.-Obxecto.</p>
<p>Mediante esta orde modifícase o ficheiro automatizado de carácter persoal que se especifica no anexo.</p>
<p>Artigo 2º.-Contido.</p>
<p>A información que, de acordo co artigo 20.2º da Lei orgánica 15/1999, do 13 de decembro, de protección de datos de carácter persoal, se deberá indicar nas disposicións de creación dos ficheiros está contida no anexo desta orde.</p>
<p>Artigo 3º.-Finalidade e uso dos ficheiros.</p>
<p>Os datos de carácter persoal, rexistrados no ficheiro automatizado de datos, modificado por esta orde, só serán utilizados para os fins expresamente previstos no anexo e por persoal debidamente autorizado.</p>
<p>Artigo 4º.-Cesión de datos.</p>
<p>Os datos só poderán ser cedidos nos supostos expresamente previstos na lei.</p>
<p>Artigo 5º.-Responsable do ficheiro.</p>
<p>Serán responsables da seguridade dos ficheiros os órganos que, en cada caso, figuran no anexo e ante os cales se exercerán os dereitos de acceso, rectificación e cancelación.</p>
<p>Artigo 6º.-Nivel de protección e medidas de seguridade.</p>
<p>O titular do órgano responsable destes ficheiros adoptará as medidas de xestión e organización que sexan necesarias, asegurando a súa confidencialidade, e os dereitos e obrigas recoñecidas na Lei orgánica 15/1999, do 13 de decembro.</p>
<p>Disposición derradeira</p>
<p>Esta orde entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, 24 de xuño de 2008.</p>
<p>Anxo Manuel Quintana González</p>
<p>Vicepresidente da Igualdade e do Benestar</p>
<p>ANEXO</p>
<p>Ficheiro: rexistro de entidades de acción voluntaria.</p>
<p>a) Finalidade do ficheiro e uso previsto.</p>
<p>A finalidade do ficheiro é a incorporación dos datos das entidades inscritas no Rexistro de entidades de acción voluntaria, para os efectos da súa protección.</p>
<p>b) Persoas ou colectivos sobre os cales se pretende obter datos de carácter persoal.</p>
<p>Entidades de acción voluntaria inscritas, persoas ao servizo das entidades de acción voluntaria e, de ser o caso, voluntarios.</p>
<p>c) Procedemento de recollida de datos.</p>
<p>Solicitudes en papel, contactos telefónicos e outros medios telemáticos.</p>
<p>d) Tipo de datos que inclúe.</p>
<p>Datos de carácter identificativo: DNI, CIF, nome e apelidos, enderezo postal, teléfono/teléfono móbil, fax e correo electrónico do representante legal e do responsable do programa.</p>
<p>e) Cesións previstas.</p>
<p>Outros departamentos da Administración autonómica e restantes administracións públicas.</p>
<p>f) Órgano da Administración responsable do ficheiro.</p>
<p>Dirección Xeral de Xuventude e Solidariedade.</p>
<p>g) Servizos ou unidades ante os cales se poden exercer os dereitos de acceso, rectificación, cancelación e oposición que constan no rexistro: Dirección Xeral de Xuventude e Solidariedade; edificio administrativo San Caetano, bloque III-1º, 15781 Santiago de Compostela.</p>
<p>h) Nivel de seguridade.</p>
<p>Básico.</p>

