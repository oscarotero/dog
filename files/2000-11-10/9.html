---
date: '2000-11-10'
id: 1397A
page: 15
number: 218
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 266/2000, do 26 de outubro, polo que se declara a urxente ocupación,
  para efectos de expropiación forzosa, polo Concello de Negreira, dos bens e
  dereitos necesarios para a realización das obras do proxecto de separata do
  proxecto modificado número 1 do de colectores xerais e estación depuradora de
  augas residuais de Negreira.
range: Decreto
url: 'https://www.xunta.gal/dog/Publicados/2000/20001110/Anuncio1397A_gl.html'
---
<p>O Concello de Negreira, en sesión que tivo lugar o día 13 de maio de 1999, aprobou o proxecto de separata do proxecto modificado nº 1 do de colectores xerais e estación depuradora de augas residuais de Negreira, e na sesión do 29 de febreiro de 2000, acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ó abeiro do disposto no artigo 52 da Lei de expropiación forzosa.</p>
<p>O concello remitiu a documentación complementaria para a correcta tramitación do expediente con data de entrada no rexistro xeral da Consellería de Xustiza, Interior e Relacións Laborais o día 19 de setembro de 2000.</p>
<p>Os bens nos que se concreta a declaración de urxente expropiación están determinados no expediente que se someteu a información pública.</p>
<p>A Dirección Xeral de Urbanismo da Consellería de Política Territorial, Obras Públicas e Vivenda emitiu informe favorable con data do 26 de abril de 2000.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, porque segundo sinala o concello trátase de sanea-lo medio no que viven e desenvolven as súas vidas e actividades os veciños do lugar de Campos de Negreira, construíndo uns colectores que, seguindo o trazado inicial que no seu día existiu como servidume de augas e rede de sumidoiros de natureza</p>
<p>pública para o abastecemento de auga á poboación desta localidade, recollan os lixiviados procedentes das cortes e estabulacións tradicionais que aínda perviven no citado lugar e que mesturadas coa auga de chuvia producen unha situación de contorno insán e fedorento.</p>
<p>A competencia para a declaración da urxente ocupación correspóndelle ó Consello da Xunta de Galicia segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude, por proposta do conselleiro de Xustiza, Interior e Relacións Laborais e logo de deliberación do Consello da Xunta de Galicia na súa reunión do día vinteseis de outubro de dous mil,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a urxente ocupación, polo Concello de Negreira para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto de separata do proxecto modificado nº 1 do de colectores xerais e estación depuradora de augas residuais de Negreira.</p>
<p>Santiago de Compostela, vinteseis de outubro de dous mil.</p>
<p>Manuel Fraga Iribarne</p>
<p>Presidente</p>
<p>Antonio Pillado Montero</p>
<p>Conselleiro de Xustiza, Interior e Relacións Laborais</p>

