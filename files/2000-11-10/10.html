---
date: '2000-11-10'
id: 1397E
page: 15
number: 218
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 267/2000, do 26 de outubro, polo que se declara a urxente ocupación,
  para efectos de expropiación forzosa, polo Concello de Carnota, dos bens e
  dereitos necesarios para a realización das obras do proxecto de saneamento
  integral de Carnota (fase I).
range: Decreto
url: 'https://www.xunta.gal/dog/Publicados/2000/20001110/Anuncio1397E_gl.html'
---
<p>O Concello de Carnota, en sesión que tivo lugar o día 18 de maio de 2000, aprobou o proxecto das obras de saneamento integral de Carnota (fase I) e na mesma sesión, acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ó abeiro do disposto no artigo 52 da Lei de expropiación forzosa.</p>
<p>O concello remitiu a documentación complementaria para a correcta tramitación do expediente con data en entrada no rexistro xeral da Consellería de Xustiza, Interior e Relacións Laborais o día 25 de maio de 2000.</p>
<p>Os bens nos que se concreta a declaración de urxente expropiación están determinados no expediente que se someteu a información pública.</p>
<p>A Dirección Xeral de Urbanismo da Consellería de Política Territorial, Obras Públicas e Vivenda emitiu informe favorable con data do 3 de outubro de 2000.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, xa que segundo sinala o concello, esta vén imposta por imperativo legal derivado da Directiva europea nº 271, do 21 de maio de 1991, na que se impón un prazo límite ata o 1 de xaneiro de 2001, para a instalación de sistemas de colectores en poboacións de máis de 15.000 habitantes, sendo o caso deste concello que ademais posúe financiamento da obra con cargo ós fondos europeos e cun prazo de execución que remata a finais do ano 2001.</p>
<p>A competencia para a declaración da urxente ocupación correspóndelle ó Consello da Xunta de Galicia segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude, por proposta do conselleiro de Xustiza, Interior e Relacións Laborais e logo de deliberación do Consello da Xunta de Galicia na súa reunión do día vinteseis de outubro de dous mil,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a urxente ocupación, polo Concello de Carnota para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto para o saneamento integral de Carnota (fase I).</p>
<p>Santiago de Compostela, vinteseis de outubro de dous mil.</p>
<p>Manuel Fraga Iribarne</p>
<p>Presidente</p>
<p>Antonio Pillado Montero</p>
<p>Conselleiro de Xustiza, Interior e Relacións Laborais</p>

