---
date: '2000-11-10'
id: '13986'
page: 15
number: 218
agency: ESCOLA GALEGA DE ADMINISTRACIÓN PÚBLICA
section: III. OUTRAS DISPOSICIÓNS
title: >-
  Resolución do 3 de novembro de 2000 pola que se convocan unhas Xornadas sobre
  arbitraxe de consumo.
range: Resolución
url: 'https://www.xunta.gal/dog/Publicados/2000/20001110/Anuncio13986_gl.html'
---
<p>Dentro do plan de actividades da Escola Galega de Administración Pública para 2000 e de acordo coas funcións atribuídas pola Lei 4/1987, do 27 de maio, de creación da escola, e pola Lei 10/1989, do 10 de xullo, de modificación da anterior, convócanse, en colaboración co Instituto Galego de Consumo, unhas xornadas sobre arbitraxe de consumo, convocatoria que se desenvolverá conforme as seguintes</p>
<p>Bases:</p>
<p>1. Obxectivos.</p>
<p>O cidadán só pode afronta-lo exercicio dos seus lexítimos intereses desde o coñecemento. Para isto, os poderes públicos deben asumir no seu conxunto unha estreita colaboración cos órganos representativos dos intereses dos consumidores. Neste sentido é moi importante, á súa vez, formar-las persoas que informan, atenden ou asesoran o cidadán cando actúa como consumidor, para que poidan acceder ós bens e productos con plena conciencia.</p>
<p>Dentro do ámbito de consumo, tamén se fai necesario divulgar e fomenta-lo sistema arbitral de consumo, por ser un instrumento a través do cal se lle pode dar solución ás controversias xurdidas entre os empresarios e os seus clientes.</p>
<p>Neste sentido, creuse necesario organizar unhas xornadas sobre consumo, abertas a diversos colectivos, en especial ós funcionarios, profesionais da información ó consumidor, inspección, procedemento sancionador, mediación e arbitraxe de consumo, cadros técnicos de diversas administracións e organizacións de consumidores, así como a profesionais de dereito.</p>
<p>Coa dita finalidade cóntase coa presencia de destacados representantes do mundo xurídico, que achegarán tanto as súas experiencias coma os seus coñecementos en materia de consumo.</p>
<p>2. Contido.</p>
<p>Trataranse estes temas:</p>
<p>-O concepto de consumidor na normativa actual.</p>
<p>-A mediación previa á arbitraxe.</p>
<p>-Principios e funcionamento da Lei de arbitraxe.</p>
<p>-Funcións dos árbitros: independencia, responsabilidade.</p>
<p>-O arbitraxe de consumo: servicio ó cidadán e ó empresario.</p>
<p>-A constitución do colexio arbitral. O procedemento arbitral.</p>
<p>-Información ó consumidor: sistema xudicial ou sistema arbitral. A publicidade do logotipo.</p>
<p>-Principios esenciais dos órganos extraxudiciais. RED EJE. Situación en Galicia e norte de Portugal.</p>
<p>3. Destinatarios.</p>
<p>Persoal ó servicio da Xunta de Galicia e da Administración local galega e interesados en xeral.</p>
<p>4. Desenvolvemento.</p>
<p>-Horario: mañá e tarde.</p>
<p>-Lugar e datas: as xornadas convocadas terán lugar no salón de actos da EGAP (sito na rúa Madrid, 2-4, de Santiago de Compostela), os días 29 e 30 de novembro de 2000.</p>
<p>5. Inscrición.</p>
<p>-Prazo: remata o luns, día 27 de novembro de 2000.</p>
<p>-Tramitación de solicitudes: as solicitudes irán dirixidas ó director da Escola Galega de Administración Pública, polígono das Fontiñas, rúa de Madrid, 2-4 - 15707, Santiago de Compostela, segundo o modelo que figura como anexo a esta convocatoria, e presentaranse no rexistro xeral da EGAP ou por calquera das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común. Admitiranse tamén inscricións por telefax: (981) 54 63 30.</p>
<p>-Número de prazas: limitado á capacidade do local.</p>
<p>-Inscrición fóra de prazo: só se admitirán, de quedaren prazas baleiras, coa condición de que se cumpran os requisitos xerais antes indicados.</p>
<p>Os peticionarios poderán obte-la confirmación da súa posible admisión, chamando, o día 28 de novembro, por teléfono, de 10 a 14.45 horas, ós seguintes números: 981 54 62 39/44 ou 981 54 60 40.</p>
<p>6. Modificacións.</p>
<p>A EGAP reserva para si a facultade de interpretar e de resolve-las incidencias que puidesen xurdir no desenvolvemento das xornadas, así como a de cancelalas, se o escaso número de solicitudes non xustificase a súa realización.</p>
<p>7. Certificación de asistencia.</p>
<p>Entregaráselles, ó remate destas xornadas, a aquelas persoas inscritas que concorresen asiduamente a elas, cando a súa asistencia sexa igual ou superior ó 85% das horas lectivas programadas, e expresarase, neste documento, a natureza da actividade e as datas da súa realización.</p>
<p>8. Retransmisión por Internet.</p>
<p>As persoas interesadas en segui-lo desenvolvemento desta xornada por Internet, poden facelo a través da seguinte dirección: www.egap.xunta.es</p>
<p>Santiago de Compostela, 3 de novembro de 2000.</p>
<p>Domingo Bello Janeiro</p>
<p>Director da Escola Galega de Administración Pública</p>

