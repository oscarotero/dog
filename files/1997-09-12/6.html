---
date: '1997-09-12'
id: A64A
page: 9
number: 176
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Decreto 243/1997, do 25 de agosto, polo que se crea o Instituto Universitario
  de Acuicultura na Universidade de Santiago de Compostela e os institutos
  universitarios de Xeoloxía, Estudios Europeos e Medio Ambiente na Universidade
  da Coruña.
range: Decreto
url: 'https://www.xunta.gal/dog/Publicados/1997/19970912/AnuncioA64A_gl.html'
---
<p>A Lei 11/1989, do 20 de xullo, de ordenación do sistema universitario de Galicia, (DOG nº 156, do 16 de agosto), supuxo a realización dunha planificación xeral do sistema. O sistema universitario de Galicia experimentou unha expansión moi grande, quedando a cuberto dos principios establecidos pola LOSUG para a planificación universitaria dos campus.</p>
<p>Unha vez rematado o proceso de expansión do sistema universitario de Galicia, trabállase a prol da consolidación da calidade, atendendo expresamente os problemas derivados da definición específica de cada campus: directrices de consolidación de calidade e de crecemento de cara á súa propia identificación de perfil académico, á complementariedade interdisciplinar para grandes áreas científicas, á complementariedade de ciencias e humanidades e ó avance no perfil académico de acordo cos principios de programación da LOSUG.</p>
<p>A este obxectivo contribúen a creación do Instituto Universitario de Acuicultura no Campus de Santiago de Compostela na Universidade de Santiago de Compostela, e os institutos universitarios de Xeoloxía,</p>
<p>Estudios Europeos e Medio Ambiente no Campus da Coruña na Universidade da Coruña, de xeito que se configuran como centros de investigación, docencia, asesoramento e difusión da información nas áreas científicas e técnicas relacionadas coa promoción e desenvolvemento dos seus respectivos ámbitos.</p>
<p>Por todo isto, en aplicación do artigo 10.2º da Lei orgánica 11/1983, do 25 de agosto, de reforma universitaria, por proposta do Consello Social da Universidade, co informe do Consello de Universidades e oído o Consello Universitario de Galicia, e en uso das atribucións conferidas pola Lei 1/1983, do 22 de febreiro (DOG nº 23, do 21 de marzo), reguladora da Xunta e do seu presidente, modificada pola Lei 11/1988, do 20 de outubro (DOG nº 208, do 28 de outubro), logo de deliberación do Consello da Xunta de Galicia na súa reunión do día vintecinco de agosto de mil novecentos noventa e sete,</p>
<p>DISPOÑO:</p>
<p>Artigo 1º</p>
<p>1. Acórdase a creación do Instituto Universitario de Acuicultura na Universidade de Santiago de Compostela, no seu Campus de Santiago de Compostela.</p>
<p>2. O Instituto Universitario de Acuicultura rexerase, no que respecta ás súas actividades, pola Lei 11/1983, do 25 de agosto, de reforma universitaria e polos estatutos da Universidade de Santiago de Compostela.</p>
<p>Artigo 2º</p>
<p>1. Acórdase a creación do Instituto Universitario de Xeoloxía Isidro Parga Pondal, do Instituto Universitario de Medio Ambiente e do Instituto Universitario de Estudios Europeos Salvador de Madariaga na Universidade da Coruña, no seu Campus da Coruña.</p>
<p>2. Os institutos universitarios de Xeoloxía Isidro Parga Pondal, Estudios Europeos Salvador de Madariaga e do Medio Ambiente rexeranse, no que respecta ás súas actividades, pola Lei 11/1983, do 25 de agosto, de reforma universitaria e polos estatutos da Universidade da Coruña.</p>
<p>Artigo 3º</p>
<p>Para os efectos de adscrición de persoal e vixencia das actividades destes institutos universitarios rexerá o establecido nas normas estatutarias da respectiva universidade, segundo dispón a Lei 11/1983, de reforma universitaria, e no regulamento de réxime interno dos citados institutos universitarios, que deberá axustarse ó establecido para este tipo de centros.</p>
<p>Disposicións derradeiras</p>
<p>Primeira.-Autorízase o conselleiro de Educación e Ordenación Universitaria para que, no ámbito das súas competencias, dicte as disposicións necesarias para o desenvolvemento do presente decreto.</p>
<p>Segunda.-O presente decreto entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 25 de agosto de 1997.</p>
<p>Manuel Fraga Iribarne</p>
<p>Presidente</p>
<p>Celso Currás Fernández</p>
<p>Conselleiro de Educación e Ordenación Universitaria</p>
<p>5600</p>

