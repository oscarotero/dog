---
date: '2003-02-25'
id: 6DA2
page: 2223
number: 39
agency: CONSELLERÍA DE POLÍTICA AGROALIMENTARIA E DESENVOLVEMENTO RURAL
section: III. OUTRAS DISPOSICIÓNS
title: >-
  Orde do 14 de febreiro de 2003 pola que se convocan para o ano 2003 as axudas
  para fomenta-lo asociacionismo agrario e o redimensinamento empresarial das
  entidades asociativas agrarias en Galicia.
range: Orde
url: 'https://www.xunta.gal/dog/Publicados/2003/20030225/Anuncio6DA2_gl.html'
---
<p>O redimensionamento das entidades asociativas agrarias, xa sexa mediante a incorporación de novos agricultores socios ou como resultado de procesos de fusión, absorción e integración das cooperativas, é fundamental para que poidan afrontar racionalmente proxectos de implementación dos sistemas productivos e da comercialización das produccións agropecuarias.</p>
<p>Así mesmo, o fomento do asociacionismo agrario naquelas comarcas e sectores productivos onde apenas existe, e o apoio a todas aquelas iniciativas encamiñadas a logra-la xuntanza de explotacións, mediante a constitución de cooperativas de explotación comunitaria da terra e sociedades agrarias de transformación de carácter comunitario, son fundamentais para avanzar no reordenamento do medio rural e na mellora da calidade de vida dos agricultores e gandeiros galegos.</p>
<p>Estas consideracións, así como a experiencia e os resultados que se obtiveron o ano pasado coa Orde do 14 de agosto de 2002, da Consellería de Política Agroalimentaria e Desenvolvemento Rural, que se publicou no Diario Oficial de Galicia número 166 con data do 29 de agosto, e que establecía axudas para fomenta-lo asociacionismo agrario e o redimensionamento empresarial das entidades asociativas agrarias en Galicia, xustifican a continuidade destas liñas de axuda, polo tanto, co inicio do exercicio orzamentario 2003, procede realiza-la convocatoria de axudas para este ano.</p>
<p>Por todo o exposto, en consonancia co establecido no artigo 30.I.1 e 3 do Estatuto de autonomía de Galicia, e en uso das facultades que me confire a Lei 1/1983, do 22 de febreiro, reguladora da Xunta e do seu presidente,</p>
<p>DISPOÑO:</p>
<p>Artigo 1º.-Obxecto.</p>
<p>Esta orde ten por obxecto establece-la convocatoria para o exercicio orzamentario 2003, das axudas para fomenta-lo asociacionismo agrario e o redimensionamento empresarial das entidades asociativas agrarias en Galicia, reguladas pola orde desta consellería, do 14 de agosto de 2002, (DOG nº 166, do 29 de agosto).</p>
<p>Artigo 2º.-Condicións e finalidade.</p>
<p>1. Para poderse acoller ás axudas para fomenta-lo asociacionismo agrario e o redimensionamento empresarial das entidades asociativas agrarias,</p>
<p>deberanse cumpri-los requisitos establecidos no artigo 3º da Orde do 14 de agosto de 2002.</p>
<p>2. Estas axudas teñen por finalidade fortalece-las estructuras productivas e comerciais das entidades asociativas de carácter agropecuario, de forma que sexan máis competitivas e poidan desenvolver procesos de transformación e comercialización das produccións agrarias cunha maior viabilidade.</p>
<p>Artigo 3º.-Solicitudes, documentación e xestión das axudas.</p>
<p>1. As solicitudes de axuda presentaranse segundo o establecido no artigo 6º da Orde do 14 de agosto de 2002, xunto coa documentación que se detalla no artigo 8º da dita orde.</p>
<p>2. As entidades asociativas beneficiarias, os conceptos subvencionables e contía económica, os criterios de valoración, o procedemento de xestión das axudas e o prazo e forma de xustificación delas, axustaranse ó establecido na Orde do 14 de agosto de 2002.</p>
<p>Artigo 4º.-Prazo de presentación.</p>
<p>Para o ano 2003, o prazo de presentación de solicitudes será de 40 días hábiles contados a partir do día seguinte ó de publicación desta orde no Diario Oficial de Galicia.</p>
<p>Artigo 5º.-Financiamento.</p>
<p>A concesión das axudas efectuarase con cargo ós conceptos orzamentarios 09.04.612-A.770.0, por un importe de 500.000 A; e 09.04.612-A.480.1, por un importe de 44.243 A; dos orzamentos xerais da Comunidade Autónoma de Galicia para o ano 2003, así como con outros remanentes que puideran existir nas devanditas aplicacións.</p>
<p>En todo caso, a concesión das axudas para fomenta-lo asociacionismo agrario e o redimensionamento empresarial das entidades asociativas agrarias en Galicia estará condicionada á existencia de crédito axeitado e suficiente e limitarase ás dispoñibilidades orzamentarias.</p>
<p>Disposicións derradeiras</p>
<p>Primeira.-Facúltase o director xeral de Industrias e Promoción Agroalimentaria da Consellería de Política Agroalimentaria e Desenvolvemento Rural para que, no ámbito das súas competencias, dicte as normas necesarias para a correcta aplicación, desenvolvemento e cumprimento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 14 de febreiro de 2003.</p>
<p>Juan Miguel Diz Guedes</p>
<p>Conselleiro de Política Agroalimentaria</p>
<p>e Desenvolvemento Rural</p>
<p>CONSELLERÍA DE CULTURA, COMUNICACIÓN SOCIAL</p>
<p>E TURISMO</p>

