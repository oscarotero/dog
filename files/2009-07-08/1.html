---
date: '2009-07-08'
page: 11
number: 132
agency: CONSELLERÍA DE FACENDA
section: I. DISPOSICIÓNS XERAIS
title: >-
  Orde do 3 de xullo de 2009 pola que se lle dá publicidade ao acordo do
  Consello da Xunta de Galicia do 2 de xullo de 2009, polo que se crea a
  comisión de estudo das vixentes asistencias técnicas, contratos de servizo,
  consultorías e encomendas de xestión polas que se prestan servizos aos
  distintos centros directivos da Xunta de Galicia.
range: Orde
---
<p>Adoptado acordo polo Consello da Xunta de Galicia, na súa reunión do día 2 de xullo de 2009, polo que se crea a comisión de estudo das vixentes asistencias técnicas, contratos de servizo, consultorías e encomendas de xestión polas que se prestan servizos aos distintos centros directivos da Xunta de Galicia.</p>
<p>Para lle dar cumprimento ao disposto na disposición derradeira primeira do acordo, e de conformidade co establecido no artigo 3 do Decreto 307/2009, do 28 de maio, polo que se aproba a estrutura orgánica da Consellería de Facenda,</p>
<p>DISPOÑO:</p>
<p>Darlle publicidade a este acordo, que se insire como anexo.</p>
<p>Santiago de Compostela, 3 de xullo de 2009.</p>
<p>Marta Fernández Currás</p>
<p>Conselleira de Facenda</p>
<p>ANEXO</p>
<p>Acordo polo que se crea a Comisión de estudo das vixentes asistencias técnicas, contratos de servizo, consultorías e encomendas de xestión polas que se prestan servizos aos distintos centros directivos da Xunta de Galicia</p>
<p>Primeiro.-Comisión de estudo de asistencias técnicas, contratos de servizo, consultorías e encomendas de xestión.</p>
<p>Créase a comisión de estudo de asistencias técnicas, contratos de servizo, consultorías e encomendas de xestión polas que se prestan servizos aos distintos centros directivos da Administración da Xunta de Galicia, como órgano técnico de asesoramento en materia de persoal.</p>
<p>A comisión de estudo terá a finalidade de analizar as repercusións que se poidan producir no capítulo I dos orzamentos xerais da Comunidade Autónoma -gastos de persoal- a causa das contratacións para a prestación de servizos públicos que non se estean a desenvolver por empregados públicos que ocupen postos das relacións de postos de traballo ou cadros de persoal da comunidade autónoma e dos organismos dela dependentes.</p>
<p>Esta comisión queda adscrita á Consellería de Facenda por ser esta a competente en materia de función pública.</p>
<p>A comisión realizará os seus traballos nas anualidades de 2009, 2010, 2011, 2012 e 2013, sen prexuízo de prórroga acordada polo Consello da Xunta de Galicia.</p>
<p>Segundo.-Composición.</p>
<p>A comisión estará composta por:</p>
<p>a) Presidente/a: titular da Dirección Xeral da Función Pública ou persoa en quen delegue.</p>
<p>b) Vogais:</p>
<p>-A persoa titular da Dirección Xeral da Asesoría Xurídica Xeral ou persoa en quen delegue.</p>
<p>-A persoa titular da Dirección Xeral de Orzamentos ou persoa en quen delegue.</p>
<p>-A persoa titular da Intervención Xeral da Comunidade Autónoma ou persoa en quen delegue.</p>
<p>-A persoa titular da Dirección Xeral de Avaliación e Reforma Administrativa ou persoa en quen delegue.</p>
<p>c) Secretaria/o: un/unha subdirector/a xeral da Dirección Xeral da Función Pública (con voz e sen voto).</p>
<p>Cando a índole dos asuntos que se van tratar así o aconselle, poderán participar nas reunións da comisión, con voz e sen voto, as persoas expertas na materia que designe o/a presidente/a.</p>
<p>Terceiro.-Funcións.</p>
<p>A comisión analizará as posibles repercusións que teñan nos gastos de persoal as distintas modalidades contractuais utilizadas polos centros directivos e organismos da Administración da Xunta de Galicia para a prestación de servizos aos cidadáns ou á propia Administración.</p>
<p>Así mesmo, analizará e proporá as medidas tendentes á limitación e control da externalización dos servizos.</p>
<p>Cuarto.-Funcionamento da comisión e creación das subcomisións.</p>
<p>A comisión elaborará as súas propias normas de funcionamento axustándose ao establecido para os órganos colexiados no capítulo II do título II (artigos 22 a 27) da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Por proposta da comisión poderanse constituír todas aquelas subcomisións que sexan necesarias para o estudo das modalidades contractuais obxecto de análise e a súa incidencia nos distintos departamentos e organismos da Xunta de Galicia.</p>
<p>Xunto ao nomeamento dos membros das distintas subcomisións establecerase o prazo máximo de presentación das súas conclusións á comisión. O dito prazo poderá ser prorrogado, ao xuízo da comisión, dentro dos límites que ten esta para poder presentar as súas conclusións anuais.</p>
<p>Quinto.-Grupos de traballo.</p>
<p>Mediante acordo da comisión, poderanse constituír grupos de traballo como órganos técnicos de apoio e asistencia especializada daquela. A composición e as funcións concretas que lles correspondan serán as establecidas en cada caso pola propia comisión, podendo formar parte deles persoas alleas á Administración autonómica en razón dos seus coñecementos, experiencia ou cualificación técnica.</p>
<p>Sexto.-Comunicacións á comisión.</p>
<p>As persoas titulares das secretarías xerais das distintas consellerías da Xunta de Galicia deberán comunicar á comisión as previsións de contratación e de encomendas de xestión que teñan por obxecto o desenvolvemento de funcións de natureza administrativa, que poidan levar a cabo empregados públicos da propia consellería ou organismos dependentes desta, de ter suficiencia orzamentaria no capítulo I da Lei de orzamentos.</p>
<p>Para tal efecto, a comisión de estudo deseñará e enviará ás distintas secretarías xerais un formulario para recadar información normalizada sobre a contratación e encomendas que son obxecto da comisión.</p>
<p>Tamén sinalará as datas para o cumprimento da obriga de lle render a información que precisa para desenvolver as súas funcións.</p>
<p>Sétimo.-Conclusións da comisión.</p>
<p>No mes de setembro de cada ano, a comisión de estudo elevará un informe de conclusións á Consellería de Facenda, incluíndo as regularizacións que se deban facer por mandato xudicial, así como a indicación daquelas contratacións ou encomendas de xestión que, atendendo ao seu obxecto ou circunstancias, sexa necesario deixar sen efecto.</p>
<p>Disposicións transitorias</p>
<p>Única.-Anualidade 2009.</p>
<p>Ademais do informe de conclusións a que se refire o punto sétimo, no mes de setembro de 2009 a comisión de estudo elevará á Consellería de Facenda un informe sobre os traballos desenvolvidos, incluíndo os das subcomisións así como, de ser o caso, as suxestións de actuación no anteproxecto de orzamentos xerais da comunidade autónoma para o ano 2010.</p>
<p>Disposicións derradeiras</p>
<p>Primeira.-A persoa titular da Consellería de Facenda adoptará cantas disposicións sexan precisas para a aplicación deste acordo.</p>
<p>Segunda.-Este acordo terá efectos desde o mesmo día da súa publicación no Diario Oficial de Galicia.</p>

