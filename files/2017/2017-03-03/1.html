---
date: '2017-03-03'
id: G0424-210217-0019
page: 10948
number: 44
agency: 'Consellería de Economía, Emprego e Industria'
section: III. Outras disposicións.
title: >-
  ORDE do 8 de febreiro de 2017 pola que se establecen as bases reguladoras das
  axudas e subvencións para os obradoiros de emprego dentro dos programas mixtos
  de emprego e formación da Comunidade Autónoma de Galicia, e se convocan para o
  ano 2017.
range: Orde
url: >-
  https://www.xunta.gal/dog/Publicados/2017/20170303/AnuncioG0424-210217-0019_gl.html
---
<p>Mediante o Decreto 289/1997, do 9 de outubro, esta comunidade autónoma asumiu as funcións e servizos transferidos pola Administración do Estado relativos á xestión realizada polo Instituto Nacional de Emprego no ámbito do traballo, do emprego e da formación e, a través do Decreto 146/2016, do 13 de novembro, polo que se fixa a estrutura orgánica da Xunta de Galicia, e do Decreto 177/2016, do 15 de decembro, polo que se fixa a estrutura orgánica da Vicepresidencia e das consellerías da Xunta de Galicia, a Consellería de Economía, Emprego e Industria asume o exercicio das competencias e funcións, entre outras materias, no relativo ás políticas activas de emprego.</p>
    <p>Corresponde pois, a esta consellería, para o exercicio de 2017, a xestión das subvencións e axudas públicas das políticas activas de emprego, entre as cales están as medidas dirixidas a incrementar a empregabilidade das persoas desempregadas, mellorando as condicións do mercado de traballo, no marco da Estratexia europea para o emprego, do Programa nacional de reformas, do respectivo Plan anual de política de emprego (PAPE) e no eido da colaboración institucional e do diálogo social entre o Goberno galego e os axentes económicos e sociais de Galicia.</p>
    <p>As recomendacións da UE en materia de emprego diríxense a que os Estados membros deben descentralizar a xestión das políticas de emprego, de forma que estas se acheguen e adecúen ás necesidades concretas de cada territorio e á realidade do mercado de traballo local, co fin de lograr unha estratexia de acción común. Estas directrices poñen especial fincapé na importancia da creación de postos de traballo a nivel local desde a perspectiva de que existen novos viveiros de emprego susceptibles de xeraren novos postos de traballo, e é no ámbito local onde se atopan as maiores posibilidades de detección e aproveitamento en beneficio do emprego.</p>
    <p>Na Axenda da competitividade «Galicia Industria 4.0», aprobada polo Consello da Xunta de Galicia o 13 de maio de 2015, prevese a formación das persoas como un dos compoñentes necesarios do programa de reforzo das persoas e das organizacións, así como a necesidade de que o sistema formativo se oriente ás necesidades da industria, de maneira que cómpre que se impartan accións formativas vinculadas con certificados de profesionalidade vinculados coa Industria 4.0.</p>
    <p>No informe sobre a Axenda 20 para o emprego, que se abordou no Consello do Goberno da Xunta de Galicia do 3 de marzo de 2016, incluíuse, como reto 2, a formación e capacitación como pancas de cambio. </p>
    <p>Pola súa vez, debe terse en conta que o Plan estratéxico de Galicia 2015-2020, aprobado polo Parlamento galego o 11 de maio de 2016, fixa como eixe 1, a empregabilidade e crecemento intelixente, que recolle un modelo integral de desenvolvemento coa finalidade de superar a situación laboral previa á crise e a creación de postos de traballo sustentables. Dentro do dito eixe 1 considérase como prioridade de actuación o aumento da empregabilidade e produtividade das persoas traballadoras de Galicia a través da formación e innovación constante que, pola súa vez, marca, como un dos seus obxectivos estratéxicos ou prioritarios, o da mellora da calidade da formación profesional para o emprego, e como un dos eixes que agrupa os obxectivos estruturais, o da formación e o das oportunidades de emprego.</p>
    <p>Por isto, a Xunta de Galicia, a través da Consellería de Economía, Emprego e Industria, opta por manter e continuar, para os programas mixtos de formación e emprego, o esquema reflectido nas ordes de exercicios anteriores. Así, para o ano 2017 seguirase desenvolvendo un programa autonómico, que é unha adaptación do programa estatal de obradoiros de emprego, coherente co momento actual e adaptado ao noso mercado laboral, máis flexible e áxil, que facilite a súa xestión. Por outra banda mantense, a novidade introducida en exercicios anteriores de incluír entre os beneficiarios as persoas desempregadas maiores de dezaoito e menores de vinte e cinco anos.</p>
    <p>Esta nova regulamentación autonómica é posible á vista do novo enfoque que dá ao deseño e á xestión das políticas activas de emprego o número 3 do artigo 36 do texto refundido da Lei de emprego, aprobado polo Real decreto lexislativo 3/2015, do 23 de outubro, do cal resulta que as comunidades autónomas están habilitadas para o deseño e a execución de novos programas e servizos de políticas activas de emprego adaptadas ás peculiaridades e características dos seus mercados de traballo locais que, en todo caso, deberán preverse no respectivo Plan anual de política e emprego (PAPE) e integrarse nalgún dos eixes establecidos no artigo 10.4 do texto refundido da Lei de emprego. Estos requisitos e condicións cúmprense no presente caso, posto que este programa se incluirá no PAPE 2017 no eixe 2.</p>
    <p>Mantendo os elementos nucleares que caracterizan orixinariamente os programas mixtos de formación e emprego, e co obxecto de non defraudar esas expectativas, na presente regulación realizase unha adaptación do programa estatal de obradoiros de emprego con base no cal se aprobaran, exclusivamente, proxectos de nove meses de duración, e se introducira unha serie de modificacións e adaptacións tendentes ao mesmo tempo que a reducir os custos dos proxectos, a posibilitar o acceso dun maior número de persoas desempregadas beneficiarias, mantendo a filosofía de aprender traballando, isto é, recibir unha formación profesional para o emprego acreditable e certificable ao mesmo tempo que se realiza un traballo real e produtivo. Así, configúrase un programa autonómico nesta materia, que a Xunta de Galicia incluirá no Plan anual de política de emprego (PAPE) para 2017.</p>
    <p>Estes obradoiros de emprego concíbense como programas mixtos de formación e emprego que, promovidos por entidades locais, están dirixidos a mellorar a ocupabilidade das persoas desempregadas de dezaoito ou máis anos de idade, a través da súa cualificación profesional en alternancia coa adquisición de experiencia laboral, mediante a realización de obras ou a prestación de servizos de utilidade pública ou interese social.</p>
    <p>Noutro ámbito de cousas, esta orde dá continuidade á senda iniciada na regulación en 2012, onde se establecía como requisito para poder acceder ás axudas para aqueles concellos pequenos que non cheguen a unha media de paro rexistrado no ano anterior superior a 500 persoas, que necesariamente deberán «asociarse ou coordinarse» con outros concellos limítrofes para poder acceder ás axudas para a posta en funcionamento dun obradoiro de emprego. Xa que esta orde establece como requisito para aqueles concellos pequenos a necesidade de asociarse ou mancomunarse para poder optar á concesión das axudas, cabe entender como cumprida a finalidade do Acordo do Consello da Xunta de Galicia do 28 de febreiro de 2013, polo que se aproban os criterios aplicables ás axudas e subvencións destinadas ás entidades locais da Comunidade Autónoma de Galicia para primar proxectos de xestión compartida e incentivar procesos de fusión municipal.</p>
    <p>Esta convocatoria axústase ao disposto na Lei 38/2003, do 17 de novembro, xeral de subvencións; na Lei 9/2007, do 13 de xuño, de subvencións de Galicia; no Decreto 11/2009, do 8 de xaneiro, polo que se aproba o seu regulamento e, en concreto, no relativo aos principios de concorrencia, publicidade, transparencia, obxectividade, igualdade e non discriminación na concesión das axudas, e tramítase ao abeiro do disposto no artigo 25 do Decreto 11/2009, do 8 de xaneiro, e do artigo 1.1º da Orde da Consellería de Economía e Facenda do 11 de febreiro de 1998, pola que se regula a tramitación anticipada de expedientes de gasto, modificada pola Orde do 27 de novembro de 2000 e pola do 25 de outubro de 2001. A concesión da subvención queda sometida á condición suspensiva de existencia de crédito axeitada e suficiente no momento da resolución, existindo crédito adecuado e suficiente na Lei de orzamentos xerais da Comunidade Autónoma de Galicia para o ano 2017.</p>
    <p>Así mesmo, e co fin de acadar a máxima optimización dos fondos destinados ás políticas activas de emprego, establécese unha vinculación efectiva entre os programas mixtos de formación e emprego, concibidos como liñas de fomento da empregabilidade, e a consecución dun emprego con posterioridade ao seu desenvolvemento, procurando unha maior implicación e compromiso dos concellos na consecución da posterior inserción laboral das persoas desempregadas que se contraten con cargo a estes programas.</p>
    <p>A Comunidade Autónoma galega considera de importancia o retorno e a incorporación laboral da súa poboación no exterior, polo que con esta liña se pretende tamén chegar á poboación galega laboralmente activa que reside fóra de Galicia.</p>
    <p>Nesta convocatoria de 2017, a distribución provincial de créditos para o financiamento destes programas realizarase tendo en conta o número de persoas paradas e a evolución do paro rexistrado no período 2012-2016, evolución da poboación no citado período, e terase en conta, ademais, en coherencia cos programas Impulsa de Lugo e Ourense, que contan co informe do Consello da Xunta de Galicia, o necesario equilibrio e solidariedade con aqueles territorios máis desfavorecidos.</p>
    <p>O financiamento das axudas e subvencións previstas nesta orde realizarase con cargo aos créditos da aplicación 09.41.322A.460.2 (código de proxecto 2014 00 543) da Lei de orzamentos xerais da Comunidade Autónoma de Galicia para o ano 2017, por un importe de 10.656.000 de euros. Para o exercicio de 2018, as subvencións financiaranse con cargo á mesma aplicación polo importe de 5.800.000 de euros, correspondentes a fondos finalistas transferidos polo Servizo Público de Emprego Estatal.</p>
    <p>En consecuencia, consultado o Consello Galego de Relacións Laborais e obtidos os informes favorables da Asesoría Xurídica, da Dirección Xeral de Planificación e Orzamentos, da Dirección Xeral de Avaliación e Reforma Administrativa, da Intervención Xeral e autorizada polo Consello da Xunta de Galicia, na súa sesión do día 26 de xaneiro de 2017, a concesión de anticipos, a forma de pagamento das axudas e subvencións reguladas nesta orde así como o seu carácter plurianual, e no exercicio das facultades que teño conferidas polo artigo 34 da Lei 1/1983, do 22 de febreiro, de normas reguladoras da Xunta e da súa Presidencia, e tendo en conta as regras establecidas na Lei 9/2007, do 13 de xuño, de subvencións de Galicia, e no seu regulamento, aprobado polo Decreto 11/2009, do 8 de xaneiro,</p>
    <h2>DISPOÑO:</h2>
    <h2>CAPÍTULO I<br>Obxecto, definición e persoas beneficiarias</h2>
    <p>Artigo 1. Obxecto e finalidade</p>
    <p>1. Esta orde ten por obxecto o establecemento das bases reguladoras, así como a convocatoria, en réxime de concorrencia competitiva, para o ano 2017, das axudas e subvencións para os obradoiros de emprego dentro dos programas mixtos de emprego e formación no ámbito da Comunidade Autónoma de Galicia, respectando os principios de obxectividade, igualdade, transparencia e publicidade.</p>
    <p>2. Os obradoiros de emprego configúranse como programa mixto de emprego e formación que ten por finalidade mellorar a ocupabilidade das persoas desempregadas de dezaoito ou máis anos de idade, mediante a realización de obras ou a prestación de servizos de interese xeral e social que posibiliten aos alumnos e alumnas participantes a realización dun traballo efectivo que, xunto coa formación profesional para o emprego recibida, relacionada directamente co dito traballo, procure a súa cualificación profesional e favoreza a súa posterior inserción laboral no mercado de traballo.</p>
    <p>3. A programación dos obradoiros de emprego integrarase, na medida do posible e conforme os itinerarios de inserción profesional que se definan, en proxectos que dean resposta ás demandas do mercado de traballo e sexan capaces de activar o desenvolvemento territorial, xerar riqueza e, consecuentemente, crear postos de traballo.</p>
    <p>Artigo 2. Persoas beneficiarias participantes</p>
    <p>1. Poderán ser persoas beneficiarias participantes neste programa aquelas que, estando desempregadas e inscritas no Servizo Público de Emprego de Galicia, teñan unha idade igual ou superior aos dezaoito anos.</p>
    <p>2. Para poder participar neste programa é imprescindible cumprir os requisitos establecidos na normativa reguladora do contrato para a formación e a aprendizaxe, co obxecto de estar vinculada mediante un contrato de tales características ao obradoiro de emprego, durante toda a duración da etapa de formación en alternancia, de acordo co previsto no artigo 11.2 e na disposición adicional segunda do Real decreto lexislativo 2/2015, do 23 de outubro, polo que se aproba o texto refundido da Lei do Estatuto dos traballadores.</p>
    <p>3. Se a formación que se imparta no proxecto vai dirixida á obtención de certificados de profesionalidade de nivel de cualificación 2 ou 3, será necesario que o perfil do alumnado se adecúe aos requisitos de acceso sinalados nos reais decretos que regulan os ditos certificados.</p>
    <p>Artigo 3. Beneficiarias da subvención: entidades promotoras</p>
    <p>1. Os proxectos de obradoiros de emprego poden ser promovidos polas entidades locais ou entidades públicas dependentes ou vinculadas a unha Administración local, cuxa titularidade corresponda integramente a esta.</p>
    <p>2. As entidades promotoras deberán ser competentes para a execución das correspondentes obras ou servizos e dispoñer da capacidade técnica e de xestión suficiente para a realización dos proxectos e, ademais, deberán ter unha media de paro rexistrado no ano 2016 superior a 500 persoas no seu ámbito territorial.</p>
    <p>Este requisito do número mínimo de persoas desempregadas non será de aplicación cando a solicitude ou as actuacións previstas no proxecto engloben, cando menos, tres concellos limítrofes da mesma provincia ou dous no caso de que un deles sexa resultado da fusión de dous ou máis concellos.</p>
    <p>3. Non poderán ser beneficiarias as entidades que estean incursas nalgunha das circunstancias establecidas no artigo 10 da Lei 9/2007, do 13 de xuño.</p>
    <p>Artigo 4. Etapas e duración</p>
    <p>1. Os obradoiros de emprego terán unha duración de nove meses, así como unha única etapa de formación en alternancia co traballo ou coa práctica profesional, que tamén estará dirixida á aprendizaxe, cualificación e adquisición de experiencia profesional.</p>
    <p>2. Transcorrido o prazo de duración previsto na resolución de aprobación do proxecto, o obradoiro de emprego considerarase finalizado.</p>
    <p>3. A data límite para o inicio dos obradoiros de emprego será, con carácter xeral, o 30 de setembro de 2017.</p>
    <h2>CAPÍTULO II<br>Contidos formativos</h2>
    <p>Artigo 5. Formación e etapa en alternancia nos obradoiros de emprego</p>
    <p>1. Durante o desenvolvemento do obradoiro de emprego, os alumnos e alumnas recibirán formación profesional para o emprego, segundo o plan formativo incluído na memoria exixida no artigo 18.2.c) desta orde, que alternarán coa práctica profesional. A formación adecuarase, na medida do posible e en función do oficio ou posto de traballo que se vai desempeñar, aos contidos mínimos establecidos nos reais decretos que regulen os certificados de profesionalidade das correspondentes ocupacións, de acordo co establecido no número 1 do artigo 11 do Real decreto 34/2008, do 18 de xaneiro, polo que se regulan os certificados de profesionalidade, modificado polo Real decreto 189/2013, do 15 de marzo.</p>
    <p>2. Desde o inicio da súa participación no obradoiro de emprego, o alumnado-traballador será contratado pola entidade promotora na modalidade do contrato para a formación e aprendizaxe, polo que deberá reunir, para formalizar o dito contrato, os requisitos a que alude o artigo 11.2 do texto refundido da Lei do Estatuto dos traballadores, aprobado polo Real decreto lexislativo 2/2015, do 23 de outubro, e de conformidade co establecido na disposición adicional primeira do Real decreto 1529/2012, do 8 de novembro, polo que se desenvolve o contrato para a formación e a aprendizaxe e se establecen as bases da formación profesional dual.</p>
    <p>3. Durante esta etapa os alumnos e alumnas percibirán as retribucións salariais que lles correspondan de conformidade co previsto na normativa aplicable e nesta orde.</p>
    <p>4. A duración dos contratos de traballo subscritos co alumnado-traballador non poderá exceder a data de remate do obradoiro de emprego.</p>
    <p>Artigo 6. Formación complementaria</p>
    <p>1. Nos proxectos de obradoiros de emprego impartirase a formación complementaria que determine o Servizo Público de Emprego que incluirá, en todo caso, as materias de alfabetización informática, sensibilización ambiental e sensibilización en igualdade de xénero.</p>
    <p>2. En todos os proxectos impartirase a formación en materia de prevención de riscos laborais correspondente á ocupación que se vaia desempeñar e, se é o caso, teranse en conta os contidos recollidos no correspondente certificado de profesionalidade.</p>
    <p>3. O contido dos ditos módulos incluirase dentro do plan formativo exixido no artigo 18.2.c) desta orde, de acordo cos contidos e tempo de impartición que, se é o caso, estableza a Dirección Xeral de Orientación e Promoción Laboral, respectando o disposto no artigo 26 do Decreto lexislativo 2/2015, do 12 de febreiro, polo que se aproba o texto refundido das disposicións legais da Comunidade Autónoma de Galicia en materia de igualdade.</p>
    <p>Artigo 7. Orientación, información profesional, formación empresarial e asesoramento</p>
    <p>1. O alumnado-traballador, durante todo o proceso formativo, recibirá orientación, asesoramento e información profesional e formación empresarial, para o cal os obradoiros de emprego deberán contar co persoal e cos métodos axeitados.</p>
    <p>2. Ao remate da actividade do obradoiro de emprego, as entidades promotoras prestaranlle asesoramento ao alumnado-traballador participante, tanto para a busca de emprego por conta allea como para o establecemento por conta propia. Para iso actuarán, se é o caso, mediante as súas propias unidades ou organismos de orientación e asesoramento, en colaboración coa Consellería de Economía, Emprego e Industria. No caso de existiren iniciativas emprendedoras de autoemprego, poderase promover a súa inclusión en viveiros de empresas ou en actuacións similares. Con esta finalidade, as entidades promotoras poderán solicitar á antedita consellería e a outras administracións públicas as axudas establecidas para os distintos programas de apoio á creación de emprego.</p>
    <p>Artigo 8. Educación básica</p>
    <p>1. Para o alumnado-traballador participante que non acadase os obxectivos da educación secundaria obrigatoria previstos na Lei orgánica 2/2006, do 3 de maio, de educación, e de conformidade co disposto no artigo 11.2.d) do texto refundido da Lei do Estatuto dos traballadores, organizaranse programas específicos coa finalidade de proporcionarlles unha formación básica e profesional que lles permita incorporarse á vida activa ou proseguir os seus estudos nas distintas ensinanzas reguladas na antedita lei orgánica e, especialmente, mediante as probas de acceso correspondentes.</p>
    <p>2. O disposto no parágrafo anterior tamén será aplicable ás persoas que non posúan o título de graduado escolar, por ter este os mesmos efectos profesionais que o de graduado en educación secundaria, segundo establece a disposición adicional trixésimo primeira da referida lei orgánica.</p>
    <p>Artigo 9. Certificacións e diplomas</p>
    <p>1. Finalizada a súa participación no obradoiro de emprego, os alumnos e alumnas recibirán un certificado, expedido pola entidade promotora, nos termos recollidos no artigo 11.2.e) do texto refundido da Lei do Estatuto dos traballadores e no modelo que para o efecto estableza a Dirección Xeral de Orientación e Promoción Laboral, en que constará a duración en horas da súa participación no programa, así como o nivel de formación teórico-práctica adquirido e os módulos formativos cursados.</p>
    <p>2. Este certificado poderá servir, total ou parcialmente, se é o caso, e logo dos requisitos que se determinen, para ser validado no seu momento polo certificado de profesionalidade previsto no Real decreto 34/2008, do 18 de xaneiro, polo que se regulan os certificados de profesionalidade, modificado polo Real decreto 189/2013, do 15 de marzo.</p>
    <p>3. A Consellería de Economía, Emprego e Industria concederalles aos alumnos e alumnas uns diplomas nos cales se recollerá a duración da súa participación no proxecto, de conformidade co modelo e coas instrucións que estableza a Dirección Xeral de Orientación e Promoción Laboral.</p>
    <h2>CAPÍTULO III<br>Selección e contratación</h2>
    <p>Artigo 10. Normas xerais: grupo de traballo mixto</p>
    <p>1. A selección do alumnado-traballador, así como a do persoal directivo, docente e administrativo de apoio participante no proxecto que se vai poñer en funcionamento será realizada por un grupo de traballo mixto constituído para tal fin por representantes da Consellería de Economía, Emprego e Industria e da entidade promotora, atendendo ás prioridades do proxecto, aos itinerarios formativos e a criterios de igualdade e obxectividade. A presidencia do grupo de traballo mixto recaerá na persoa representante da consellería que para o efecto sexa designada pola respectiva xefatura territorial.</p>
    <p>2. A este grupo corresponderalle establecer os criterios de selección de todo o persoal e alumnado-traballador do obradoiro de emprego, procurando a maior adaptación das persoas que se vaian seleccionar ás especialidades e ás particulares circunstancias de dificultade destas, mediante a aprobación das correspondentes bases reguladoras, nas cales deberán respectarse os requisitos e criterios de selección establecidos nesta orde e nas instrucións e circulares da Dirección Xeral de Orientación e Promoción Laboral que a desenvolvan, procurando a maior adaptabilidade das persoas seleccionadas ás ocupacións e ás particulares circunstancias de dificultade destas.</p>
    <p>Unha vez aprobadas as bases reguladoras do proceso de selección do persoal e alumnado traballador do obradoiro de emprego, deberán ser expostas ao público nos taboleiros de anuncios da oficina de emprego que tramite a oferta de emprego, así como nos taboleiros de anuncios e na páxina web da entidade promotora do obradoiro.</p>
    <p>3. Rematados os procedementos de selección, o grupo de traballo preparará a relación das persoas seleccionadas como beneficiarias participantes, persoal directivo, docente e administrativo de apoio, elaborando unha acta, por duplicado exemplar, de todo o actuado, e remitiralle un exemplar á entidade promotora para o seu cumprimento e outro á xefatura territorial da consellería.</p>
    <p>Artigo 11. Procedemento de selección do alumnado-traballador</p>
    <p>1. Para a selección do alumnado-traballador, o grupo de traballo mixto determinará o perfil das persoas candidatas, os baremos e probas que poidan aplicarse, se é o caso, e os requisitos mínimos que aquelas deben cumprir, con suxeición ao previsto nos parágrafos seguintes.</p>
    <p>2. En todo caso, a selección irá precedida da tramitación de oferta de emprego pola correspondente oficina de emprego, e esta deberá observar, como requisitos mínimos que deben cumprir as persoas candidatas preseleccionadas, os seguintes:</p>
    <p>a) Ter dezaoito ou máis anos de idade.</p>
    <p>b) Estar desempregadas, entendéndose nesta situación as persoas demandantes de emprego rexistradas no Servizo Público de Emprego de Galicia, que carezan de ocupación remunerada e estean dispoñibles para o emprego.</p>
    <p>c) Cumprir os requisitos establecidos na normativa reguladora do contrato para a formación e a aprendizaxe, co obxecto de ter vinculación mediante un contrato de tales características ao obradoiro de emprego, desde a súa incorporación ao proxecto, en aplicación do previsto nos artigos 2 e 5 desta orde.</p>
    <p>d) Cando a formación que se vaia impartir no proxecto vaia dirixida á obtención de certificados de profesionalidade de nivel de cualificación 2 ou 3, cumprir cos requisitos de acceso sinalados nos reais decretos que regulan os ditos certificados.</p>
    <p>3. Terán preferencia para participar nestes proxectos as persoas beneficiarias da renda de integración social de Galicia, así como aquelas que, tendo previsto a realización deste tipo de medidas no seu itinerario de inserción profesional, teñan especiais dificultades de inserción no mercado de traballo, tales como as persoas mozas menores de trinta anos, as mulleres en xeral, as mulleres vítimas de violencia, o persoal traballador que esgotou as prestacións e subsidios por desemprego, as persoas paradas de longa duración, as persoas maiores de corenta e cinco anos, as persoas que carecen de títulos universitarios e de FP de grao superior, excepto para os certificados de profesionalidade de nivel de cualificación 3, para os cales se require unha maior formación, xa que estes programas van dirixidos as persoas que, con carácter xeral, carecen dunha cualificación profesional, as persoas con discapacidade sempre que poidan realizar os traballos e as persoas pertencentes a outros colectivos desfavorecidos ou en risco de exclusión social.</p>
    <p>4. O grupo de traballo mixto realizará a selección de entre as relacións de persoas desempregadas confeccionadas pola oficina de emprego que deberán conter, no posible, tres persoas candidatas por posto.</p>
    <p>5. Os alumnos e alumnas que se seleccionen deberán manter o cumprimento dos requisitos de selección na data da súa incorporación ao proxecto.</p>
    <p>Artigo 12. Procedemento de selección do persoal directivo, docente e administrativo de apoio</p>
    <p>1. Na selección do persoal directivo, docente e administrativo de apoio, o grupo de traballo mixto establecerá o procedemento selectivo, para o cal poderá utilizar unha oferta de emprego tramitada pola oficina de emprego, convocatoria pública ou ambas.</p>
    <p>2. Así mesmo, corresponderalle ao grupo de traballo mixto determinar o perfil, as características e os requisitos que deben cumprir as persoas candidatas, elaborar as convocatorias, establecer os baremos e, se é o caso, as probas que se poidan aplicar, preparar as ofertas de emprego que se tramitarán á oficina de emprego, se procedese. Así mesmo, encargarase de difundir as convocatorias a través dos medios de comunicación que se determinen.</p>
    <p>3. A selección definitiva deberase realizar entre as persoas preseleccionadas pola oficina de emprego e as solicitudes presentadas á convocatoria pública, se é o caso, e deberá considerar, na medida do posible, tres candidatos ou candidatas por posto.</p>
    <p>4. Terán preferencia as persoas que, en igualdade de condicións de cumprimento do perfil requirido, se atopen en situación de desemprego</p>
    <p>Artigo 13. Contratación</p>
    <p>1. As persoas seleccionadas como alumnado-traballador serán contratadas pola entidade promotora, desde a súa incorporación ao proxecto, a través da modalidade de contrato de traballo para a formación e a aprendizaxe, que levará implícitas as seguintes particularidades:</p>
    <p>a) De acordo co establecio no número 1 da disposición adicional segunda do texto refundido do Estatuto dos traballadores, non será de aplicación o límite de idade nin o de duración establecido, respectivamente, no artigo 11.2.a) e b) do dito estatuto. Así mesmo, nestes contratos as situacións de incapacidade temporal, risco durante o embarazo, maternidade, adopción ou acollemento, risco durante a lactación e paternidade non interromperán o cómputo de duración do contrato.</p>
    <p>b) En función do previsto no número 2 na disposición adicional segunda do citado texto refundido, os contratos para a formación e a aprendizaxe subscritos cos alumnos e alumnas dos obradoiros de emprego non cotizarán nin estarán protexidos pola continxencia de desemprego.</p>
    <p>2. A entidade promotora contratará o persoal directivo, docente e administrativo de apoio que fose seleccionado e figure como tal nas actas do grupo de traballo mixto, a través da modalidade de contratación que considere máis axeitada.</p>
    <p>3. Os contratos de traballo formalizaranse por escrito no modelo oficial correspondente, código 421-Formación, e deberase facer constar a súa pertenza ao programa de obradoiros de emprego, a denominación do proxecto para o cal se formaliza e, se é o caso, o número da oferta de emprego utilizada. Serán mecanizados e comunicados ao Servizo Público de Emprego de Galicia a través do aplicativo Contrat@, indicando a súa pertenza ao programa de obradoiros de emprego, por medio dunha opción específica que figura na epígrafe «Datos específicos do contrato». Unha vez indicada esta opción, aparecerá un despregable que permitirá elixir de entre varias opcións as correspondentes a «Alumnado/Traballador» e «Persoal» que se empregarán, respectivamente, para o alumnado e o persoal directivo, docente e administrativo de apoio do obradoiro.</p>
    <p>Artigo 14. Incidencias e reclamacións</p>
    <p>1. As incidencias e reclamacións que se poidan suscitar, derivadas dos procesos de selección, serán resoltas polo grupo de traballo mixto sen que caiba ulterior recurso en vía administrativa.</p>
    <p>2. Calquera que sexa o sistema de selección utilizado, seguiranse os criterios e procedementos establecidos polo Servizo Público de Emprego para a cobertura de ofertas de emprego, polo que non será de aplicación a normativa establecida para os procedementos de selección do persoal das distintas administracións públicas aínda cando a entidade promotora sexa un organismo público. Neste último caso, o persoal e o alumnado-traballador seleccionados non se considerarán incluídos nos correspondentes cadros de persoal ou relacións de postos de traballo e, consecuentemente, non será precisa oferta de emprego público previa.</p>
    <h2>CAPÍTULO IV<br>Procedemento para a concesión de subvencións</h2>
    <p>Artigo 15. Solicitudes. Prazo de presentación</p>
    <p>1. A presentación das solicitudes realizarase obrigatoriamente por medios electrónicos a través do formulario normalizado dispoñible na sede electrónica da Xunta de Galicia, https://sede.xunta.gal. Para a presentación das solicitudes poderá empregarse calquera dos mecanismos de identificación e sinatura admitidos pola sede electrónica da Xunta de Galicia, incluído o sistema de usuario e Clave Chave365 (https://sede.xunta.gal/chave365). </p>
    <p>2. O prazo para a presentación de solicitudes será dun mes, contado desde o día seguinte ao da publicación da presente orde no <em>Diario Oficial de Galicia</em>. Para estes efectos, entenderase como último día de prazo o correspondente ao mesmo ordinal do día da publicación. Se este último día é inhábil, entenderase prorrogado ata o primeiro día hábil seguinte. Se no mes de vencemento non hai día equivalente, entenderase que o prazo finaliza o derradeiro día do mes.</p>
    <p>Artigo 16. Consentimentos e autorizacións</p>
    <p>1. As solicitudes das persoas interesadas deberán achegar os documentos ou informacións previstos nesta norma, salvo que estes xa estivesen en poder da Administración xeral e do sector público autonómico de Galicia; neste caso, as persoas interesadas poderán acollerse ao establecido no artigo 28.3 da Lei 39/2015, do 1 de outubro, do procedemento administrativo común das administracións públicas, sempre que se faga constar a data e o órgano ou a dependencia en que foron presentados ou, se é o caso, emitidos, e cando non transcorresen máis de cinco anos desde a finalización do procedemento a que correspondan.</p>
    <p>Nos supostos de imposibilidade material de obter o documento, o órgano competente poderá requirirlle á persoa solicitante ou representante a súa presentación ou, na súa falta, a acreditación por outros medios dos requisitos a que se refire o documento, con anterioridade á formulación da proposta de resolución.</p>
    <p>Para a tramitación deste procedemento consultaranse automaticamente datos en poder das administracións públicas. Só no caso de oposición expresa no modelo de solicitude, as persoas interesadas deberán achegar os documentos acreditativos correspondentes. No caso de que algunha circunstancia imposibilite a obtención dos citados datos, poderase solicitar ás persoas interesadas a súa presentación.</p>
    <p>2. De conformidade co artigo 17 da Lei 1/2016, do 18 de xaneiro, de transparencia e bo goberno, e co artigo 15 da Lei 9/2007, do 13 de xuño, de subvencións de Galicia, a consellería responsable da iniciativa publicará na súa páxina web oficial a relación das persoas beneficiarias e o importe das axudas concedidas. Incluirá, igualmente, as referidas axudas e as sancións que, como consecuencia delas, puideren impoñerse nos correspondentes rexistros públicos, polo que a presentación da solicitude leva implícita a autorización para o tratamento necesario dos datos das persoas beneficiarias e a referida publicidade.</p>
    <p>3. Por outra parte, de conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, transmitiranse á Base de datos nacional de subvencións a información e o texto da convocatoria para a súa publicación na citada base e o seu extracto no <em>Diario Oficial de Galicia</em>.</p>
    <p>Artigo 17. Datos de carácter persoal</p>
    <p>De conformidade coa Lei orgánica 15/1999, do 13 de decembro, de protección de datos de carácter persoal, os datos persoais recollidos na tramitación desta orde, cuxo tratamento e publicación autorizan as persoas interesadas mediante a presentación das solicitudes, serán incluídos nun ficheiro denominado Relacións administrativas coa cidadanía e entidades. O órgano responsable deste ficheiro é a Secretaría Xeral Técnica da Consellería de Economía, Emprego e Industria. Os dereitos de acceso, rectificación, cancelación e oposición poderanse exercer ante a Secretaría Xeral Técnica da Consellería de Economía, Emprego e Industria, mediante o envío dunha comunicación ao seguinte enderezo: Consellería de Economía, Emprego e Industria, Secretaría Xeral Técnica, Edificio Administrativo San Caetano, 15781 Santiago de Compostela; ou a través dun correo electrónico a lopd.industria@xunta.gal</p>
    <p>Artigo 18. Documentación</p>
    <p>1. De carácter xeral: xunto coa solicitude (anexo I) deberá anexar a seguinte documentación complementaria:</p>
    <p>a) A que acredite a personalidade xurídica da entidade solicitante, tendo en conta que se é unha mancomunidade, consorcio ou calquera outro tipo de asociacións dos concellos galegos ou algunha das entidades con competencias en materia de emprego e formación á que alude o artigo 3, deberá achegarse, segundo proceda, norma ou acordo de creación ou estatutos publicados no diario oficial correspondente, o que se poderá substituír por unha certificación expedida para tal efecto.</p>
    <p>b) NIF da entidade solicitante só no caso de que denegue expresamente a súa consulta.</p>
    <p>c) Copia do DNI da persoa que en nome e representación da entidade solicita a concesión da subvención, só no caso de denegar expresamente a súa consulta a través do Sistema de verificación de datos de identidade (SVDI).</p>
    <p>d) A que acredite o apoderamento suficiente de quen actúa en nome e representación da entidade solicitante. Esta circunstancia farase constar mediante copia da norma ou acordo de nomeamento publicada no correspondente diario oficial ou mediante certificación expedida para o efecto.</p>
    <p>e) As entidades locais e as entidades con competencias en materia de emprego e formación e os consorcios, comunidades, mancomunidades ou calquera outro tipo de asociacións dos concellos galegos, deberán presentar certificación expedida polo secretario ou secretaria da entidade promotora, en que se recolla o acordo de aprobación do proxecto e de solicitude de subvención á Consellería de Economía, Emprego e Industria, adoptado polo órgano competente ou, se é o caso, as certificacións das aprobacións por cada un dos concellos participantes no proxecto e, se procede, do convenio de colaboración asinado entre eles para o efecto.</p>
    <p>f) Declaración asinada pola persoa representante legal, en que se recolla o conxunto de todas as axudas ou subvencións, solicitadas ou concedidas para a mesma finalidade polas distintas administracións públicas competentes ou entes públicos estatais ou internacionais, segundo o modelo que se xunta como anexo I. No caso dunha asociación de concellos, ademais da citada declaración asinada polo representante legal do concello solicitante, cada un do resto de representantes legais dos concellos asociados deberá presentar unha declaración en que se recolla o conxunto de todas as axudas ou subvencións, solicitadas ou concedidas para a mesma finalidade polas distintas administracións públicas competentes ou entes públicos estatais ou internacionais, segundo o modelo que se xunta como anexo II.</p>
    <p>g) Certificado da persoa titular da secretaría, interventor ou interventora, ou cargo equivalente da entidade promotora en que consten as fontes de financiamento da parte do custo do proxecto que non sexa subvencionada pola Consellería de Economía, Emprego e Industria, así como unha declaración responsable da entidade solicitante de que dispón da experiencia, aptitude e capacidade administrativa, financieira e operativa necesarias para cumprir as condicións da axuda.</p>
    <p>2. De carácter específico. Ademais da indicada no punto anterior, as entidades promotoras de obradoiros de emprego deberán xuntar a seguinte documentación:</p>
    <p>a) Certificado expedido polo secretario ou secretaria, ou cargo equivalente da entidade promotora, que acredite a titularidade xurídica de cada un dos obxectos de actuación e a súa dispoñibilidade para realizar as obras ou a prestación dos servizos previstos no proxecto. No caso de titularidade privada, documento de cesión para o seu uso público por un período de tempo non inferior a vinte e cinco anos.</p>
    <p>b) As autorizacións administrativas que sexan exixibles atendendo á natureza xurídica e ao réxime de protección dos obxectos sobre os cales se pretende actuar con ocasión do desenvolvemento do proxecto. De non seren necesarias, achegarase certificación expedida polo secretario ou secretaria, ou cargo equivalente da entidade promotora en tal sentido.</p>
    <p>c) Proxecto para o cal se solicita a subvención e que, como mínimo, constará dunha memoria, segundo o modelo que se xunta como anexo III, na cal se recollerán os seguintes aspectos:</p>
    <p>• Descrición detallada da obra ou servizo que se vai realizar ou prestar, indicando o destino previsto para a súa utilización posterior. No caso de que a obra que se vai a executar o requira, achegarase proxecto básico asinado polo persoal técnico competente. O dito proxecto básico constará, cando menos, de memoria descritiva, planos xerais e orzamento con estimación global por capítulos.</p>
    <p>• Plan formativo por especialidades en relación co proxecto de obra ou servizo que se vai desenvolver, de xeito que se estableza a correspondencia entre o plan formativo por especialidades e as unidades de obra ou servizos. Os itinerarios formativos adecuaranse, na medida do posible, ao establecido nos reais decretos dos correspondentes certificados de profesionalidade ou, na súa falta, especificaranse os módulos formativos da ocupación, indicando o número de horas e os seus contidos teórico-prácticos.</p>
    <p>• Cada itinerario formativo deberá incluír a denominación dos módulos que o integran e a súa duración, o obxectivo xeral do módulo e os contidos teórico-prácticos.</p>
    <p>• Orzamento e financiamento do proxecto, detallado segundo o disposto no artigo 19 desta orde.</p>
    <p>• Datas previstas de comezo e finalización da actividade do obradoiro de emprego.</p>
    <p>• Informe sobre as estratexias de desenvolvemento e perspectivas de emprego, con inclusión das previsións, o máis concretas posible, de inserción laboral do alumnado traballador participante cando remate a súa participación no proxecto.</p>
    <p>A documentación complementaria deberá presentarse electronicamente. As persoas interesadas responsabilizaranse da veracidade dos documentos que presenten. A Administración poderá requirir a exhibición do documento orixinal para o cotexo da copia electrónica presentada.</p>
    <p>Non será necesario achegar os documentos que xa foron presentados anteriormente. Para estes efectos, a persoa interesada deberá indicar en que momento e ante que órgano administrativo presentou os citados documentos.</p>
    <p>No suposto de imposibilidade material de obter o documento, o órgano competente poderá requirirlle á persoa solicitante ou representante a súa presentación ou, na súa falta, a acreditación por outros medios dos requisitos a que se refire o documento, con anterioridade á formulación da proposta de resolución. </p>
    <p>Sempre que se realice a presentación de documentos separadamente da solicitude deberase indicar o código e o órgano responsable do procedemento, o número de rexistro de entrada da solicitude e o número de expediente, se dispón del.</p>
    <p>No caso de que algún dos documentos que se van presentar de forma electrónica supere os tamaños máximos establecidos pola sede electrónica ou teña un formato non admitido pola sede electrónica da Xunta de Galicia, permitirase a súa presentación de forma presencial dentro dos prazos previstos na forma prevista no parágrafo anterior. A información actualizada sobre o tamaño máximo e os formatos admitidos pode consultarse na sede electrónica da Xunta de Galicia.</p>
    <p>Todos os trámites administrativos que as persoas interesadas deban realizar durante a tramitación deste procedemento deberán ser realizados electrónicamente accedendo á carpeta do cidadán da persoa interesada.</p>
    <p>Artigo 19. Contido do orzamento dos obradoiros de emprego</p>
    <p>Para os efectos do previsto na letra c) do artigo 18.2 desta orde, o orzamento do proxecto presentarase subdividido en:</p>
    <p>1. Orzamento de gastos, segundo o seguinte detalle:</p>
    <p>a) Custos máximos totais derivados da contratación do persoal directivo, docente, administrativo de apoio e do alumnado traballador participante.</p>
    <p>b) Custos máximos totais derivados do funcionamento e xestión do obradoiro de emprego:</p>
    <p>• Medios e materiais didácticos e de consumo para a formación.</p>
    <p>• Amortización de instalacións e equipamentos. Cando a entidade promotora achegue, para o desenvolvemento do proxecto, bens (equipamentos e instalacións) amortizables, xuntarase relación valorada destes, incluíndo as cotas de amortización que deriven da aplicación das táboas de coeficientes de amortización anualmente establecidas.</p>
    <p>• Viaxes do alumnado traballador para a súa formación.</p>
    <p>• Material de oficina.</p>
    <p>• Aluguamento de instalacións, maquinaria e equipamentos, excluído o <em>leasing</em>.</p>
    <p>• Gastos xerais.</p>
    <p>• Se é o caso, o importe da póliza de responsabilidade civil para facer fronte aos riscos que para os bens e as persoas poidan derivar da actuación profesional do persoal do obradoiro de emprego durante todo o funcionamento do proxecto, quedando a Consellería de Economía, Emprego e Industria exonerada de calquera responsabilidade ao respecto.</p>
    <p>• Outros gastos de funcionamento necesarios para o desenvolvemento do proxecto.</p>
    <p>2. Orzamento de ingresos: expresará a parte financiada pola entidade promotora e por outros posibles organismos ou entidades colaboradoras, así como a parte para a cal se lle solicita financiamento á Consellería de Economía, Emprego e Industria. De ser o caso, tamén se farán constar os posibles ingresos previstos como consecuencia, e sempre que se cumpra o establecido no artigo 32 desta orde, do alleamento de bens producidos ou servizos prestados polo obradoiro de emprego.</p>
    <p>Artigo 20. Instrución e emenda</p>
    <p>1. O órgano instrutor dos expedientes será o Servizo de Orientación e Promoción Laboral da xefatura territorial da Consellería de Economía, Emprego e Industria competente por razón do territorio.</p>
    <p>2. No suposto de que a solicitude non reúna os requisitos exixidos pola lexislación específica aplicable, requirirase a entidade solicitante para que, no prazo de dez días, emende a falta ou achegue os documentos preceptivos, con indicación de que, se así non o fixer, se considerará que desiste da súa petición, logo de resolución que deberá ser ditada nos termos previstos no artigo 21.m) da Lei 39/2015, do 1 de outubro, de conformidade co establecido no artigo 68 da mesma lei.</p>
    <p>Artigo 21. Avaliación de solicitudes. Comisión Central de Valoración</p>
    <p>1. Os expedientes, unha vez completos, serán remitidos, no prazo de 15 días, xunto co informe técnico emitido pola xefatura territorial e no modelo que para o efecto estableza a Dirección Xeral de Orientación e Promoción Laboral, á Comisión Central de Valoración para o seu estudo e informe nunha única fase, que terá lugar preferentemente na segunda quincena de abril.</p>
    <p>2. Para estes efectos, a Comisión Central de Valoración estará composta pola persoa titular da Dirección Xeral de Orientación e Promoción Laboral, que a presidirá, serán vogais as persoas responsables das xefaturas territoriais da Consellería de Economía, Emprego e Industria, e actuará como secretario a persoa titular da Subdirección Xeral de Orientación Laboral, con voz pero sen voto.</p>
    <p>Se, por calquera causa, no momento en que a Comisión Central de Valoración teña que examinar as solicitudes, algunha das persoas que a compoñen non puidese asistir, será substituída pola persoa que sexa designada pola persoa titular da Consellería de Economía, Emprego e Industria.</p>
    <p>3. Non se propoñerán para a súa concesión aqueles proxectos de obradoiros de emprego que tivesen unha axuda concedida ou con proposta de resolución favorable para a mesma finalidade por parte da Consellería de Economía, Emprego e Industria.</p>
    <p>Artigo 22. Criterios de valoración dos proxectos</p>
    <p>1. Na valoración dos proxectos de obradoiros de emprego teranse en consideración os seguintes criterios:</p>
    <p>a) Que o proxecto atenda as necesidades dos sectores estratéxicos e sectores emerxentes de Galicia definidos na Axenda de competitividade «Galicia Industria 4.0», especialmente os certificados profesionais vinculados a familias profesionais con maior relación coa Industria 4.0 que foron identificadas conxuntamente polo Igape e o Instituto Galego de Cualificacións, é dicir, 1) Electricidade e electrónica, 2) Fabricación mecánica, 3) Instalación e mantemento e, 4) Transporte e mantemento de vehículos. 8 puntos. </p>
    <p>b) Dedicación do proxecto aos sectores estratéxicos, emerxentes e de alto potencial definidos na Axenda de competitividade «Galicia Industria 4.0» (8 puntos):</p>
    <p>Estratéxicos: </p>
    <p>• Agroalimentación, produtos do mar e acuicultura.</p>
    <p>• Automoción.</p>
    <p>• Enerxías renovables.</p>
    <p>• Madeira/forestal.</p>
    <p>• Naval/industria marítima.</p>
    <p>• Pedra natural.</p>
    <p>• Téxtil-moda.</p>
    <p>Emerxentes e de alto potencial:</p>
    <p>• Aeronáutico/aeroespacial.</p>
    <p>• Industria da saúde e do benestar.</p>
    <p>• Industrias creativas.</p>
    <p>• Biotecnoloxía.</p>
    <p>• Novos materiais.</p>
    <p>• Ecoindustria.</p>
    <p>• TIC.</p>
    <p>c) Participación no proxecto do tecido empresarial existente no territorio en que se implantará. Para o efecto xustificarase documentalmente que a formación e a experiencia laboral previstas se axustan ás necesidades das empresas, indicando expresamente a viabilidade da inserción laboral: 8 puntos. </p>
    <p>d) Orixinalidade do proxecto formativo proposto. Para tal efecto, valorarase con ata 8 puntos tendo en conta o menor número de entidades habilitadas para o certificado de profesionalidade que se pretenda impartir: ata 8 puntos. </p>
    <p>e) Calidade do proxecto, atendendo ás actuacións que se van realizar e á súa adecuación para a cualificación e adquisición de experiencia profesional do alumnado traballador e dos beneficios sociais que se prevexa xerar, ata 6 puntos, de acordo cos seguintes criterios:</p>
    <p>• Proxectos considerados de baixa calidade, ata 0 puntos.</p>
    <p>• Proxectos considerados de calidade media, ata 3 puntos.</p>
    <p>• Proxectos considerados de alta calidade, ata 6 puntos.</p>
    <p>f) Calidade do plan formativo cara á obtención do certificado de profesionalidade e a súa adecuación entre as especialidades propostas e as ocupacións máis ofertadas no mercado de traballo, ata 6 puntos, de acordo cos seguintes criterios:</p>
    <p>• Proxectos considerados de baixa calidade, ata 0 puntos.</p>
    <p>• Proxectos considerados de calidade media, ata 3 puntos.</p>
    <p>• Proxectos considerados de alta calidade, ata 6 puntos.</p>
    <p>g) Perspectivas de emprego do colectivo participante, especialmente para a creación de maior número de postos de traballo estables, ata 5 puntos.</p>
    <p>h) Dedicación do proxecto a rehabilitación e posta en valor de fachadas e edificios de carácter público e/ou social e de espazos ambientais, 4 puntos, de acordo cos seguintes criterios:</p>
    <p>• Proxectos que non conteñan ningún módulo relacionado coas finalidades indicadas, 0 puntos.</p>
    <p>• Proxectos que conteñan un módulo relacionado coas finalidades indicadas, 1 punto.</p>
    <p>• Proxectos que conteñan dous módulos relacionados coas finalidades indicadas, 2 puntos.</p>
    <p>• Proxectos que conteñan tres módulos relacionados coas finalidades indicadas, 3 puntos.</p>
    <p>• Proxectos en que todos os módulos respondan ás finalidades indicadas, 4 puntos.</p>
    <p>i) Adaptabilidade do proxecto para a participación de colectivos de parados de longa duración: 4 puntos.</p>
    <p>j) Número de persoas desempregadas, dentro do segmento de idade beneficiario do proxecto, existentes no ámbito territorial en que se desenvolva, ata 4 puntos, de acordo coa seguinte escala:</p>
    <p>• Tramo 1. Proxectos localizados en concellos que teñan un número de persoas desempregadas comprendidos dentro do segmento de idade beneficiario do proxecto superior a 3.000 persoas: 4 puntos.</p>
    <p>• Tramo 2 Proxectos localizados en concellos que teñan un número de persoas desempregadas comprendido dentro do segmento de idade beneficiario do proxecto entre 1.501 e 3.000 persoas: 2 puntos.</p>
    <p>• Tramo 3. Proxectos localizados en concellos que teñan un número de persoas desempregadas comprendidos dentro do segmento de idade beneficiario do proxecto entre 501 e 1.500 persoas: 1 punto.</p>
    <p>• Tramo 4. Proxectos localizados en concellos que teñan un número de persoas desempregadas comprendido dentro do segmento de idade beneficiario do proxecto entre 0 e 500 persoas: 0 puntos.</p>
    <p>k) O ámbito xeográfico de actuación do proxecto, ata 4 puntos, de acordo cos seguintes criterios:</p>
    <p>• Tramo 1. Proxectos localizados en concellos cunha media de paro no ano 2016 superior ás 2.000 persoas desempregadas ou cun incremento na media anual do paro rexistrado desde o ano 2012 superior ao 50 %, ou que sufrisen un ERE extintivo no seu ámbito territorial en 2016 que supuxese un incremento da media de paro desde o ano 2012 superior ao 15 %, 4 puntos.</p>
    <p>• Tramo 2. Proxectos localizados en concellos cunha media de paro no ano 2016 superior ás 1.000 persoas desempregadas ou cun incremento na media anual do paro rexistrado desde o ano 2012 superior ao 35 %, 2 puntos.</p>
    <p>• Tramo 3. Proxectos localizados nos restantes concellos, 1 punto.</p>
    <p>No suposto de que no ámbito xeográfico de actuación do proxecto convivan concellos dos diferentes grupos, a puntuación obterase de xeito proporcional.</p>
    <p>l) A implantación de servizos personalizados de carácter cotián como atención á dependencia, coidado de nenas e nenos, prestación de servizos a domicilio a persoas con discapacidade ou persoas maiores, axuda a mozos e mozas en dificultades e/ou con desarraigamento social, 4 puntos, de acordo cos seguintes criterios:</p>
    <p>• Proxectos que non conteñan ningún módulo relacionado cos servizos indicados, 0 puntos.</p>
    <p>• Proxectos que conteñan un módulo relacionado cos servizos indicados, 1 punto.</p>
    <p>• Proxectos que conteñan dous módulos relacionados cos servizos indicados, 2 puntos.</p>
    <p>• Proxectos que conteñan tres módulos relacionados cos servizos indicados, 3 puntos.</p>
    <p>• Proxectos en que todos os módulos sexan dos indicados, 4 puntos.</p>
    <p>m) Proxectos promovidos por un Concello resultante da fusión de dous ou mais nos últimos 10 anos anteriores á data de publicación da orde: 24 puntos.</p>
    <p>n) Ámbito de actuación superior ao municipal e que implique, no seu deseño, financiamento e execución, outras entidades locais do contorno: ata 13 puntos, de acordo coa seguinte escala:</p>
    <p>• Proxectos promovidos por catro ou máis concellos: 13 puntos.</p>
    <p>• Proxectos promovidos por tres concellos: 10 puntos.</p>
    <p>• Proxectos promovidos por dous concellos: 8 puntos.</p>
    <p>o) Achegas da entidade promotora ou doutras entidades colaboradoras, que deberán estar certificadas polo interventor ou interventora ou cargo equivalente da entidade promotora, especialmente cando estas achegas diminúan a subvención que poida conceder a Consellería de Economía, Emprego e Industria, ata 3 puntos. Para tal efecto, terase en conta o esforzo investidor en cada caso, de acordo coa seguinte escala:</p>
    <p>• Proxectos en que a achega económica das promotoras sexa superior a 45.000 €: 3 puntos.</p>
    <p>• Proxectos en que a achega económica das promotoras estea comprendida entre 20.001 e 45.000 €: 2 puntos.</p>
    <p>• Proxectos en que a achega económica das promotoras estea comprendida entre 5.000 e 20.000 €: 1 punto.</p>
    <p>p) Número de proxectos de escolas obradoiros ou obradoiros de emprego promovidos con anterioridade pola entidade solicitante, así como resultados cualitativos e cuantitativos, ata 3 puntos. Para estes efectos, valoraranse en concreto:</p>
    <p>• Non ter promovido proxectos durante os catro anos inmediatamente anteriores.</p>
    <p>• A inserción das persoas participantes no mercado laboral.</p>
    <p>• A formación e experiencia profesional adquirida.</p>
    <p>• O resultado socioeconómico derivado da realización de proxectos de utilidade pública e social acollidos a esta orde.</p>
    <p>2. Para o caso de que se produza un empate nas puntuacións obtidas, terán preferencia aquelas solicitudes en que se utilice a lingua galega na elaboración e na realización dos proxectos.</p>
    <p>3. O número máximo de alumnos dos obradoiros de emprego que se concedan co cargo á presente orde de convocatoria será de 20.</p>
    <p>Artigo 23. Notificación electrónica</p>
    <p>1. As notificacións de resolucións e actos administrativos practicaranse só por medios electrónicos, nos termos previstos na normativa reguladora do procedemento administrativo común.</p>
    <p>2. As notificacións electrónicas realizaranse mediante a plataforma de notificación electrónica dispoñible a través da sede electrónica da Xunta de Galicia https://notifica.xunta.gal). De acordo coa normativa vixente en materia desenvolvemento da Administración electrónica na Xunta de Galicia e nas entidades dela dependentes, o sistema de notificación permitirá acreditar a data e hora en que se produza a posta á disposición da persoa interesada do acto obxecto de notificación, así como a de acceso ao seu contido, momento a partir do cal a notificación se entenderá practicada para todos os efectos legais. Sen prexuízo do anterior, a Administración xeral e do sector público autonómico de Galicia poderá remitir ás persoas interesadas avisos da posta á disposición das notificacións, mediante correo electrónico dirixido ás contas de correo que consten nas solicitudes para efectos de notificación. Estes avisos non terán, en ningún caso, efectos de notificación practicada.</p>
    <p>3. Se transcorren dez días naturais desde a posta á disposición dunha notificación electrónica sen que accedese ao seu contido, entenderase que a notificación foi rexeitada e terase por efectuado o trámite seguíndose o procedemento, salvo que de oficio ou por instancia da persoa destinataria se comprobe a imposibilidade técnica ou material do acceso.</p>
    <p>4. Se a notificación electrónica non fose posible por problemas técnicos, a Administración xeral e do sector público autonómico de Galicia practicará a notificación polos medios previstos na normativa vixente en materia de procedemento administrativo.</p>
    <p>Artigo 24. Resolución</p>
    <p>1. Dentro dos cinco meses seguintes ao remate do prazo de presentación de solicitudes, cumpridos os trámites previstos no artigo 21 desta orde, emitida a proposta de resolución polo órgano instrutor e fiscalizada esta pola respectiva Intervención, a persoa responsable da xefatura territorial, por delegación da persoa titular da Consellería de Economía, Emprego e Industria, ditará e notificaralle á entidade solicitante a resolución que proceda.</p>
    <p>2. A resolución favorable conterá, como mínimo, os seguintes aspectos:</p>
    <p>a) Finalidade e obxectivos básicos do proxecto, número e características das persoas beneficiarias e, se é o caso, especialidades que se impartirán.</p>
    <p>b) Subvención outorgada con cargo aos orzamentos da Consellería de Economía, Emprego e Industria para o financiamento dos custos sinalados no artigo 28 desta orde; deberase facerse constar que o seu importe ten o carácter de estimado.</p>
    <p>c) Duración do proxecto e datas previstas para o seu comezo.</p>
    <p>d) Calquera outra especificación que se coide oportuna en cada caso concreto.</p>
    <p>3. Transcorrido o prazo de cinco meses sen que se notificase resolución expresa, entenderase desestimada a solicitude, de acordo co disposto no artigo 23 da Lei 9/2007, do 13 de xuño.</p>
    <p>4. Sen prexuízo do previsto no artigo 38 desta orde, toda alteración das condicións tidas en conta para a concesión da axuda ou subvención e, en todo caso, a obtención concorrente de subvencións ou axudas outorgadas por outras administracións ou entes públicos ou privados, estatais ou internacionais, poderá dar lugar á modificación da resolución de concesión.</p>
    <p>5. En calquera caso, cando o ritmo de execución non se adecúe á distribución aprobada por anualidades da contía da subvención, poderá modificarse a resolución de concesión, de conformidade co disposto nos artigos 26 e 35 do Decreto 11/2009, do 8 de xaneiro, polo que se aproba o regulamento da Lei 9/2007, do 13 de xuño, de subvencións de Galicia.</p>
    <p>6. As resolucións dos expedientes instruídos ao abeiro do disposto nesta orde esgotan a vía administrativa polo que, de conformidade co previsto no artigo 46 da Lei 29/1998, do 13 de xullo, reguladora da xurisdición contencioso-administrativa, contra elas poderá interpoñerse recurso contencioso-administrativo perante o órgano xurisdicional competente, no prazo de dous meses contado desde o día seguinte ao da súa notificación, se for expresa; se non o for, o prazo será de seis meses e contarase, para a entidade solicitante e outras posibles persoas interesadas, a partir do día seguinte a aquel en que se produza o acto presunto.</p>
    <p>Potestativamente, con anterioridade á interposición do antedito recurso contencioso-administrativo, de conformidade co previsto nos artigos 123 e 124 da Lei 39/2015, do 1 de outubro, poderá interpoñerse recurso de reposición ante o mesmo órgano que ditou o acto, no prazo dun mes, se o dito acto for expreso; se non o for, o prazo será de tres meses e contarase, para a entidade solicitante e calquera outra posible persoa interesada, a partir do día seguinte a aquel en que se produza o acto presunto.</p>
    <p>Todo o anterior é sen prexuízo da interposición de calquera outro recurso que se considere oportuno para a defensa dos dereitos e intereses das entidades solicitantes e outros posibles interesados.</p>
    <p>7. As subvencións concedidas ao abeiro desta orde publicaranse, con expresión da entidade beneficiaria, a contía e a finalidade no <em>Diario Oficial de Galicia</em>, na páxina web oficial da Consellería de Economía, Emprego e Industria e nos rexistros de subvencións, de acordo co disposto na Lei 38/2003, do 17 de novembro, na Lei 1/2001, do 18 de xaneiro, de transparencia e bo goberno, no Decreto 132/2006, do 27 de xullo, e na Lei 9/2007, do 13 de xuño.</p>
    <p>8. A medida que se vaian xerando dispoñibilidades de crédito como consecuencia de posibles minoracións, renuncias ou modificacións nas subvencións concedidas, o órgano instrutor poderá realizar novas propostas de concesión de proxectos, continuando coa orde de prelación fixada pola Comisión Central de Valoración, ata esgotar o novo crédito.</p>
    <p>Artigo 25. Modificacións do proxecto</p>
    <p>1. Calquera modificación que implique un cambio dos obxectivos e actuacións básicas do proxecto que sexan considerados como substanciais deberá ser solicitada segundo o procedemento indicado anteriormente.</p>
    <p>2. De teren as modificacións o dito carácter de substanciais, as xefaturas territoriais remitirán as solicitudes, cando o informe técnico sexa favorable, á Dirección Xeral de Orientación e Promoción Laboral para que esta informe sobre a procedencia da modificación pretendida. A súa resolución correspóndelles ás persoas responsables das xefaturas territoriais, por delegación da persoa titular da Consellería de Economía, Emprego e Industria.</p>
    <p>Os mencionados cambios deberán responder a causas excepcionais debidamente xustificadas que así o exixan.</p>
    <p>3. As solicitudes de modificacións non esenciais non precisarán do informe da Dirección Xeral de Orientación e Promoción Laboral para seren resoltas pola xefatura territorial. Da resolución que se dite enviarase copia á dita dirección xeral para a súa constancia.</p>
    <h2>CAPÍTULO V<br>Financiamento e xustificación de subvencións</h2>
    <p>Artigo 26. Financiamento da subvención</p>
    <p>1. O programa de obradoiros de emprego será financiado con cargo aos orzamentos xerais da Comunidade Autónoma a través das axudas e subvencións que conceda a Consellería de Economía, Emprego e Industria, con cargo aos créditos da aplicación 09.41.322A.460.2 (código de proxecto 2014 00 543) da Lei de orzamentos xerais da Comunidade Autónoma de Galicia para o ano 2017, por un importe de 10.656.000 euros. Para o exercicio de 2018, as subvencións financiaranse con cargo á mesma aplicación e código de proxecto equivalente, polo importe de 5.800.000 de euros. Este importe poderá ser incrementado ou minorado como consecuencia da asignación ou da redistribución de fondos finalistas para o financiamento dos programas de fomento do emprego, coas limitacións que se poidan establecer na Conferencia Sectorial de Asuntos Laborais, así como nos supostos previstos nos artigos 30 e 31 do Decreto 11/2009, do 8 de xaneiro.</p>
    <p>2. A concesión das axudas e subvencións reguladas por esta orde estará supeditada á existencia de crédito nas aplicacións orzamentarias citadas dos orzamentos xerais da Comunidade Autónoma de Galicia para 2016. Para os efectos do disposto no artigo 25. 2º do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia, e 3.3 da Orde do 11 de febreiro de 1998 sobre tramitación anticipada de expedientes de gasto, na súa redacción dada pola Orde do 27 de novembro de 2000 e pola Orde do 25 de outubro de 2001, a concesión das axudas ou subvencións estará sometida á condición suspensiva de existencia de crédito axeitado e suficiente no momento da resolución.</p>
    <p>3. A distribución provincial de créditos para o financiamento das axudas e subvencións previstas nesta orde será, con carácter xeral, directamente proporcional ao número de persoas paradas e á evolución do paro rexistrado no período 2012-2016, e inversamente proporcional á evolución da poboación no citado período, e terá en conta, en coherencia cos programas Impulsa de Lugo e Ourense, o necesario equilibrio e solidariedade con aqueles territorios máis desfavorecidos.</p>
    <p>Artigo 27. Convenios de colaboración</p>
    <p>As entidades promotoras poderán subscribir convenios de colaboración con outras entidades públicas ou privadas, mediante os cales se comprometan a achegar parte ou a totalidade do custo do proxecto; estas achegas descontaranse da subvención que poida conceder a Consellería de Economía, Emprego e Industria. Esta circunstancia farase constar na memoria prevista no artigo 18 desta orde.</p>
    <p>Artigo 28. Obxecto da subvención</p>
    <p>1. As axudas e subvencións que conceda a Consellería de Economía, Emprego e Industria para cada obradoiro de emprego, que se determinarán na resolución que aprobe o proxecto, destinaranse exclusivamente a sufragar os seguintes gastos:</p>
    <p>a) Os de formación profesional para o emprego e, se é o caso, educación básica durante a duración do proxecto.</p>
    <p>b) Os salariais derivados dos contratos de traballo que se subscriban co alumnado.</p>
    <p>2. En ningún caso o importe da subvención concedida poderá ser de tal contía que, illadamente ou en concorrencia con subvencións ou axudas doutras administracións públicas ou doutros entes públicos ou privados, estatais ou internacionais, supere o custo do proxecto.</p>
    <p>3. O importe das cantidades efectivas que se aboarán estará en función do valor dos módulos, do salario mínimo interprofesional e das cotizacións á Seguridade Social vixentes, do número de alumnos e alumnas participantes e da xustificación dos gastos subvencionados.</p>
    <p>Artigo 29. Subvención para custos de formación profesional para o emprego</p>
    <p>1. Consideraranse como gastos de formación profesional para o emprego e, se é o caso, de educación básica, susceptibles de seren subvencionados:</p>
    <p>a) Os gastos derivados da contratación do persoal directivo, docente e administrativo de apoio.</p>
    <p>b) Os medios e materiais didácticos e de consumo para a formación.</p>
    <p>c) As amortizacións de instalacións e equipamentos. Para o seu cálculo utilizaranse as táboas de coeficientes anuais de amortización oficialmente establecidas.</p>
    <p>d) As viaxes para a formación do alumnado-traballador.</p>
    <p>e) Os gastos de viaxes do persoal directivo e docente do proxecto para á asistir a reunións ou xornadas convocadas ou autorizadas, expresamente e por escrito, pola persoa titular da xefatura territorial.</p>
    <p>f) Os materiais de oficina.</p>
    <p>g) Os útiles e ferramentas; utilizarase como criterio para distinguir se son subvencionables o de aceptar todos os que resulten imprescindibles para o desenvolvemento das prácticas do alumnado e cuxo custo unitario de adquisición sexa inferior a 300 euros.</p>
    <p>h) O aluguer de instalacións, maquinaria e equipamentos, excluído o <em>leasing</em>, que resulten necesarios para a formación dos alumnos, cando a entidade promotora non dispoña dos necesarios para o desenvolvemento do proxecto formativo.</p>
    <p>i) O combustible necesario para o funcionamento da maquinaria utilizada polo alumnado.</p>
    <p>j) Os gastos xerais, como os correspondentes ao consumo de auga, calefacción, comunicacións, limpeza, luz e transportes, excluídos os derivados da súa instalación e conexión.</p>
    <p>k) Os gastos de elaboración dos carteis oficiais e vestiario do persoal participante no obradoiro.</p>
    <p>l) Se é o caso, o importe da póliza de responsabilidade civil para facer fronte aos riscos que para os bens e as persoas poidan derivar da actuación profesional do persoal do obradoiro de emprego durante o funcionamento do proxecto, quedando a Consellería de Economía, Emprego e Industria exonerada de calquera responsabilidade ao respecto.</p>
    <p>m) Os gastos de reparación de maquinaria e equipamentos sempre que se produza durante o desenvolvemento do obradoiro e como consecuencia do uso dado polas persoas participantes nel.</p>
    <p>n) Outros gastos de funcionamento que sexan necesarios para o desenvolvemento do proxecto formativo.</p>
    <p>2. Non poderán financiarse con cargo á subvención concedida:</p>
    <p>a) As indemnizacións por morte ou de acción social previstas nos convenios colectivos das entidades promotoras e as correspondentes a traslados, suspensións, despedimentos, cesamentos ou finalizacións de contratos, así como o importe do pagamento da retribución correspondente ao período das vacacións anuais non desfrutadas durante a duración do proxecto formativo.</p>
    <p>b) Os gastos de investimento tales como a adquisición de inmobles, instalacións, maquinaria e equipamentos.</p>
    <p>c) Os alugamentos de edificios, locais, naves, aulas ou o seu acondicionamento, sempre que non sexa resultado da práctica profesional do alumnado-traballador participante.</p>
    <p>d) Os gastos financeiros xerados por avais, anticipos bancarios ou análogos.</p>
    <p>Artigo 30. Cálculo da subvención para custos de formación profesional para o emprego</p>
    <p>1. Para os efectos do previsto no artigo anterior, o cálculo da subvención efectuarase por hora/alumno de formación e por módulos:</p>
    <p>a) Módulo A: mediante este módulo compensaranse os gastos salariais do persoal directivo, docente e administrativo de apoio que fose seleccionado e contratado, incluídos os orixinados polas cotas da Seguridade Social por conta da persoa empregadora, derivados de continxencias comúns e profesionais, Fondo de Garantía Salarial, Desemprego e Formación Profesional.</p>
    <p>b) Módulo B: con este módulo compensaranse os demais gastos enumerados no número 1 do artigo anterior.</p>
    <p>2. Para esta convocatoria establécese un importe de 3,35 euros/hora/participante para o módulo A e de 0,92 euros/hora/participante para o módulo B.</p>
    <p>3. A contía dos anteditos módulos é única para toda a duración do proxecto, aínda que se desenvolva en dous exercicios anuais distintos e será a que corresponda á data de inicio da fase. Non obstante, a retención do 30 por cento da subvención prevista no artigo 33.3 desta orde imputarase á anualidade de 2018, ano en que se vai realizar o seu pagamento, conforme o disposto no artigo 26.4 do Decreto 11/2009, do 8 de xaneiro.</p>
    <p>4. O importe do módulo A ten en consideración a relación dun ou dunha docente a xornada completa por cada oito alumnos.</p>
    <p>O importe da subvención prevista para gastos de formación e funcionamento será o equivalente ao resultado de multiplicar o valor dos módulos A e B polo número de alumnos e alumnas e polo total de horas, 160 horas por mes de duración do proxecto, considerando a xornada completa.</p>
    <p>Artigo 31. Subvención para custos salariais do alumnado-traballador</p>
    <p>Nos contratos para a formación e aprendizaxe que a entidade promotora subscriba cos alumnos e alumnas participantes nos obradoiros de emprego, a Consellería de Economía, Emprego e Industria subvencionará o 100% do salario mínimo interprofesional anualmente establecido, incluída a parte proporcional dunha paga e media extraordinaria. Así mesmo, tamén subvencionará a totalidade das cotas por conta da persoa empregadora correspondentes á Seguridade Social, Fondo de Garantía Salarial e Formación Profesional previstas para os ditos contratos na súa normativa específica.</p>
    <p>Artigo 32. Produción de bens e servizos</p>
    <p>Cando os obradoiros de emprego, no desenvolvemento da súa actividade, produzan bens que sexan susceptibles de comercialización, poderán allearse, sempre que non se incorra en competencia desleal e se dispoña das autorizacións necesarias. Os ingresos procedentes de tales alleamentos ou da prestación de servizos deberán aplicarse ás actividades do obradoiro de emprego e deberá quedar constancia documental e contable tanto dos ingresos obtidos como do seu destino.</p>
    <h2>CAPÍTULO VI<br>Pagamento e xustificación da subvención</h2>
    <p>Artigo 33. Pagamento da subvención</p>
    <p>1. Correspóndelles ás xefaturas territoriais da Consellería de Economía, Emprego e Industria o pagamento das subvencións concedidas, logo das solicitudes das entidades promotoras, no modelo que para o efecto estableza a Dirección Xeral de Orientación e Promoción Laboral.</p>
    <p>2. Unha vez iniciado o obradoiro de emprego, e despois da xustificación do comezo mediante a oportuna certificación emitida en tal sentido pola entidade promotora, aboaráselle a esta, en concepto de anticipo, unha cantidade equivalente ao 50 % do importe total da subvención do proxecto, sempre que a dita cantidade non supere o importe correspondente á anualidade de 2017</p>
    <p>Na medida en que a entidade promotora xustifique os gastos e despois de recibida a súa solicitude, poderá aboárselle, en concepto de pagamento á conta, ata o 20 % do importe do total da subvención concedida, de acordo co establecido no artigo 34 desta orde.</p>
    <p>3. O 30 % ou a porcentaxe que resulte restante aboaráselle á entidade promotora unha vez rematado o proxecto, xustificados todos os gastos e presentada a acta de liquidación do expediente, nos termos dispostos nos artigos 34 e 36 desta orde.</p>
    <p>4. Unha vez recibidos os fondos, a entidade promotora deberá remitir á xefatura territorial correspondente da Consellería de Economía, Emprego e Industria, por cada un dos ingresos, unha certificación acreditativa da súa recepción.</p>
    <p>5. As entidades beneficiarias, antes de cada recepción de fondos, deberán achegar unha declaración responsable complementaria de estar ao día das obrigas coa Axencia Estatal da Administración Tributaria e a Seguridade Social e non ter pendente de pagamento débedas coa Administración pública da comunidade autónoma.</p>
    <p>6. No momento da xustificación da execución total do proxecto e, en calquera caso, antes do derradeiro pagamento, a entidade beneficiaria presentará unha declaración complementaria do conxunto das axudas solicitadas, tanto as aprobadas ou concedidas como as pendentes de resolución, para o mesmo proxecto, das distintas administracións públicas competentes ou das súas entidades vinculadas ou dependentes.</p>
    <p>Artigo 34. Forma de xustificación</p>
    <p>1. A xustificación realizarase de conformidade co previsto no artigo 28 da Lei 9/2007, do 13 de xuño, e no artigo 44 do Decreto 11/2009, do 8 de xaneiro. A entidade promotora, dentro do mes seguinte ao remate do período que xustifique, remitirá á correspondente xefatura territorial da Consellería de Economía, Emprego e Industria os xustificantes dos pagamentos efectuados con cargo aos fondos recibidos. A xustificación presentarase segundo o detalle indicado nos modelos que estableza a Dirección Xeral de Orientación e Promoción Laboral, e non se poderán efectuar compensacións entre os distintos conceptos. Así mesmo, xuntarase relación dos pagamentos realizados con identificación das persoas perceptoras, detalle das cantidades aboadas e data do seu pagamento.</p>
    <p>2. A xustificación por horas realizadas nos obradoiros de emprego deberá efectuarse mediante unha relación do alumnado-traballador participante no período que se xustifica, con expresión das súas datas de alta e baixa, xunto coas copias dos seus contratos de traballo e partes de baixa na Seguridade Social.</p>
    <p>Para a xustificación dos custos salariais dos alumnos e alumnas participantes, que se efectuará en función dos contratos efectivamente formalizados e pola duración do período que se xustifica, será necesario achegar a documentación indicada no parágrafo anterior xunto coas nóminas, seguros sociais e xustificantes do seu pagamento.</p>
    <p>A antedita documentación deberá xuntarse á nova solicitude de transferencia de fondos, segundo o modelo que para o efecto estableza a Dirección Xeral de Orientación e Promoción Laboral.</p>
    <p>3. Para a xustificación dos custos salariais e da Seguridade Social, tanto do alumnado-traballador como do persoal directivo, docente e administrativo de apoio, as entidades beneficiarias presentarán os documentos xustificativos individualizados dos pagamentos efectuados xunto cos documentos bancarios correspondentes (extracto ou cargo bancario), así como unha certificación expedida polo secretario ou secretaria, ou cargo equivalente, en que se relacionen todos os xustificantes individualizados dos pagamentos realizados, así como a data do seu pagamento.</p>
    <p>4. Respecto á xustificación dos gastos comprendidos no módulo B, as entidades promotoras deberán presentar unha certificación expedida polo secretario ou secretaria, ou cargo equivalente en que conste: nome e NIF do acredor/a, número e, de ser o caso, serie da factura, importe, data de emisión da factura e do seu pagamento, de acordo co disposto no artigo 28.5 da Lei 9/2007, do 13 de xuño.</p>
    <p>5. No caso de que non se xustifique segundo o previsto nos puntos anteriores, non se realizarán novas provisións de fondos e reclamaranse as cantidades non xustificadas de conformidade co procedemento establecido para o efecto.</p>
    <p>6. Os gastos correspondentes ao exercicio de 2017 xustificaranse como data límite o 31 de decembro de 2017 e os de 2018, antes do 1 de setembro de 2018.</p>
    <p>Artigo 35. Subvención máxima xustificable</p>
    <p>A subvención máxima que se pode admitir como xustificada por gastos de formación e funcionamento, para cada un dos módulos A e B, non poderá exceder o que resulte de multiplicar o número de horas realizadas polo importe de cada módulo. Para estes efectos, tamén serán consideradas como horas efectivas as do alumnado-traballador que abandone o proxecto polo tempo comprendido entre a data da súa baixa e, se é o caso, o remate do proxecto.</p>
    <p>Igualmente, asimilaranse as horas de formación efectivamente impartidas ás correspondentes aos períodos de vacacións anuais retribuídos desfrutados, durante o período de duración do proxecto, polos alumnos e alumnas participantes, establecidos legal ou convencionalmente.</p>
    <p>Artigo 36. Liquidación do expediente</p>
    <p>1. Dentro do mes seguinte ao remate do proxecto, a entidade promotora remitirá á xefatura territorial correspondente da Consellería de Economía, Emprego e Industria, nos modelos que estableza a Dirección Xeral de Orientación e Promoción Laboral, a seguinte documentación:</p>
    <p>a) Xustificación dos pagamentos efectuados con cargo á última provisión de fondos.</p>
    <p>b) Relación de gastos realizados e correspondentes xustificantes de pagamento.</p>
    <p>c) Acta de liquidación e cadro-resumo de xustificantes de gastos.</p>
    <p>d) Copia cotexada dos certificados de aproveitamento, en que conste o número de horas da formación recibida e a cualificación final, entregados ao alumnado participante no proxecto.</p>
    <p>2. Despois de verificada a xustificación presentada e en caso de acordo, a xefatura territorial da Consellería de Economía, Emprego e Industria dará a súa conformidade aos documentos antes sinalados e aboará as cantidades previstas no artigo 33.3 desta orde. No suposto de desconformidade ou discrepancia, a xefatura territorial descontará do pagamento do 30 % restante as cantidades non xustificadas.</p>
    <p>3. Revisada a xustificación e de existir un saldo positivo a favor da Consellería de Economía, Emprego e Industria, a xefatura territorial iniciará o procedemento establecido para o reintegro das cantidades non xustificadas.</p>
    <p>4. En todo caso, no prazo de tres meses posteriores á finalización da actividade do proxecto, a xefatura territorial da Consellería de Economía, Emprego e Industria remitirá á Dirección Xeral de Orientación e Promoción Laboral a documentación sinalada na letra c) do punto 1 deste artigo.</p>
    <h2>CAPÍTULO VII<br>Obrigas, seguimento e control</h2>
    <p>Artigo 37. Obrigas das entidades promotoras</p>
    <p>As entidades beneficiarias das subvencións previstas nesta orde, ademais de cumpriren as obrigas establecidas pola normativa aplicable con carácter xeral ás axudas e subvencións públicas, deberán:</p>
    <p>a) Realizar as actividades para as cales se concede a subvención, de conformidade coas disposicións previstas nesta orde e nas resolucións, instrucións ou circulares que a desenvolvan.</p>
    <p>b) Acondicionar e dotar as instalacións de xeito que reúnan as condicións de seguridade e saúde laboral que permitan o normal desenvolvemento das actividades formativas desde o inicio do proxecto.</p>
    <p>c) Acreditar ante a Consellería de Economía, Emprego e Industria a realización das actividades e o cumprimento dos requisitos exixidos para a concesión da axuda ou subvención, achegando a documentación que lles sexa requirida co fin de comprobar o cumprimento das obrigas que derivan da dita concesión.</p>
    <p>d) Satisfacer, no momento do seu vencemento, as obrigas económicas que deriven do funcionamento do proxecto subvencionado, especialmente as de carácter salarial, con independencia de que se percibise con anterioridade a subvención concedida.</p>
    <p>e) Someterse ás actuacións de supervisión e control que, en calquera momento, poidan acordar os servizos competentes da Consellería de Economía, Emprego e Industria tanto no relativo ao desenvolvemento das accións formativas como á súa xestión e tramitación administrativa, así como as previstas no artigo 11.c) da Lei 9/2007, do 13 de xuño, de subvencións de Galicia. Tamén ás de control financeiro que corresponden á Intervención Xeral da Comunidade Autónoma e ás previstas na lexislación do Consello de Contas. </p>
    <p>f) Manter unha pista de auditoría suficiente e conservar os documentos xustificativos da aplicación dos fondos recibidos.</p>
    <p>g) Dispoñer de libros contables, rexistros dilixenciados e demais documentos debidamente auditados nos termos exixidos pola lexislación mercantil e sectorial aplicable ao beneficiario en cada caso, coa identificación e conta separada ou epígrafe específica da súa contabilidade de todos os ingresos e gastos de execución das accións realizadas, para garantir a rastrexabilidade dos pagamentos e o seguimento da pista de auditoría.</p>
    <p>h) Comunicar á Consellería de Economía, Emprego e Industria a obtención doutras subvencións ou axudas para a mesma finalidade, procedentes de calquera outra administración ou ente público estatal ou internacional, no momento de presentar a solicitude, así como con ocasión da xustificación da execución total do proxecto e, en todo caso, antes do derradeiro pagamento.</p>
    <p>i) Remitir á xefatura territorial correspondente da Consellería de Economía, Emprego e Industria copia cotexada dos certificados de aproveitamento, en que conste o número de horas da formación recibida e a cualificación final, entregados ao alumnado participante no proxecto.</p>
    <p>j) Garantir o cumprimento do principio de igualdade de oportunidades entre homes e mulleres no desenvolvemento do proxecto</p>
    <p>k) Procurar, na execución do obradoiro, un uso non sexista da linguaxe e velar por transmitir unha imaxe igualitaria, plural e non estereotipada de mulleres e homes.</p>
    <p>l) Identificar convenientemente, para os efectos de difusión pública, a sede do proxecto, así como as actividades e as obras e servizos que se realicen, tendo en conta que as súas actividades de publicidade e divulgación se adecuarán á normativa correspondente. Así mesmo, nas realizacións de carácter permanente que leven a cabo os obradoiros de emprego colocarase unha placa identificativa, seguindo os modelos e as características que estableza a Dirección Xeral de Orientación e Promoción Laboral, en que constará o cofinanciamento polos servizos públicos de Emprego.</p>
    <p>m) Formar as persoas participantes nos aspectos teóricos e prácticos das actividades profesionais contidas no plano formativo e contratar os alumnos e alumnas participantes, na modalidade contractual e pola duración prevista no artigo 4 desta orde, e formalos nos aspectos teóricos e prácticos das actividades profesionais ou oficios obxecto do programa.</p>
    <p>n) Procurar a inserción laboral posterior das persoas desempregadas participantes nos proxectos, ben como traballador ou traballadora por conta allea ou ben mediante a súa constitución en traballadores ou traballadoras autónomos ou por conta propia.</p>
    <p>Artigo 38. Incumprimento de obrigas. Reintegro da subvención</p>
    <p>1. O incumprimento total ou parcial por parte da entidade beneficiaria das obrigas establecidas nesta orde, así como na demais normativa aplicable ao programa de obradoiros de emprego e, con carácter xeral, ás axudas e subvencións públicas que se outorguen con cargo aos orzamentos xerais da Comunidade Autónoma de Galicia, orixinará, tendo en consideración a natureza e causas do incumprimento e, se é o caso, a súa incidencia na formación e cualificación profesional do alumnado-traballador participante, o reintegro total ou parcial das cantidades percibidas en concepto de axudas ou subvencións máis os xuros de demora, nas condicións e de conformidade co establecido na Lei 9/2007, do 13 de xuño, e sen prexuízo do establecido no texto refundido da Lei sobre infraccións e sancións na orde social, aprobado polo Real decreto lexislativo 5/2000, do 4 de agosto.</p>
    <p>2. De conformidade co artigo 14.1.n) da citada Lei 9/2007, de subvencións de Galicia, o importe que se deba reintegrar determinarase de acordo cos seguintes criterios de gradación dos posibles incumprimentos das condicións impostas con motivo da concesión das subvencións:</p>
    <p>a) Incumprimento das condicións exixidas á entidade beneficiaria para a concesión da subvención: reintegro do 100 % sobre o gasto subvencionado.</p>
    <p>b) Non realizar a actividade, ou adoptar un comportamento contrario ao que fundamenta a concesión da subvención: reintegro do 100 % sobre o gasto subvencionado.</p>
    <p>c) Incumprimento das obrigas de presentación de documentación exixidas no artigo 34 para a xustificación dos gastos: no caso de que non se presente ningunha documentación procederá o reintegro do 100 % sobre o gasto subvencionado, e no suposto de presentación de parte da documentación exixida ou de que a documentación presentada sexa incorrecta, o importe que se deberá reintegrar será proporcional ao gasto non xustificado.</p>
    <p>d) Incumprimento da obriga de satisfacer, con independencia do cobramento da subvención, e mediante transferencia bancaria, as obrigas económicas de carácter salarial no momento do seu vencemento: reintegro de ata un 10 % sobre o gasto subvencionado.</p>
    <p>e) Incumprimento das obrigas en materia de publicidade establecidas no artigo 37.m): reintegro do 2 % sobre o gasto subvencionado.</p>
    <p>f) Incumprimento da obriga de mantemento dun sistema de contabilidade separada ou epígrafe específica establecida no artigo 37.g): reintegro do 2 % sobre o gasto subvencionado.</p>
    <p>g) Incumprimento da obriga de manter unha pista de auditoría suficiente establecida no artigo 37.f): reintegro do 2 % sobre o gasto subvencionado.</p>
    <p>3. As xefaturas territoriais da Consellería de Economía, Emprego e Industria facilitarán información aos consellos provinciais de emprego dos incumprimentos das entidades promotoras que dean lugar ao reintegro total ou parcial das axudas concedidas.</p>
    <p>Artigo 39. Asesoramento, seguimento e avaliación</p>
    <p>1. As xefaturas territoriais da Consellería de Economía, Emprego e Industria son os órganos encargados de realizar as tarefas de supervisión, coordinación, asesoramento, seguimento e control da xestión dos obradoiros de emprego, así como das axudas e subvencións concedidas.</p>
    <p>2. Ademais de tramitar e resolver o expediente de solicitude e, de ser o caso, transferir os fondos correspondentes, deben realizar, na forma e cos procedementos que estableza a Dirección Xeral de Orientación e Promoción Laboral, as seguintes actuacións:</p>
    <p>a) Asistencia, apoio e asesoramento técnico e administrativo tanto á entidade promotora na preparación do proxecto como ao propio obradoiro de emprego na realización das actividades para as cales se concede a subvención, para conseguir o éxito do proxecto: creación de emprego, cualificación, adquisición de experiencia e inserción laboral, así como a correcta realización e desenvolvemento do traballo e das actividades previstas.</p>
    <p>b) Seguimento da xestión, obtendo dos obradoiros de emprego a información referente aos alumnos e alumnas participantes, persoal directivo, docente e administrativo de apoio e calquera outro dato que se considere de interese para o seguimento puntual da xestión, especialmente daqueles que serviron de base para a concesión da subvención.</p>
    <p>c) Control das axudas e subvencións concedidas e liquidación do expediente.</p>
    <p>d) Control dos resultados obtidos. Para estes efectos, as entidades promotoras, aos seis e doce meses da súa finalización, remitirán, debidamente cuberto, o cuestionario de inserción laboral, ademais de estaren obrigadas a proporcionar calquera outra información que se considere pertinente con tal finalidade.</p>
    <p>Disposición adicional primeira. Plurianualidade das axudas</p>
    <p>O 30 % do importe total das axudas para cada proxecto terá o carácter de plurianual, de conformidade co preceptuado polo artigo 58.1.b) do texto refundido da Lei de réxime financeiro e orzamentario de Galicia e no acordo do Consello da Xunta de Galicia, adoptado na súa sesión do día 26 de xaneiro de 2017</p>
    <p>O código de proxecto da anualidade de 2018 será equivalente ao da orde de convocatoria do ano 2017.</p>
    <p>Disposición adicional segunda. Delegación de competencias</p>
    <p>Apróbase a delegación de atribucións da persoa titular da Consellería de Economía, Emprego e Industria na persoa responsable da Dirección Xeral de Orientación e Promoción Laboral para a autorizar e redistribuír os correspondentes créditos, e nos xefes e nas xefas territoriais, nos ámbitos competenciais respectivos, para resolver a concesión ou denegación das axudas e subvencións previstas nesta orde, así como para autorizar, dispoñer, recoñecer a obriga e propoñer os correspondentes pagamentos, así como as relativas aos procedementos de reintegro e sancionador sinaladas nos títulos II, III e IV da Lei 9/2007, do 13 de xuño.</p>
    <p>En caso de ausencia, vacante ou enfermidade da persoa responsable da Dirección Xeral de Orientación e Promoción Laboral, as atribucións citadas no parágrafo anterior serán exercidas temporalmente e mentres persistan aquelas circunstancias pola persoa titular da Secretaría Xeral de Emprego ou, na súa falta, de conformidade co disposto no decreto de estrutura orgánica da Consellería de Economía, Emprego e Industria</p>
    <p>Disposición adicional terceira. Réxime de infraccións e sancións</p>
    <p>As entidades beneficiarias das axudas e subvencións previstas nesta orde están suxeitas ao réxime de infraccións e sancións en materia de subvencións, de conformidade co previsto no artigo 50 e seguintes da Lei 9/2007, do 13 de xuño.</p>
    <p>Disposición adicional cuarta. Criterios para cumprir os obxectivos do Servizo Público de Emprego de Galicia</p>
    <p>Mediante resolución da persoa titular da Dirección Xeral de Orientación e Promoción Laboral poderanse establecer os criterios necesarios para que, a través desta orde, en canto aos colectivos prioritarios, se poidan cumprir os obxectivos establecidos polo Servizo Público de Emprego de Galicia, de acordo coas directrices de emprego europeas e as que poidan emanar do dialogo social e institucional en Galicia e a demais normativa e acordos que, se é o caso, resulten de aplicación.</p>
    <p>Disposición derradeira primeira. Facultade de desenvolvemento</p>
    <p>Autorízase a persoa titular da Dirección Xeral de Orientación e Promoción Laboral para ditar, no ámbito das súas competencias, as resolucións e instrucións necesarias para o desenvolvemento e a execución desta orde.</p>
    <p>Disposición derradeira segunda. Entrada en vigor</p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 8 de febreiro de 2017</p>
    <footer><p>Francisco José Conde López<br>Conselleiro de Economía, Emprego e Industria</p></footer>

