---
date: '2017-06-07'
id: O150-300517-0002
page: 27502
number: 107
agency: Escola Galega de Administración Pública
section: III. Outras disposicións.
title: >-
  RESOLUCIÓN do 23 de maio de 2017 pola que se convoca o curso monográfico
  Responsabilidades administrativas e penais de autoridades e funcionarios.
range: Resolución
url: >-
  https://www.xunta.gal/dog/Publicados/2017/20170607/AnuncioO150-300517-0002_gl.html
---
<p>Conforme aos fins que lle asigna á Escola Galega de Administración Pública a normativa que a regula (Lei 4/1987, do 27 de maio, de creación da Escola Galega de Administración Pública, modificada pola Lei 10/1989, do 10 de xullo),</p>
    <h2>RESOLVO:</h2>
    <p>Convocar o curso monográfico «Responsabilidades administrativas e penais de autoridades e funcionarios», de acordo coas bases que se indican a seguir:</p>
    <p>1. Obxectivos.</p>
    <p>As autoridades e funcionarios públicos atopámonos cada vez máis expostos aos riscos das accións xudiciais de exixencia de responsabilidades. En ocasións confúndense irregularidades, invalideces, nulidades e ilícitos penais. Este curso mostrará con exemplos prácticos as diferenzas entre os distintos tipos de rendición de contas, capacitando aos funcionarios e axentes da Administración para o mellor e máis seguro servizo público. </p>
    <p>2. Contidos.</p>
    <p>Neste curso monográfico trataranse, entre outros, os seguintes temas:</p>
    <p>• O réxime das responsabilidades dos axentes da Administración: problemática actual e análise xurisprudencial.</p>
    <p>• As responsabilidades administrativas: patrimoniais, disciplinarias e contables. </p>
    <p>• As responsabilidades penais: delitos contra a Administración pública. </p>
    <p>• Outros delitos.</p>
    <p>• Como evitar incorrer en responsabilidades? Precaucións procedementais e remedios xurídicos.</p>
    <p>3. Destinatarios.</p>
    <p>O curso está dirixido ao persoal ao servizo das administracións públicas de Galicia, estatal, autonómica ou local, persoal ao servizo da Administración de xustiza, así como da Administración institucional e dos entes instrumentais do sector público de Galicia, e interesados en xeral.</p>
    <p>4. Desenvolvemento.</p>
    <p>Lugar: EGAP, rúa Madrid, 2-4. Santiago de Compostela.</p>
    <p>Datas: 29 e 30 de xuño de 2017.</p>
    <p>Horario: día 29, en horario de mañá e tarde; día 30, en horario de mañá.</p>
    <p>Duración: 15 horas lectivas.</p>
    <p>5. Número de prazas.</p>
    <p>Limitado pola capacidade do local.</p>
    <p>6. Inscrición.</p>
    <p>As persoas interesadas deberán formalizar a súa inscrición a través da área de matrícula da web da EGAP (https://egap.xunta.gal/matricula/).</p>
    <p>O prazo para a inscrición estará aberto desde as 8.00 horas do día seguinte ao da publicación desta resolución no <em>Diario Oficial de Galicia</em> ata as 23.00 horas do día 20 de xuño de 2017.</p>
    <p>Poderá obterse calquera outra información, desde as 8.30 horas ata as 14.30 horas, nos teléfonos 981 54 62 39-981 54 62 41.</p>
    <p>7. Modificacións.</p>
    <p>A EGAP resérvase a facultade de interpretar e de resolver as incidencias que poidan xurdir no desenvolvemento deste curso, así como a facultade de cancelalo se o escaso número de solicitudes non xustificase a súa realización.</p>
    <p>8. Certificado electrónico de asistencia.</p>
    <p>Ao final do curso expedirase un certificado electrónico de asistencia, descargable desde a área de matrícula (https://egap.xunta.gal/matricula), a aquelas persoas inscritas que participasen asiduamente e sempre que a súa asistencia fose igual ou superior ao 90 % das horas lectivas programadas. Este documento estará asinado electronicamente pola EGAP e incluirá, de forma expresa, o contido, a carga lectiva, a data e o lugar de realización do curso, así como un código de verificación electrónica (CVE) para contrastar a súa autenticidade.</p>
    <p>Santiago de Compostela, 23 de maio de 2017</p>
    <footer><p>Sonia Rodríguez-Campos González<br>Directora da Escola Galega de Administración Pública</p></footer>

