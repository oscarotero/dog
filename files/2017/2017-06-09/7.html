---
date: '2017-06-09'
id: G0164-010617-0002
page: 28084
number: 109
agency: 'Consellería de Cultura, Educación e Ordenación Universitaria'
section: III. Outras disposicións.
title: >-
  EXTRACTO da Orde do 29 de maio de 2017, conxunta da Consellería de Cultura,
  Educación e Ordenación Universitaria e da Consellería de Economía, Emprego e
  Industria, pola que se establecen as bases para a concesión, en réxime de
  concorrencia competitiva, das axudas de apoio á etapa predoutoral nas
  universidades do Sistema universitario de Galicia, nos organismos públicos de
  investigación de Galicia e noutras entidades do Sistema galego de I+D+i,
  cofinanciadas parcialmente polo programa operativo FSE Galicia 2014-2020, e se
  procede á súa convocatoria para o exercicio 2017.
range: Orde
url: >-
  https://www.xunta.gal/dog/Publicados/2017/20170609/AnuncioG0164-010617-0002_gl.html
---
<p>BDNS (Identif.): 349612.</p>
    <p>De conformidade co previsto nos artigos 17.3.b) e 20.8 da Lei 38/2003, do 17 de novembro, xeral de subvencións, publícase o extracto da convocatoria cuxo texto completo se pode consultar na Base de datos nacional de subvencións (http://www.pap.minhap.gob.es/bdns/index):</p>
    <p>Primeiro. <em>Beneficiarios/as</em></p>
    <p>As universidades do SUG, os organismos públicos de investigación de Galicia, as fundacións de investigación sanitaria de Galicia (Fundación para a Investigación, Desenvolvemento e Innovación Ramón Domínguez, Fundación Profesor Novoa Santos, Fundación Biomédica Galicia Sur) e os centros do CSIC e do IEO radicados en Galicia que contraten as persoas seleccionadas a través dun contrato predoutoral de duración determinada e con dedicación a tempo completo, en virtude do cal a persoa seleccionada quedará vinculada á institución onde desenvolva a súa actividade, asumindo ambas as partes as obrigas contractuais que deriven del e que, en todo caso, se adecuarán ao contido da solicitude de axuda.</p>
    <p>Segundo. <em>Obxecto</em></p>
    <p>O apoio á etapa predoutoral con dúas modalidades:</p>
    <p>– Modalidade A: axudas cofinanciadas parcialmente con FSE destinadas ao apoio á etapa predoutoral para investigadoras e investigadores que desenvolvan un proxecto de investigación en liña cos retos definidos na Estratexia de especialización intelixente de Galicia RIS3 e que teñan unha persoa designada para dirixir ou codirixir a tese que cumpra os requisitos indicados no artigo 1 da convocatoria. </p>
    <p>– Modalidade B: axudas de carácter xeral de apoio á etapa predoutoral, mediante as cales se garantirá a representación de todas as ramas de coñecemento nesta convocatoria. </p>
    <p>Para ambas as modalidades prevese a posibilidade de realizar estadías de tres meses de duración no estranxeiro que favorezan unha mellora na formación das investigadoras e dos investigadores e que posibiliten que consigan a mención de doutora ou doutor internacional.</p>
    <p>Terceiro. <em>Bases reguladoras</em></p>
    <p>Publícanse conxuntamente coa convocatoria.</p>
    <p>Cuarto. <em>Contía</em></p>
    <p>O importe total da convocatoria é de 7.413.000 € e está cofinanciada parcialmente polo FSE.</p>
    <p>Estas axudas inclúen tres conceptos:</p>
    <p>1. O financiamento dun contrato predoutoral dun máximo de tres anos de duración, de 23.500 € para a modalidade A e de 20.500 € para a modalidade B.</p>
    <p>2. Un complemento anual por axuda, destinado ás entidades beneficiarias para cubrir os gastos asociados á contratación e para o seguro durante o período de estadía, de 1.000 €. </p>
    <p>3. Estadías de tres meses de duración no estranxeiro para que, de acordo co establecido no Real decreto 99/2011, do 28 de xaneiro, as persoas contratadas consigan a mención de doutor/a internacional, de ata 4.500 € en función da zona. </p>
    <p>O número de axudas para a modalidade A é de 57, das cales polo menos 50 axudas deben recaer en persoas candidatas presentadas polas universidades do SUG, para garantir os obxectivos fixados no programa operativo FSE Galicia para o período 2014-2020. </p>
    <p>O número de axudas para a modalidade B é de 43, cunha previsión inicial de 40 para as universidades do SUG e as restantes para os organismos públicos de investigación de Galicia, as fundacións de investigación sanitaria de Galicia (Fundación para a Investigación, Desenvolvemento e Innovación Ramón Domínguez, Fundación Profesor Novoa Santos, Fundación Biomédica Galicia Sur) e os centros do CSIC e do IEO radicados en Galicia. </p>
    <p>Quinto. <em>Prazo de presentación de solicitudes</em></p>
    <p>Un mes, que se contará a partir do día seguinte ao da publicación desta orde no DOG. Entenderase como último día do prazo o correspondente ao mesmo ordinal do día da publicación.</p>
    <p>Santiago de Compostela, 29 de maio de 2017</p>
    <table>
     <tbody>
      <tr>
       <td>Román Rodríguez González<br>Conselleiro de Cultura, Educación e Ordenación Universitaria</td>
       <td>Francisco Conde López<br>Conselleiro de Economía, Emprego e Industria e presidente da Axencia Galega de Innovación</td>
      </tr>
     </tbody>
    </table>

