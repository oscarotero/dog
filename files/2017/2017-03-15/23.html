---
date: '2017-03-15'
id: G2410-220217-0004
page: 12840
number: 52
agency: Xulgado do Social número 1 de Santiago de Compostela
section: V. Administración de xustiza.
title: EDICTO (ETX 44/2017).
range: Edicto
url: >-
  https://www.xunta.gal/dog/Publicados/2017/20170315/AnuncioG2410-220217-0004_gl.html
---
<p>Eu, María Teresa Vázquez Abades, letrada da Administración de xustiza do Xulgado do Social número 1 de Santiago de Compostela, fago saber que no procedemento de execución de títulos xudiciais 44/2017 deste xulgado do social, seguida por instancia de Marta Guadalupe Regueras Argüello contra Telecomunicaciones Dope, S.L., Fondo de Garantía Salarial, se ditaron as seguintes resolucións:</p>
    <p>«Dispoño: despachar orde xeral de execución a favor da parte executante, Marta Guadalupe Regueiras Argüello, fronte a Telecomunicaciones Dope, S.L., Fondo de Garantía Salarial (Fogasa), parte executada, por importe de 4.413,49 euros en concepto de principal (3.299,11 euros + 1.088,04 euros de xuros do artigo 29.3 respecto dos conceptos salariais + 26,34 euros de xuros do artigo 1.108 do CC respecto da indemnización), máis outros 441,34 euros que se fixan provisionalmente en concepto de xuros que, se é o caso, se poidan devindicar durante a execución e as custas desta, sen prexuízo da súa posterior liquidación.</p>
    <p>O presente auto, xunto co decreto que ditará o/a letrado da Administración de xustiza, e copia da demanda executiva, serán notificados simultaneamente á parte executada, tal e como dispón o artigo 553 da LAC, e queda a executada apercibida para os efectos mencionados nos razoamentos xurídicos terceiro e cuarto desta resolución, e conforme dispoñen os artigos 251.2 e 239.3 da LXS.</p>
    <p>Contra este auto poderase interpor recurso de reposición, que se interporá ante este órgano xudicial no prazo dos tres días hábiles seguintes á súa notificación, no cal ademais de alegar as posibles infraccións en que puidese incorrer a resolución e o cumprimento ou incumprimento dos presupostos e requisitos procesuais exixidos, poderá deducirse a oposición á execución despachada, aducindo pagamento ou cumprimento documentalmente xustificado, prescrición da acción executiva ou outros feitos impeditivos, extintivos ou excluíntes da responsabilidade que se pretenda executar, sempre que tiveren acaecido con posterioridade á constitución do título, a non ser a compensación de débedas admisible como causa de oposición á execución».</p>
    <p>«Para dar efectividade ás medidas concretas solicitadas, acordo:</p>
    <p>– Requirir a executada Telecomunicaciones Dope, S.L. co fin de que no prazo de 10 días aboe a cantidade de 4.413,49 euros en concepto de principal (3.299,11 euros + 1.088,04 euros de xuros do artigo 29.3 respecto dos conceptos salariais + 26,34 euros de xuros do artigo 1.108 do CC respecto da indemnización), máis outros 441,34 euros que se fixan provisionalmente en concepto de xuros que, se é o caso, se poidan devindicar durante a execución e as custas desta, sen prexuízo da súa posterior liquidación. Ingresarase o dito importe na conta deste xulgado, aberta no Banco Santander co número IBAN ES55 0049 3569 9200 0500 1274 (nº de expediente xudicial 1589 0000 64 0044 17), con apercibimento de que, en caso de non cumprir o requirimento no prazo conferido, se procederá ao embargo dos seus bens para cubrir a dita suma, logo de indagación destes a través da aplicación informática deste xulgado.</p>
    <p>– Requirir a Telecomunicaciones Dope, S.L., co fin de que no prazo de 10 días manifeste relacionadamente bens e dereitos suficientes para cubrir a contía da execución, con expresión, se é o caso, das cargas e gravames, así como, no caso de inmobles, se están ocupados, por que persoas e con que título, baixo apercibimento de que, no caso de non o verificar, poderá ser sancionado, cando menos, por desobediencia grave, no caso de que non presente a relación dos seus bens, inclúa nela bens que non sexan seus, exclúa bens propios susceptibles de embargo ou non desvele as cargas e gravames que sobre eles pesaren, e poderán impoñérselle tamén multas coercitivas periódicas».</p>
    <p>E para que lle sirva de notificación en legal forma a Telecomunicaciones Dope, S.L., en ignorado paradoiro, expido o presente para a súa inserción no Diario Oficial de Galicia.</p>
    <p>Advírteselle ao destinatario que as seguintes comunicacións se farán fixando copia da resolución ou da cédula no taboleiro de anuncios da oficina xudicial, salvo o suposto da comunicación das resolucións que deban revestir forma de auto ou sentenza, ou cando se trate de emprazamento.</p>
    <p>Santiago de Compostela, 22 de febreiro de 2017</p>
    <footer><p>A letrada da Administración de xustiza</p></footer>

