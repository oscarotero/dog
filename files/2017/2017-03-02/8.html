---
date: '2017-03-02'
id: O90-220217-0002
page: 10757
number: 43
agency: Axencia Galega de Desenvolvemento Rural
section: III. Outras disposicións.
title: >-
  RESOLUCIÓN do 21 de febreiro de 2017 pola que se fai público o acordo de
  cesión en propiedade, mediante adxudicación directa e a título gratuíto, dun
  inmoble situado no concello de Mesía.
range: Resolución
url: >-
  https://www.xunta.gal/dog/Publicados/2017/20170302/AnuncioO90-220217-0002_gl.html
---
<p>A Axencia Galega de Desenvolvemento Rural (Agader), adoptou o 9.2.2017 o acordo de cesión, mediante adxudicación directa e a título gratuíto, dun inmoble situado no concello de Mesía a favor do Concello de Mesía.</p>
    <p>De conformidade co artigo 86.1 do Decreto 50/1989, do 9 de marzo, polo que se aproba o Regulamento para a execución da Lei 3/1989, de 12 de abril, do patrimonio da Comunidade Autónoma de Galicia, procede publicar o dito acordo.</p>
    <p>Por todo isto,</p>
    <h2>RESOLVO:</h2>
    <p>Publicar o Acordo do 9 de febreiro de 2017, da Presidencia da Agader, polo que se cede en propiedade, mediante adxudicación directa e a título gratuíto, un inmoble situado no concello de Mesía que se incorpora a esta resolución como documento anexo.</p>
    <p>Santiago de Compostela, 21 de febreiro de 2017</p>
    <footer><p>Miguel Ángel Pérez Dubois<br>Director xeral da Axencia Galega de Desenvolvemento Rural</p></footer>
    <h2>ANEXO</h2>
    <p>Acordo do 9 de febreiro de 2017, da presidenta da Axencia Galega de Desenvolvemento Rural (Agader), polo que cede en propiedade mediante adxudicación directa e a título gratuíto un inmoble situado no concello de Mesía.</p>
    <p>A Axencia Galega de Desenvolvemento Rural (Agader) é titular dun inmoble que constitúe masa común nos termos establecidos no artigo 31 da Lei 10/1985, do 14 de agosto, de concentración parcelaria para Galicia, de conformidade co artigo 5.2 en relación co artigo 5.1.a) da Lei 6/2011, do 13 de outubro, de mobilidade de terra, e en virtude da Resolución do 20 de novembro de 2012, da Secretaría Xeral Técnica e do Patrimonio da Consellería de Facenda, Xunta de Galicia, en relación coa recepción parcial dos bens e dereitos procedentes da liquidación da Sociedade Anónima Xestora Bantegal e a simultánea entrega, con igual carácter, á Agader.</p>
    <p>O Concello de Mesía solicitou a cesión do inmoble, mediante adxudicación directa e a título gratuíto.</p>
    <p>O 8.11.2016 a presidenta de Agader acordou que se iniciase o procedemento para a transmisión en propiedade mediante adxudicación directa e a título gratuíto do inmoble.</p>
    <p>O 17.11.2016 a Subdirección de Mobilidade de Terras de Agader emitiu informe favorable á transmisión en propiedade do inmoble.</p>
    <p>O 25.11.2016 a Secretaría Xeral Técnica e do Patrimonio da Consellería de Facenda emitiu informe favorable á transmisión en propiedade do inmoble, conforme o previsto no artigo 14.2 da Lei 6/2011, do 13 de outubro, de mobilidade de terras.</p>
    <p>O 20.12.2016 a Asesoría Xurídica emitiu informe favorable á transmisión en propiedade do inmoble.</p>
    <p>O 26.12.2016 a Intervención Xeral da Comunidade Autónoma emitiu informe favorable á transmisión en propiedade do inmoble, conforme o previsto no artigo 11 do Decreto 101/2014, do 1 de agosto, polo que se establece a estrutura orgánica da Consellería de Facenda.</p>
    <p>O 4.1.2017 a Secretaría Xeral Técnica da Consellería do Medio Rural propuxo a transmisión en propiedade do inmoble, conforme o previsto no artigo 14.1.a) da Lei 6/2011, do 13 de outubro, de mobilidade de terras.</p>
    <p>O 26.1.2017 o Consello da Xunta de Galicia autorizou a transmisión en propiedade do inmoble, conforme o previsto no artigo 17.3 da Lei 6/2011, do 13 de outubro, de mobilidade de terras.</p>
    <p>O 11.7.2013 o Consello de Dirección de Agader delegou na persoa titular da Presidencia de Agader as competencias para o alleamento e cesión de bens inmobles e dereitos reais a que fan referencia os artigos 74.2 e 83.2 da Lei 5/2011, do 30 de setembro, do patrimonio da Comunidade Autónoma de Galicia, segundo fixo público a Resolución do 24 de xullo de 2013 (DOG núm. 148, do 5 de agosto).</p>
    <p>Tendo en conta o exposto, de acordo cos artigos 14 a 17 da Lei 6/2011, do 13 de outubro, de mobilidade de terras, e 82 e seguintes da Lei 5/2011, do 30 de setembro, do patrimonio da Comunidade Autónoma de Galicia, e logo da proposta do director xeral de Agader,</p>
    <h2>DISPOÑO:</h2>
    <p>Primeiro. Acórdase a cesión, a título gratuíto, a favor do Concello de Mesía, da propiedade do ben inmoble, de carácter patrimonial, sito no concello de Mesía, que se describe a continuación:</p>
    <p>Parcela 629 do polígono 5 da zona de concentración parcelaria de San Sebastián e Santa María Cumbraos, no concello de Mesía, cunha extensión superficial de trece áreas e setenta centiáreas. Limita norte con camiño, sur con Pedro Seoane Codesido e outros (631), leste con Pedro Seoane Codesido e outros (631), e oeste con camiño. </p>
    <p>Sobre esta parcela localízase o local social de Fachas-Cumbraos, unha pista deportiva, unha instalación de aparellos biosaludables e un parque infantil.</p>
    <p>Referencia catastral: 15048A510006290000KF.</p>
    <p>Titular catastral: Sociedade Anónima Xestora Bantegal figura como titular catastral.</p>
    <p>Inscrición rexistral: inscrita no Rexistro da Propiedade de Ordes, a nome de Comunidade Autónoma de Galicia, tomo 767, libro 79, folio 156, nº rexistral predio 13.061, inscrición 1ª. </p>
    <p>Segundo. A cesión en propiedade queda sometida ás seguintes cláusulas:</p>
    <p>1. O inmoble destinarase á construción do local social de Fachas-Cumbraos, dunha pista deportiva, dunha instalación de aparellos biosaludables e dun parque infantil.</p>
    <p>2. A persoa cesionaria, con coñecemento da situación física e legal do ben, adquíreo, xunto coas obras, construcións e instalacións existentes nel que sexan da Agader, como corpo certo, ao seu risco e ventura, renunciando ao saneamento por evicción, por vicios ou defectos ocultos e por gravames ocultos que lle concede o Código civil. No caso de obras, construcións e instalacións das cales a Agader manifesta ser a titular en aplicación do artigo 359 do Código civil, corresponderá á persoa cesionaria a procedente regularización xurídica no caso de reclamacións de terceiras persoas, para que inmoble, obras, construcións e instalacións sexan dun só titular (ben da persoa cesionaria, ben de terceiras persoas no caso dunha accesión invertida). Non poderá transmitir en propiedade o ben a terceiras persoas. Debe remitir cada tres anos a persoa cedente a documentación que acredite o destino do ben.</p>
    <p>3. De conformidade cos artigos 85 e 86 da Lei 5/2011, do 30 de setembro, do patrimonio da Comunidade Autónoma de Galicia, se o ben cedido non se aplica ao fin sinalado no prazo de dous anos desde o outorgamento do documento de cesión, ou deixa de estalo con posterioridade, se se descoida ou utiliza con grave quebrantamento ou se incumpren as condicións do acordo, considerarase resolta a cesión e o ben reverterá á entidade cedente.</p>
    <p>Serán por conta da persoa cesionaria o detrimento ou a deterioración sufridos polo ben cedido, sen que sexan indemnizables os gastos en que incorra para cumprir as cargas ou condicións impostas.</p>
    <p>A resolución da cesión será declarada polo órgano competente para o seu outorgamento, e na resolución que declare a extinción da cesión determinarase, se é o caso, a indemnización polas deterioracións que sufrise o ben, logo da determinación da súa contía mediante taxación pericial.</p>
    <p>Na resolución que declare a extinción da cesión a persoa cedente poderá optar porque o ben reverta, libre de cargas e gravames, sen dereito a indemnización á persoa cesionaria:</p>
    <p>a) Repoñendo o ben ao estado anterior a calquera uso construtivo e/ou non construtivo.</p>
    <p>b) Nas mesmas condicións de uso, construtivo e/ou non construtivo, nas cales se entregou, repoñendo o ben ao estado anterior, coa accesión do construído ao predio.</p>
    <p>c) Nas condicións de uso, construtivo e/ou non construtivo, nas cales se atope no momento da extinción da cesión, coa accesión do construído ao predio.</p>
    <p>d) De ser o caso, as obras, construcións e instalacións que revertan, que non fosen da titularidade da persoa cedente no momento da cesión, serán adquiridas gratuitamente pola persoa cedente.</p>
    <p>4. A persoa cesionaria realizará pola súa conta a correspondente alta, baixa ou modificación no catastro inmobiliario, as inscricións, as anotacións e as altas no rexistro da propiedade ou noutros rexistros que correspondan, aínda que estas sexan facultativas e non obrigatorias, así como a declaración de obra nova, se for do caso, inscrita no rexistro da propiedade.</p>
    <p>Todos os custos e impostos que deriven da cesión serán por conta da persoa cesionaria, incluso o imposto sobre o incremento de valor dos terreos de natureza urbana (plusvalía), se o houber.</p>
    <p>5. A persoa cesionaria declara coñecer a situación urbanística do inmoble que se cede, así como os deberes legais e as obrigas pendentes de cumprir en caso de levarse a cabo actuacións de transformación urbanística, renunciando, polo tanto, á facultade de rescindir o contrato e exixir as indemnizacións que procedan a que alude o artigo 27 do Real decreto lexislativo 7/2015, do 30 de outubro, polo que se aproba o texto refundido da Lei do solo e rehabilitación urbana, por non ter feito constar a dita situación urbanística, deberes e obrigas, despois de serlle requirida a súa expedición pola persoa cedente. </p>
    <p>Terceiro. A cesión formalizarase en documento administrativo subscrito polo órgano unipersoal de goberno de Agader, ou funcionario en quen delegue, debendo constar nel o acordo de cesión e a aceptación do cesionario.</p>
    <p>Cuarto. Agader, a través da Subdirección de Mobilidade de Terras, realizará todos os trámites necesarios para a efectividade de canto se dispón no presente acordo.</p>

