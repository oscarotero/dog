---
date: '2017-02-22'
id: G0426-140217-0006
page: 8724
number: 37
agency: Consellería do Medio Rural
section: III. Outras disposicións.
title: >-
  ORDE do 13 de febreiro de 2017 pola que se modifica o Regulamento da
  indicación xeográfica protexida Grelos de Galicia e do seu Consello Regulador.
range: Orde
url: >-
  https://www.xunta.gal/dog/Publicados/2017/20170222/AnuncioG0426-140217-0006_gl.html
---
<p>O día 8 de xaneiro de 2010 publicouse no Diario Oficial de Galicia a Orde do 23 de decembro de 2009 polo que se aproba o Regulamento da indicación xeográfica protexida Grelos de Galicia e do seu Consello Regulador, e se nomea o Consello Regulador Provisional.</p>
    <p>Posteriormente, o artigo 36 do citado regulamento, no que se establece a composición do Pleno, foi modificado mediante a Orde do 1 de febreiro de 2012 (DOG nº 29, do 10 de febreiro). A dita modificación fixérase con carácter previo á convocatoria do primeiro proceso electoral para a constitución dos órganos de goberno deste Consello Regulador, proceso que se desenvolveu no dito ano 2012.</p>
    <p>Actualmente está previsto convocar un novo proceso electoral para a renovación dos órganos de goberno deste Consello Regulador. A evolución do número de inscritos nos diferentes rexistros volve facer necesaria unha modificación da composición do pleno.</p>
    <p>Esta circunstancia foi apreciada polo Consello Regulador que na súa reunión plenaria do pasado día 2 de decembro aprobou solicitar á Consellería do Medio Rural a modificación da composición do pleno, de xeito que o sector de operadores en fresco e o de industrias de procesamento pasarían a ter, en conxunto, tres vogalías, fronte á situación actual na que hai 3 vogalías para os operadores en fresco e tres para os das industrias de procesamento. O sector produtor mantería as tres vogalías que ten actualmente.</p>
    <p>Polo tanto, unha vez analizada a documentación presentada polo Consello Regulador e tendo en conta o disposto no artigo 11 da Lei 2/2005, do 10 de febreiro, de promoción e defensa da calidade alimentaria galega, e no artigo 4 do Decreto 4/2007, do 18 de xaneiro, polo que se regulan as denominacións xeográficas de calidade do sector alimentario e os seus consellos reguladores,</p>
    <h2>DISPOÑO:</h2>
    <p>Artigo único. Modificación do anexo da Orde do 23 de decembro de 2009 polo que se aproba o Regulamento da indicación xeográfica protexida Grelos de Galicia e do seu Consello Regulador, e se nomea o Consello Regulador Provisional</p>
    <p>Modifícase o punto 1 do artigo 36 do Regulamento da indicación xeográfica protexida Grelos de Galicia e do seu Consello Regulador, que queda redactado do seguinte xeito:</p>
    <p>«1. O Pleno está constituído polos seguintes membros:</p>
    <p>– Tres vogais en representación do sector produtor, elixidos democraticamente por e entre as persoas titulares de plantacións inscritas no Rexistro de Produtores e Plantacións.</p>
    <p>– Tres vogais en representación do sector de comercialización en fresco e de industrias de procesamento, elixidos democraticamente por e entre as persoas titulares de instalacións inscritas no Rexistro de Operadores-Comercializadores e Almacenistas en Fresco e no Rexistro de Industrias de Procesamento».</p>
    <p>Disposición derradeira única. Entrada en vigor</p>
    <p>A presente orde entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 13 de febreiro de 2017</p>
    <footer><p>Ángeles Vázquez Mejuto<br>Conselleira do Medio Rural</p></footer>

