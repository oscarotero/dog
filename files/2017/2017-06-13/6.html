---
date: '2017-06-13'
id: G0425-010617-0002
page: 28716
number: 111
agency: Consellería de Política Social
section: III. Outras disposicións.
title: >-
  EXTRACTO da Orde do 31 de maio de 2017  pola que se establecen as bases
  reguladoras que rexerán as subvencións destinadas a confederacións,
  federacións e ás entidades de iniciativa social, non asociadas nin federadas,
  sen ánimo de lucro para o desenvolvemento de proxectos de asesoramento e
  formación de persoas con discapacidade na Comunidade Autónoma de Galicia,
  cofinanciada polo Fondo Social Europeo, no marco do programa operativo FSE
  Galicia 2014-2020, e se procede á súa convocatoria para os anos 2017 e 2018.
range: Orde
url: >-
  https://www.xunta.gal/dog/Publicados/2017/20170613/AnuncioG0425-010617-0002_gl.html
---
<p>BDNS (Identif.): 350462.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo pode consultarse na Base de datos nacional de subvencións:</p>
    <p>(http://www.pap.minhap.gob.es/bdnstrans/index):</p>
    <p>Primeiro. <em>Entidades beneficiarias</em></p>
    <p>1. Confederacións e federacións cuxo obxecto social inclúa a promoción ou a realización de accións no eido das persoas con discapacidade e entidades de iniciativa social que, con análogo obxecto social, non se atopen asociadas nin federadas ás anteriores entidades de segundo nivel asociativo.</p>
    <p>2. Confederacións e federacións referidas no parágrafo anterior que concorran conxuntamente con entidades de iniciativa social do seu ámbito federativo como agrupación de entidades, nos termos previstos polo artigo 8.3 da Lei 9/2007, do 13 de xuño, de subvencións de Galicia.</p>
    <p>Nos dous supostos anteriores, as persoas beneficiarias deberán cumprir os seguintes requisitos:</p>
    <p>a) Estar inscritas na área de persoas con discapacidade e na categoría de iniciativa social do Rexistro Único de Entidades Prestadoras de Servizos Sociais, regulado polo Decreto 254/2011, do 23 de decembro, polo que se regula o réxime de rexistro, autorización, acreditación e inspección de servizos sociais de Galicia.</p>
    <p>b) Carecer de ánimo de lucro.</p>
    <p>c) Teren o domicilio social en Galicia ou delegación na Comunidade Autónoma.</p>
    <p>d) Non atoparse en ningunha das situacións establecidas no artigo 10 da Lei 9/2007, do 13 de xuño. </p>
    <p>e) Cumprir os requisitos e condicións establecidos nesta orde e na normativa xeral de subvencións.</p>
    <p>Segundo. <em>Finalidade</em></p>
    <p>A finalidade destas axudas é a de contribuír á mellora da empregabilidade mediante a adquisición de habilidades e capacidades prelaborais das persoas con discapacidade maiores de 16 anos e cun nivel de discapacidade igual ou superior ao 33 %, residentes na Comunidade Autónoma de Galicia, mediante o desenvolvemento de proxectos que incidan nos seguintes ámbitos:</p>
    <p>a) Promoverase o desenvolvemento da área persoal e social e/ou a área de formación básica e prelaboral.</p>
    <p>b) Promoverase o desenvolvemento de accións previas que melloren as súas posibilidades de inserción laboral, como formación básica instrumental, formación para mellorar a autoestima e formación para mellorar as súas habilidades sociais en xeral.</p>
    <p>Terceiro. <em>Bases reguladoras</em></p>
    <p>Orde do 31 de maio de 2017 pola que se establecen as bases reguladoras que rexerán as subvencións destinadas a confederacións, federacións e ás entidades de iniciativa social, non asociadas nin federadas, sen ánimo de lucro para o desenvolvemento de proxectos de asesoramento e formación de persoas con discapacidade na Comunidade Autónoma de Galicia, cofinanciada polo Fondo Social Europeo, no marco do programa operativo FSE Galicia 2014-2020, e se procede á súa convocatoria para os anos 2017 e 2018.</p>
    <p>Cuarto. <em>Importe</em></p>
    <p>O importe das axudas previstas nesta orde ascende a 1.015.158 euros. Ano 2017: 586.903 euros. Ano 2018: 428.255 euros. A contía máxima concedida por proxecto formativo será de 60.000 euros. </p>
    <p>Consonte o previsto no artigo 30.2 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, excepcionalmente poderá ampliarse a contía máxima dos créditos dispoñibles cando o aumento veña derivado dunha xeración, ampliación ou incorporación de crédito; cando existan remanentes doutras convocatorias financiadas con cargo ao mesmo crédito ou a créditos incluídos no mesmo programa ou en programas do mesmo servizo. O incremento do crédito queda condicionado á declaración de dispoñibilidade como consecuencia das circunstancias sinaladas e, se for o caso, logo da aprobación da modificación orzamentaria que proceda. A ampliación do crédito publicarase nos mesmos medios ca a convocatoria, sen que implique a apertura do prazo para presentar novas solicitudes nin o inicio dun novo cómputo do prazo para resolver.</p>
    <p>Quinto. <em>Forma, lugar e prazo de presentación de solicitudes</em></p>
    <p>1. As solicitudes presentaranse obrigatoriamente por medios electrónicos a través do formulario normalizado dispoñible na sede electrónica da Xunta de Galicia: https://sede.xunta.gal.</p>
    <p>2. O prazo de presentación das solicitudes será dun mes contado a partir do día seguinte ao da publicación da orde da convocatoria no <em>Diario Oficial de Galicia</em>. Entenderase como último día do prazo o correspondente ao mesmo ordinal do día da publicación. Se o último día do prazo fose inhábil, entenderase prorrogado ao primeiro día hábil seguinte, e se no mes do vencemento non houber día equivalente ao inicial do cómputo, entenderase que o prazo expira o último día do mes.</p>
    <p>Santiago de Compostela, 31 de maio de 2017</p>
    <footer><p>José Manuel Rey Varela<br>Conselleiro de Política Social</p></footer>

