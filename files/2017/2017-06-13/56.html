---
date: '2017-06-13'
id: G0181-060617-0002
page: 28937
number: 111
agency: Axencia Galega de Infraestruturas
section: VI. Anuncios. a) Administración autonómica.
title: >-
  ANUNCIO do 6 de xuño de 2017 polo que se somete ao trámite de información
  pública o proxecto de trazado da reordenación do sistema viario do núcleo das
  Pontes de García Rodríguez, para o cumprimento por parte da central térmica da
  Directiva 2010/75/UE, sobre emisións industriais, así como a relación
  individual de bens, dereitos e propietarios afectados polo proxecto de
  referencia (clave AC/16/248.01).
range: Anuncio
url: >-
  https://www.xunta.gal/dog/Publicados/2017/20170613/AnuncioG0181-060617-0002_gl.html
---
<p>Antecedentes:</p>
    <p>Para permitir a actividade da central térmica das Pontes de García Rodríguez máis alá do ano 2020, é necesario adaptar as instalacións ao requirimento da Directiva 2010/75/UE, do Parlamento Europeo e do Consello, sobre emisións industriais; construír unhas instalacións de desnitrificación e desulfuración no espazo situado entre a central e a estrada AC-861, e modificar a funcionalidade da estrada autonómica, o que leva á necesidade dunha nova configuración do sistema viario.</p>
    <p>O 6 de abril de 2017 asínase o convenio de colaboración entre a Axencia Galega de Infraestruturas, a Consellería de Facenda e Endesa Generación, S.A., de reordenación do sistema viario do núcleo das Pontes de García Rodríguez para o cumprimento por parte da central térmica da Directiva 2010/75/UE; onde Endesa Generación se compromete a asumir o custo das obras e a Axencia Galega de Infraestruturas e a Consellería de Facenda a impulsar a actuación.</p>
    <p>En desenvolvemento do convenio asinado, mediante a Resolución da Axencia Galega de Infraestruturas do 5 de xuño de 2017 aprobouse provisionalmente o proxecto de trazado de reordenación do sistema viario do núcleo das Pontes de García Rodríguez para o cumprimento por parte da central térmica da Directiva 2010/75/UE, sobre emisións industriais, de clave AC/16/248.01, que ten por obxecto a adaptación do sistema viario das Pontes de García Rodríguez para optimizar a súa configuración funcional e mellorar a accesibilidade, considerando tanto a mobilidade de vehículos como a mobilidade alternativa peonil e ciclista. O proxecto recolle as seguintes actuacións:</p>
    <p>– A transformación do treito da AC-861, que discorre entre a central térmica de carbón e o ciclo combinado de gas (entre el p.q. 26+670 e o p.q. 27+550), nunha vía de servizo que atende a central térmica das Pontes de García Rodríguez.</p>
    <p>– A execución dunha nova vía que sirva como circunvalación do núcleo urbano das Pontes de García Rodríguez, separe a área industrial da residencial e manteña a conexión coa AG-64.</p>
    <p>– A continuidade da rede peonil e ciclista existente, mediante tres treitos de senda: un paralelo á nova vía e dous paralelos ao río Eume, un polo noroeste e outro polo leste.</p>
    <p>– A construción dun aparcadoiro disuasorio na contorna da Casa da Enerxía.</p>
    <p>Tamén no mes de abril de 2017 se iniciaron para este proxecto de trazado as consultas para a avaliación ambiental simplificada por parte da Dirección Xeral de Calidade Ambiental e Cambio Climático, da Consellería de Medio Ambiente e Ordenación do Territorio.</p>
    <p>Considerando todo o exposto e o establecido na normativa vixente,</p>
    <h2>RESOLVO:</h2>
    <p>Primeiro. De acordo co establecido no artigo 21.1 da Lei 8/2013, do 28 de xuño, de estradas de Galicia, o proxecto de trazado sométese ao trámite de información pública, durante un período de trinta días hábiles, contados a partir do seguinte ao da publicación deste anuncio no <em>Diario Oficial de Galicia</em>, para que as persoas que o consideren oportuno poidan formular por escrito, ante a Axencia Galega de Infraestruturas, as observacións que crean convenientes relativas á concepción global do trazado deseñado.</p>
    <p>Segundo. Que simultaneamente ao trámite sinalado no parágrafo anterior, e para os efectos previstos no artigo 56.1 do Regulamento de expropiación forzosa, se someta á información pública a relación individual de bens, dereitos e propietarios afectados pola realización da obra correspondente, para que os afectados presenten cantas alegacións ou rectificacións consideren convenientes en canto aos bens e dereitos descritos na relación anexa.</p>
    <p>Terceiro. Que, de acordo co artigo 23.1 da Lei 8/2013, de estradas de Galicia: «Coordinación co planeamento urbanístico», os estudos e proxectos sometidos aos trámites de información pública en materia de estradas e informe das administracións afectadas, unha vez aprobados definitivamente, teñen a consideración de proxectos sectoriais de incidencia supramunicipal, segundo o disposto na lexislación autonómica de ordenación do territorio. As determinacións contidas neste proxecto terán forza vinculante para as administracións públicas e para os particulares e prevalecerán sobre as determinacións do planeamento urbanístico vixente. </p>
    <p>Catro. A exposición ao público, para os efectos da presente resolución, realízase na Axencia Galega de Infraestruturas (San Caetano s/n, 15781 Santiago de Compostela), no Servizo da Delegación Provincial da Coruña (r/ Vicente Ferrer 2, 15008 A Coruña) e na Casa do Concello das Pontes de García Rodríguez (Parque Municipal s/n, 15320 As Pontes de García Rodríguez, A Coruña). Así mesmo, na páxina web da Consellería de Infraestruturas e Vivenda (http://civ.xunta.gal/seccion-organizacion/c/CIV_Axencia_Galega_de_Infraestruturas) está á disposición dos interesados o documento completo do proxecto de trazado.</p>
    <p>Santiago de Compostela, 6 de xuño de 2017</p>
    <footer><p>Francisco Menéndez Iglesias<br>Director da Axencia Galega de Infraestruturas</p></footer>
    <h2>ANEXO<br>Relación de bens, dereitos e propietarios afectados polo proxecto de trazado da reordenación do sistema viario do núcleo das Pontes de García Rodríguez para o cumprimento por parte da central térmica da Directiva 2010/75/UE, sobre emisións industriais (clave AC/16/248.01)</h2>
    <p>Concello das Pontes de García Rodríguez.</p>
    <table>
     <thead>
      <tr>
       <td>Nº</td>
       <td>Ref. catastral</td>
       <td>Nome</td>
       <td>Sup. (m2)</td>
       <td>Ben afectado</td>
      </tr>
     </thead>
     <tbody>
      <tr>
       <td>1</td>
       <td>15071A02801024</td>
       <td>Endesa Generación, S.A.</td>
       <td>695</td>
       <td></td>
      </tr>
      <tr>
       <td>2</td>
       <td>2012001NJ9120N</td>
       <td>Endesa Generación, S.A.</td>
       <td>9.978</td>
       <td>– 191 árbores de ribeira
        – 71 árbores madeirables
        – 131 mallas galvanizadas
        – 74 muros de cachotaría
        – 182 edificacións</td>
      </tr>
      <tr>
       <td>3</td>
       <td>2114001NJ9121S</td>
       <td>Endesa Generación, S.A.</td>
       <td>25</td>
       <td>– 1 árbore de ribeira
        – 6 muros de cachotaría</td>
      </tr>
      <tr>
       <td>4</td>
       <td>2714052NJ9121S</td>
       <td>De la Fuente, Alonso Hnos.</td>
       <td>3</td>
       <td>– 5 árbores de ribeira</td>
      </tr>
      <tr>
       <td>5</td>
       <td>2714051NJ9121S</td>
       <td>Descoñecido</td>
       <td>40</td>
       <td>– 17 árbores de ribeira</td>
      </tr>
      <tr>
       <td>6</td>
       <td>15071A02801027</td>
       <td>Tojeiro Hermanos, S.L.</td>
       <td>1.401</td>
       <td></td>
      </tr>
      <tr>
       <td>7</td>
       <td>15071A04500011</td>
       <td>Concello das Pontes de García Rodríguez</td>
       <td>2.969</td>
       <td>– 5 árbores de ribeira
        – 24 mallas galvanizadas</td>
      </tr>
      <tr>
       <td>8</td>
       <td>2610001NJ9120N</td>
       <td>Endesa Generación, S.A.</td>
       <td>60</td>
       <td>– 60 mallas galvanizadas</td>
      </tr>
      <tr>
       <td>9</td>
       <td>2507001NJ9110S</td>
       <td>Endesa Generación, S.A.</td>
       <td>1.291</td>
       <td>– 353 mallas galvanizadas
        – 43 edificacións</td>
      </tr>
      <tr>
       <td>10</td>
       <td>2507001NJ9110S</td>
       <td>Endesa Generación, S.A.</td>
       <td>4.227</td>
       <td>– 96 árbores de ribeira
        – 47 árbores madeirables</td>
      </tr>
      <tr>
       <td>11</td>
       <td>2507003NJ9110S</td>
       <td>Endesa Generación, S.A.</td>
       <td>1.343</td>
       <td></td>
      </tr>
     </tbody>
    </table>

