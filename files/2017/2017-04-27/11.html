---
date: '2017-04-27'
id: C3K1-190417-0002
page: 19669
number: 81
agency: Consellería de Sanidade
section: III. Outras disposicións.
title: >-
  RESOLUCIÓN do 17 de abril de 2017, da Secretaría Xeral Técnica da Consellería
  de Sanidade, pola que se declara de interese galego e se ordena a inscrición
  no Rexistro de Fundacións de Interese Galego da Fundación Hifas.
range: Resolución
url: >-
  https://www.xunta.gal/dog/Publicados/2017/20170427/AnuncioC3K1-190417-0002_gl.html
---
<p>Examinado o expediente de declaración de interese galego e inscrición no Rexistro de Fundacións de Interese Galego da Fundación Hifas, dítase a presente resolución baseada nos feitos e fundamentos de dereito que se expoñen a continuación:</p>
    <p>Feitos:</p>
    <p>Primeiro. O 12 de agosto de 2016, Tomás Casquero Cimadevila, secretario do padroado da Fundación Hifas, formulou solicitude de clasificación e declaración de interese galego para os efectos da súa inscrición no Rexistro de Fundacións de Interese Galego.</p>
    <p>Segundo. A Fundación Hifas foi constituída en escritura pública outorgada en Pontevedra o 5 de agosto de 2016, ante o notario Ramón Mucientes Silva, co número de protocolo 530, pola Sociedade Hifas da Terra, S.L., que actúa representada pola súa administradora única, Catalina Fernández de Ana Portela.</p>
    <p>Esta escritura emendouse por outra outorgada tamén en Pontevedra o 15 de decembro de 2016, ante o mesmo notario, co número de protocolo 854.</p>
    <p>Terceiro. Segundo consta no artigo 7 dos seus estatutos, a fundación ten por obxecto o estudo, potenciación e divulgación da aplicación dos fungos, a micoloxía e outros ámbitos de coñecemento biotecnolóxico á saúde humana e animal, á alimentación funcional e á mellora ambiental, e o fomento da micoterapia e outras terapias complementarias cara a un enfoque médico integrativo.</p>
    <p>Cuarto. Na escritura de constitución da fundación consta a identidade do fundador, a dotación inicial, a identificación dos membros do padroado inicial e os estatutos.</p>
    <p>Quinto. Nos estatutos da fundación consta a denominación e natureza, o domicilio, o obxecto, fins e actividades para a súa consecución, as regras para a aplicación das rendas aos fins fundacionais e para a determinación dos beneficiarios, a composición e as normas de funcionamento do padroado, e as causas de disolución e o destino dos bens e dereitos resultantes da súa liquidación.</p>
    <p>Sexto. O padroado inicial da fundación está formado por Catalina Fernández de Ana Portela como presidenta; Francisco Fernández de Ana Magán como vicepresidente; Tomás Casquero Cimadevila como secretario; e Esteban Sinde Stompel e Ana Margarita Quiñones Laguillo, como vogais.</p>
    <p>Sétimo. A comisión integrada polos secretarios xerais de todas as consellerías elevoulle ao vicepresidente e conselleiro de Presidencia, Administracións Públicas e Xustiza, a proposta de clasificación como de interese para a investigación científica e o desenvolvemento tecnolóxico no ámbito sanitario da Fundación Hifas, dado o seu obxecto e finalidade, polo que, cumpríndose os requisitos exixidos na Lei 12/2006, do 1 de decembro, de fundacións de interese galego, e de conformidade co establecido no artigo 51 do Decreto 14/2009, do 21 de xaneiro, polo que se aproba o Regulamento de fundacións de interese galego, e no artigo 7 do Decreto 15/2009, do 21 de xaneiro, polo que se aproba o Regulamento do Rexistro de Fundacións de Interese Galego, o protectorado será exercido pola Consellería de Sanidade.</p>
    <p>Oitavo. De conformidade coa dita proposta, por Orde da Vicepresidencia e Consellería de Presidencia, Administracións Públicas e Xustiza, do 6 de marzo de 2017 (<em>Diario Oficial de Galicia</em> núm. 61, do 28 de marzo), clasificouse de interese para a investigación científica e o desenvolvemento tecnolóxico no ámbito sanitario a Fundación Hifas, e adscribiuse á Consellería de Sanidade para os efectos do exercicio das funcións de protectorado.</p>
    <p>Fundamentos de dereito:</p>
    <p>Primeiro. O artigo 34 da Constitución española recoñece o dereito de fundación para fins de interese xeral, e o artigo 27.26 do Estatuto de autonomía para Galicia establece que é competencia exclusiva da Comunidade Autónoma galega o réxime das fundacións de interese galego.</p>
    <p>Segundo. De acordo co disposto no artigo 7.2 do Decreto 15/2009, do 21 de xaneiro, polo que se aproba o Regulamento do Rexistro de Fundacións de Interese Galego, en relación co Decreto 41/2013, do 21 de febreiro, polo que se establece a estrutura orgánica da Consellería de Sanidade, correspóndelle a esta consellería a declaración de interese galego mediante resolución publicada no <em>Diario Oficial de Galicia</em> e a inscrición no Rexistro de Fundacións de Interese Galego da Fundación Hifas, así como o exercicio das funcións de protectorado e as demais que correspondan á Xunta de Galicia, de conformidade co indicado no dito regulamento.</p>
    <p>Terceiro. Á vista do disposto na Lei 12/2006 e nos decretos 14/2009 e 15/2009, e despois do informe de idoneidade dos fins e de adecuación e suficiencia da dotación, resultan cumpridos os requisitos establecidos pola normativa vixente para a declaración de interese galego e a inscrición no Rexistro de Fundacións de Interese Galego, sección da Consellería de Sanidade, da Fundación Hifas, polo que,</p>
    <p class="dog-titulo">RESOLVO:</p>
    <p>Primeiro. Declarar de interese galego a Fundación Hifas.</p>
    <p>Segundo. Ordenar a súa inscrición no Rexistro de Fundacións de Interese Galego, sección da Consellería de Sanidade.</p>
    <p>Terceiro. Esta fundación queda sometida ao disposto na Lei 12/2006, do 1 de decembro, de fundacións de interese galego, no Decreto 14/2009, do 21 de xaneiro, polo que se aproba o Regulamento de fundacións de interese galego, e no Decreto 15/2009, do 21 de xaneiro, polo que se aproba o Regulamento do Rexistro de Fundacións de Interese Galego, así como na demais normativa que resulte de aplicación, onde se establecen especialmente as obrigas de dar publicidade suficiente do seu obxecto e actividades, ausencia de ánimo de lucro na prestación dos seus servizos, e presentar anualmente a documentación contable e o plan de actuación ante o protectorado, que será exercido pola Consellería de Sanidade.</p>
    <p>Contra esta resolución pode interpoñerse recurso de alzada ante o conselleiro de Sanidade, no prazo dun mes contado desde o día seguinte ao da súa publicación, segundo o disposto nos artigos 121 e 122 da Lei 39/2015, do 1 de outubro, do procedemento administrativo común das administracións públicas.</p>
    <p>Santiago de Compostela, 17 de abril de 2017</p>
    <footer><p>Alberto Fuentes Losada<br>Secretario xeral técnico da Consellería de Sanidade</p></footer>

