---
date: '2017-06-15'
id: G0424-020517-0001
page: 29324
number: 113
agency: 'Consellería de Economía, Emprego e Industria'
section: VI. Anuncios. a) Administración autonómica.
title: >-
  RESOLUCIÓN do 18 de abril de 2017, da Dirección Xeral de Enerxía e Minas, pola
  que se autorizan o peche e o desmantelamento da infraestrutura gasista
  denominada Planta satélite de gas natural licuado (GNL) para apoio á rede de
  Lugo en MOP 16 bar, cuxa titularidade corresponde a Gas Natural Redes
  Distribución Gas SDG, S.A.
range: Resolución
url: >-
  https://www.xunta.gal/dog/Publicados/2017/20170615/AnuncioG0424-020517-0001_gl.html
---
<p>Despois de examinar o expediente instruído a pedimento da empresa Gas Natural Redes Distribución Gas SDG, S.A., con enderezo para os efectos de notificación na rúa Lisboa, s/n, Área Central, local 31 HIJ, 15707 Santiago de Compostela, resultan os seguintes</p>
    <p>Antecedentes de feito.</p>
    <p>Primeiro. O 20.10.2009 a Dirección Xeral de Industria, Enerxía e Minas ditou resolución pola que se outorgou a Gas Natural Distribución SDG, S.A. a autorización administrativa previa da planta satélite de gas natural licuado (GNL) para apoio á rede de Lugo de MOP 16 bar, e se aprobou o seu proxecto de execución (expediente IN627A 2009/5-0), que se publicou no Diario Oficial de Galicia do 9.12.2009 e no Boletín Oficial da provincia de Lugo do 24.11.2009.</p>
    <p>Esta planta de apoio á rede de Lugo tiña por obxecto conseguir unha maior capacidade das infraestruturas de gas e seguridade de subministración para abastecer, tanto a vivendas particulares e comercios como ás industrias, dun xeito temporal mentres non entrase en operación o futuro gasoduto Guitiriz-Lugo, en que se prevé un punto de entrega para apoio á rede de Lugo.</p>
    <p>O 20.12.2010 a Xefatura Territorial de Lugo da actual Consellería de Economía, Emprego e Industria (en diante, xefatura territorial) resolveu autorizar o funcionamento da citada instalación.</p>
    <p>Segundo. O 25.9.2015 a Dirección Xeral de Enerxía e Minas ditou resolución pola que se autoriza a transmisión de varios activos de transporte secundario e de distribución de gas natural de alta presión, pertencentes a Gas Natural Transporte SDG, S.L. e Gas Natural Distribución SDG, S.A., respectivamente, a favor de Gas Natural Infraestruturas Distribución Gas SDG, S.A., coa consecuente subrogación dos dereitos e obrigas asociados.</p>
    <p>Posteriormente, a sociedade Gas Natural Infraestruturas Distribución Gas SDG, S.A. cambiou de denominación, pasando a ser Gas Natural Redes Distribución Gas SDG, S.A.</p>
    <p>Terceiro. O 9.11.2016 a empresa Gas Natural Redes Distribución Gas SDG, S.A. presentou a solicitude de autorización administrativa para o peche da planta satélite de gas natural licuado (GNL) para apoio á rede de Lugo de MOP 16 bar, acompañada do proxecto titulado «Desmantelamento dunha planta satélite de almacenamento e gasificación de gas natural licuado no municipio de Lugo».</p>
    <p>O 22.3.2017 a dita empresa contestou a un requirimento efectuado pola xefatura territorial, achegando o anexo 1 ao citado proxecto.</p>
    <p>Segundo consta no proxecto e no seu anexo 1, a citada planta non inxectou nunca gas á rede de Lugo nin se ten previsto un incremento do consumo de gas, polo que considera que non será necesaria nun futuro.</p>
    <p>Cuarto. O 28.2.2017 os servizos técnicos da xefatura territorial emitiron informe favorable sobre a solicitude de peche da citada instalación, dado que resulta innecesaria pola súa inactividade e que a subministración de gas natural na cidade de Lugo está totalmente garantida sen esa instalación.</p>
    <p>Fundamentos de dereito.</p>
    <p>Primeiro. A Dirección Xeral de Enerxía e Minas é a competente para resolver este expediente con fundamento no Estatuto de autonomía de Galicia; no Real decreto 2563/1982, do 24 de xullo, sobre traspaso de funcións e servizos da Administración do Estado á Comunidade Autónoma de Galicia en materia de industria, enerxía e minas; no Decreto 132/1982, do 4 de novembro, sobre asunción de competencias en materia de industria, enerxía e minas, e a súa asignación á Consellería de Industria, Enerxía e Comercio; no Decreto 175/2015, do 3 de decembro, polo que se establece a estrutura orgánica da Consellería de Economía, Emprego e Industria; en relación coa Lei 34/1998, do 7 de outubro, do sector de hidrocarburos; co Real decreto 1434/2002, do 27 de decembro, polo que se regulan as actividades de transporte, distribución, comercialización, subministración e procedementos de autorización de instalacións de gas natural; co Decreto 62/2010, do 15 de abril, polo que se regula o trámite de competencia e os criterios de valoración no suposto de concorrencia de dúas ou máis solicitudes de autorización administrativa de instalacións de transporte secundario e distribución de gas natural e redes de distribución de gases licuados do petróleo (GLP); coa Orde da Consellería de Industria e Comercio do 30.11.1999 sobre a tramitación de autorizacións administrativas das canalizacións de gas; e coa Lei 39/2015, do 1 de outubro, do procedemento administrativo común das administracións públicas.</p>
    <p>Segundo. De acordo co disposto no artigo 73 da Lei 34/1998, do 7 de outubro, do sector de hidrocarburos, o peche das instalacións de distribución de gas natural requirirá autorización administrativa previa, cuxo procedemento vén regulado nos artigos 88 ao 91 do Real decreto 1434/2002, do 27 de decembro.</p>
    <p>Terceiro. No expediente instruído para o efecto cumpríronse os trámites regulamentarios.</p>
    <p>A Dirección Xeral de Enerxía e Minas, de acordo co que antecede e no exercicio das competencias que ten atribuídas,</p>
    <h2>RESOLVE:</h2>
    <p>• Autorizar o peche, incluíndo o desmantelamento, da infraestrutura gasista denominada Planta satélite de gas natural licuado (GNL) para apoio á rede de Lugo en MOP 16 bar, cuxa titularidade corresponde a Gas Natural Redes Distribución Gas SDG, S.A.</p>
    <p>Todo isto de acordo coas seguintes condicións:</p>
    <p>Primeira. O peche e desmantelamento de instalacións que se autoriza terán que realizarse de acordo coas especificacións e planos que figuran na documentación técnica presentada pola empresa titular das instalacións (proxecto e anexo 1) baixo a denominación «Desmantelamento dunha planta satélite de almacenamento e gasificación de gas natural licuado no municipio de Lugo», asinada polo enxeñeiro industrial Domenec Romeu (colexiado nº 8466 do Colexio de Enxeñeiros Industriais de Cataluña) e con certificado de actuación profesional do 3.11.2016 e nº B-528659; e no cal figura un orzamento de 52.750 euros.</p>
    <p>Segunda. Durante a execución do proxecto cumpriranse as condicións técnicas e de seguridade dispostas nos regulamentos vixentes que lle sexan de aplicación e, en particular, o disposto no Regulamento técnico de distribución e utilización de combustibles gasosos e na súa ITC-ICG 04 plantas satélite de gas natural licuado (GNL), aprobados polo Real decreto 919/2006, do 28 de xullo.</p>
    <p>Terceira. O prazo para o peche e desmantelamento que se autoriza será de seis meses, contados a partir da data da última autorización administrativa que sexa necesario obter para a execución dos traballos.</p>
    <p>Unha vez rematados estes traballos, a empresa promotora deberá presentar a solicitude de acta de peche ante a xefatura territorial, quen deberá redactala tras as comprobacións técnicas que considere oportunas.</p>
    <p>Cuarta. A Administración reserva para si o dereito a deixar sen efecto esta autorización por incumprimento das condicións estipuladas, pola facilitación de datos inexactos ou por calquera outra causa legal ou regulamentaria que así o prevexa.</p>
    <p>Quinta. Esta autorización outórgase sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para o peche autorizado.</p>
    <p>Contra a presente resolución, que non é definitiva en vía administrativa, poderase interpoñer recurso de alzada ante o conselleiro de Economía, Emprego e Industria da Xunta de Galicia, no prazo dun mes contado a partir do día seguinte ao da súa notificación ou publicación, de acordo co disposto nos artigos 121 e 122 da Lei 39/2015, do 1 de outubro, do procedemento administrativo común das administracións públicas, sen prexuízo de que os interesados poidan interpoñer calquera outro recurso que consideren pertinente.</p>
    <p>Santiago de Compostela, 18 de abril de 2017</p>
    <footer><p>Ángel Bernardo Tahoces<br>Director xeral de Enerxía e Minas</p></footer>

