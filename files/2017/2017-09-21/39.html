---
date: '2017-09-21'
id: G0427-120917-0004
page: 43148
number: 180
agency: Consellería do Mar
section: VI. Anuncios. a) Administración autonómica.
title: >-
  RESOLUCIÓN do 31 de xullo de 2017 pola que se lle retira o recoñecemento como
  organización de produtores á organización de produtores de agrupacións de
  defensa sanitaria gandeira (ADSG) Atrugal (OPP-65).
range: Resolución
url: >-
  https://www.xunta.gal/dog/Publicados/2017/20170921/AnuncioG0427-120917-0004_gl.html
---
<p>Antecedentes.</p>
    <p>Primeiro. Con data do 15 de maio de 2017 remitiuse proposta de resolución de retirada de recoñecemento como OPP á organización de produtores de ADSG Atrugal (OPP-65) polo incumprimento das obrigas previstas con respecto da elaboración dos plans de produción e comercialización e do informe anual aprobados por esta dirección xeral.</p>
    <p>Segundo. O Real decreto 277/2016, do 24 de xuño, polo que se regulan as organizacións profesionais no sector dos produtos da pesca e da acuicultura, establece o procedemento para o recoñecemento e para a retirada das organizacións de produtores.</p>
    <p>Terceiro. O recoñecemento da organización de produtores de ADSG Atrugal (OPP-65) tivo lugar ao abeiro do Real decreto 724/2003, do 13 de xuño, polo que se regulan as organizacións de produtores da pesca e da acuicultura, derrogado polo vixente Real decreto 277/2016, do 24 de xuño, polo que se regulan as organizacións profesionais no sector dos produtos da pesca e da acuicultura.</p>
    <p>Esta última norma establece no seu artigo 14.1 as obrigas das organizacións de produtores, entre outras, que as organizacións de produtores presentarán á Administración competente un plan de produción e comercialización anual ou plurianual antes do 31 de outubro do ano en que remate a vixencia do seu plan aprobado. O artigo 15.1, pola súa parte, establece que presentarán á Administración competente un informe anual sobre a aplicación dos plans de produción e comercialización aprobados, antes do 28 de febreiro de cada ano.</p>
    <p>Cuarto. O artigo 28.5 do Regulamento (UE) núm. 1379/2013 e a Recomendación 2014/117/UE, da Comisión, do 3 de marzo de 2014, relativa ao establecemento e aplicación dos plans de produción e comercialización en virtude do citado regulamento, indican que as organizacións de produtores deberán presentar o informe anual despois da finalización dos plans de produción e comercialización.</p>
    <p>Quinto. Mediante a Resolución do 11 de decembro de 2014, a Consellería do Medio Rural e do Mar aprobou o plan de produción e comercialización presentada pola organización de produtores de ADSG Atrugal (OPP-65) para os anos 2015 e 2016.</p>
    <p>Sexto. O 29 de febreiro de 2016 o representante da organización de produtores de ADSG Atrugal (OPP-65) presentou no Rexistro o informe anual de actividades do exercicio 2015. Tras a súa revisión, e para adaptalo ás disposicións antes citadas, o 31 de outubro de 2016 a citada OPP presentou no rexistro o informe anual modificado.</p>
    <p>Sétimo. O 25 de novembro de 2016 a Consellería do Mar aprobou o informe anual de actividades do exercicio 2015.</p>
    <p>Oitavo. De conformidade co disposto no artigo 28.7 do Regulamento (UE) núm. 1379/2013 do Parlamento Europeo e do Consello, do 11 de decembro, a constatación do incumprimento das obrigas previstas no dito artigo por parte desa organización de produtores con respecto á elaboración dos plans de produción e comercialización e do informe anual aprobados por esta dirección xeral pode comportar a retirada do recoñecemento como organización de produtores. Polo tanto, da análise da normativa comunitaria e estatal de desenvolvemento establécese claramente que as organizacións de produtores deberán axustarse ao disposto nestas normas para poder manter o recoñecemento que viñan posuíndo ata ese momento.</p>
    <p>Noveno. No artigo 3.6 do Real decreto 277/2016 establécese que o recoñecemento dunha OPP, así como a súa modificación e retirada, corresponderá aos órganos competentes das comunidades autónomas no caso do ámbito autonómico, que o recoñecemento será retirado polo mesmo organismo que o outorgou cando as organizacións de produtores deixen de cumprir os requisitos que determinaron o seu recoñecemento, ou incumpran o establecido en canto ao seu funcionamento.</p>
    <p>Este real decreto establece, así mesmo, que a autoridade competente para o recoñecemento, modificación ou retirada do recoñecemento son os órganos competentes das comunidades autónomas no caso do ámbito autonómico.</p>
    <p>Décimo. A citada organización de produtores non presentou o informe anual de actividades do exercicio 2016; así mesmo, non presentou o plan de produción e comercialización para o ano 2017 ou seguintes, para a súa aprobación. Incumpriu deste xeito a normativa de aplicación.</p>
    <p>Décimo primeiro. En consecuencia, ditouse proposta de resolución de retirada de recoñecemento con data do 11 de maio de 2017. No trámite de audiencia concedido na citada proposta a organización de produtores de ADSG Atrugal non presentou alegacións.</p>
    <p>Fundamentos de dereito.</p>
    <p>– Regulamento (CE) núm. 2406/1996 do Consello, do 26 de novembro, polo que se establecen normas comúns de comercialización para determinados produtos pesqueiros.</p>
    <p>– Regulamento (CE) núm. 1224/2009 do Consello, do 20 de novembro, polo que se establece un réxime comunitario de control para garantir o cumprimento das normas da política pesqueira común.</p>
    <p>– Regulamento (UE) núm. 1379/2013 do Parlamento Europeo e do Consello, do 11 de decembro, polo que se establece a organización común de mercados no sector dos produtos da pesca e da acuicultura, se modifican os regulamentos (CE) núm. 1184/2006 e (CE) núm. 1224/2009 do Consello e se derroga o Regulamento (CE) núm. 104/2000, do Consello.</p>
    <p>– Regulamento de execución (UE) núm. 1418/2013 da Comisión, do 17 de decembro, relativo aos plans de produción e comercialización en virtude do Regulamento (UE) núm. 1379/2013 do Parlamento Europeo e do Consello, polo que se establece a organización común de mercados no sector dos produtos da pesca e da acuicultura.</p>
    <p>– Regulamento de execución (UE) núm. 1419/2013 da Comisión, do 17 de decembro, relativo ao recoñecemento das organizacións de produtores e as organizacións interprofesionais, a aplicación extensiva das normas das organizacións de produtores e as organizacións interprofesionais e a publicación dos prezos de activación, de conformidade co Regulamento (UE) núm. 1379/2013 do Parlamento Europeo e do Consello, polo que se establece a organización común de mercados no sector dos produtos da pesca e da acuicultura.</p>
    <p>– Recomendación da Comisión, do 3 de marzo de 2014, relativa ao establecemento e aplicación dos plans de produción e comercialización en virtude do Regulamento (UE) núm. 1379/2913 do Parlamento Europeo e do Consello, polo que se establece a organización común de mercados no sector dos produtos da pesca e da acuicultura.</p>
    <p>– Lei 3/2001, do 26 de marzo, de pesca marítima do Estado (BOE núm. 75, do 28 de marzo), modificada pola Lei 33/2014, do 26 de decembro.</p>
    <p>– Real decreto 277/2016, do 24 de xuño, polo que se regulan as organizacións profesionais no sector dos produtos da pesca e da acuicultura.</p>
    <p>– Lei 11/2008, do 3 de decembro, de pesca marítima de Galicia (DOG núm. 243 do 16 de decembro) modificada por Lei 6/2009, do 11 de decembro.</p>
    <p>– Demais normativa de aplicación.</p>
    <p>Esta consellería, en cumprimento do artigo 55.1.a) da Lei 3/2001, do 26 de marzo, de pesca marítima do Estado, e do establecido no artigo 3.6 do Real decreto 277/2016, do 24 de xuño, por incumprimento de obrigas,</p>
    <h2>RESOLVE:</h2>
    <p>Retirar o recoñecemento da certificación como organización de produtores á organización de produtores ASDG Atrugal (OPP 65), outorgada pola Orde do 6 de febreiro de 2006, da Consellería de Pesca e Asuntos Marítimos, por incumprimento das obrigas establecidas para as organizacións de produtores na lexislación vixente e, particularmente, por non presentar o informe anual de actividades do exercicio 2016 nin o plan de produción e comercialización para o ano 2017 ou seguintes, para a súa aprobación.</p>
    <p>Contra esta resolución, que pon fin á vía administrativa, poderase interpoñer recurso potestativo de reposición ante a conselleira do Mar no prazo máximo dun (1) mes, ou ben recurso contencioso-administrativo, ante o órgano competente desta orde xurisdicional, no prazo de dous (2) meses, contados en ambos os dous casos desde o día seguinte ao da súa notificación.</p>
    <p>Santiago de Compostela, 31 de xullo de 2017</p>
    <footer><p>Rosa María Quintana Carballo<br>Conselleira do Mar</p></footer>

