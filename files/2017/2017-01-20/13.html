---
date: '2017-01-20'
id: G0423-110117-0001
page: 3190
number: 14
agency: Consellería de Infraestruturas e Vivenda
section: III. Outras disposicións.
title: >-
  DECRETO 197/2016, do 29 de decembro, polo que se declara, en concreto, a
  utilidade pública e se dispón a urxente ocupación dos bens e dereitos
  afectados polo proxecto de trazado e o estudo de impacto ambiental da
  actuación da vía de conexión da A-52 co polígono industrial de San Cibrao das
  Viñas, treito A-52-N-525, de clave OU/08/053.01.1, nos concellos de San Cibrao
  das Viñas e Taboadela.
range: Decreto
url: >-
  https://www.xunta.gal/dog/Publicados/2017/20170120/AnuncioG0423-110117-0001_gl.html
---
<p>Antecedentes.</p>
    <p>Con data do 10 de outubro de 2014 foi aprobado definitivamente o Plan sectorial da rede viaria de Ourense e a súa área de influencia, de clave OU/09/283.00, que incluía esta vía.</p>
    <p>Mediante Resolución do 28 de outubro de 2015, a Secretaría Xeral de Calidade e Avaliación Ambiental formula o informe de impacto ambiental do proxecto referenciado.</p>
    <p>O 6 de novembro de 2015 publícase no Diario Oficial de Galicia (núm. 212) o Anuncio do 29 de outubro de 2015 polo que se somete ao trámite de información pública o proxecto de trazado e o estudo de impacto ambiental da actuación da vía de conexión da A-52 co polígono industrial de San Cibrao das Viñas, treito: A-52-N-525, de clave OU/08/053.01.1, así como a relación individual de bens, dereitos e propietarios afectados polo proxecto referenciado.</p>
    <p>Posteriormente, e tras a análise dos informes, alegacións e certificados, o 7 de xuño de 2016, apróbase o expediente de información pública e definitivamente o proxecto de trazado e o estudo de impacto ambiental da actuación da vía de conexión da A-52 co polígono industrial de San Cibrao das Viñas, treito: A-52-N-525, de clave OU/08/053.01.1.</p>
    <p>Este proxecto ten por obxecto a execución da conexión entre a autovía A-52 e a estrada N-525, cunha nova infraestrutura viaria que suporá o primeiro treito dunha actuación máis ampla que mellore a conexión entre os polígonos industriais e os eixes de gran capacidade. Na actualidade, os vehículos que circulan entre a A-52 e o polígono de San Cibrao das Viñas ou o Parque Tecnolóxico vense obrigados a transitar por treitos da N-525 para chegar ao seu destino.</p>
    <p>A competencia para a execución da expropiación forzosa, no ámbito das estradas non incorporadas á rede do Estado, con itinerarios que se desenvolvan integramente no seu territorio, correspóndelle á Comunidade Autónoma de Galicia, ao abeiro do punto dous do artigo 28 do Estatuto de autonomía de Galicia, aprobado pola Lei orgánica 1/1981, do 6 de abril.</p>
    <p>Correspóndelle ao Consello da Xunta de Galicia, como órgano equivalente ao Consello de Ministros, no ámbito da Administración autonómica, o recoñecemento concreto da utilidade pública e a declaración da urxente ocupación dos bens afectados pola expropiación a que dá lugar a realización da obra, segundo o previsto nos artigos 10 e 52 da Lei do 16 de decembro de 1954, de expropiación forzosa.</p>
    <p>Na súa virtude, por proposta da conselleira de Infraestruturas e Vivenda e logo de deliberación do Consello da Xunta de Galicia na súa reunión do día vinte e nove de decembro de dous mil dezaseis,</p>
    <h2>DISPOÑO:</h2>
    <p>Artigo único</p>
    <p>Declarar, en concreto, a utilidade pública e a necesidade de urxente ocupación para os efectos de expropiación forzosa dos bens e dereitos que se concretan no expediente administrativo instruído, así como en calquera das modificacións que sexa necesario realizar para a execución do proxecto de trazado e o estudo de impacto ambiental da actuación: da vía de conexión da A-52 co polígono industrial de San Cibrao das Viñas, treito: A-52-N-525, de clave OU/08/053.01.1.</p>
    <p>Santiago de Compostela, vinte e nove de decembro de dous mil dezaseis</p>
    <footer><p>Alberto Núñez Feijóo<br>Presidente</p><p>Ethel Mª Vázquez Mourelle<br>Conselleira de Infraestruturas e Vivenda</p></footer>

