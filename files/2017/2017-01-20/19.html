---
date: '2017-01-20'
id: G0256-050117-0002
page: 3297
number: 14
agency: Axencia Turismo de Galicia
section: III. Outras disposicións.
title: >-
  EXTRACTO da Resolución do 29 de decembro de 2016 pola que se establecen as
  bases reguladoras para a concesión, en réxime de concorrencia competitiva, de
  subvencións á cooperación entre pequenos operadores turísticos para organizar
  procesos de traballo conxunto e compartir instalacións e recursos, así como
  para o desenvolvemento e a comercialización do turismo, cofinanciadas co Fondo
  Europeo Agrícola de Desenvolvemento Rural (Feader) no marco do Programa de
  desenvolvemento rural de Galicia 2014-2020, e se anuncia a convocatoria para o
  ano 2017.
range: Resolución
url: >-
  https://www.xunta.gal/dog/Publicados/2017/20170120/AnuncioG0256-050117-0002_gl.html
---
<p>BDNS (Identif.): 329368.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo se pode consultar na Base de datos nacional de subvencións (http://www.pap.minhap.gob.es/bdnstrans/index).</p>
    <p>Primeiro. Beneficiarios</p>
    <p>Empresas do sector turístico de Galicia que se agrupen para colaborar e que estean inscritas, conforme estableza a normativa turística, no Rexistro de Empresas e Actividades Turísticas da Xunta de Galicia (en diante, REAT), de acordo cos artigos 50 e 51 da Lei 7/2011, do 27 de outubro, do turismo de Galicia, que teñan a condición de microempresas e sexan entidades privadas autónomas galegas situadas no ámbito rural de Galicia, constituídas baixo calquera forma xurídica admisible, co obxecto de practicar de maneira efectiva a colaboración na súa actividade comercial, con domicilio social ou sede na Comunidade Autónoma de Galicia.</p>
    <p>Tamén poderán ser beneficiarios/as das subvencións os consorcios, as asociacións e calquera outra forma de personificación xurídica xa constituída, nas cales estean asociadas as empresas do sector turístico de Galicia, e que estean inscritas no REAT (a inscrición neste caso terá que ser do consorcio, asociación ou da persoa xurídica que solicite as axudas).</p>
    <p>Segundo. Obxecto</p>
    <p>O fomento da cooperación entre pequenos operadores turísticos para colaborar na organización de procesos de traballo conxuntos e compartir recursos de cara ao desenvolvemento e á comercialización do turismo.</p>
    <p>Os proxectos subvencionables consistirán no deseño, creación, promoción e comercialización de produtos turísticos de Galicia.</p>
    <p>Os produtos turísticos terán carácter innovador e deberán axustarse a algunha das liñas temáticas seguintes:</p>
    <p>a) Produtos cabeceira de marca de Galicia.</p>
    <p>– Camiño de Santiago.</p>
    <p>– Bosques de Galicia (natureza).</p>
    <p>– Mananciais de Galicia (termalismo).</p>
    <p>– Paseando entre viñedos (enogastronomía).</p>
    <p>– Turismo mariñeiro.</p>
    <p>– Ruta das camelias (xardíns de Galicia).</p>
    <p>– Faros e praias salvaxes.</p>
    <p>– Patrimonio oculto.</p>
    <p>– Santuarios máxicos.</p>
    <p>b) Produtos destinados á creación de oferta de turismo familiar.</p>
    <p>c) Produtos destinados á creación de oferta para o turismo sénior.</p>
    <p>d) Produtos destinados á xeración dunha oferta distintiva que se acomode ao concepto «que facer en Galicia cando chove».</p>
    <p>e) Produtos innovadores e de descubrimento de novos nichos de mercado.</p>
    <p>f) Creación de rutas turísticas innovadoras.</p>
    <p>g) Produtos construídos baixo a idea da cultura celta de Galicia.</p>
    <p>h) Produtos baseados na creación de fins de semana, pontes ou outros períodos temporais de carácter temático.</p>
    <p>i) Produtos que se desenvolvan e valoricen turisticamente os núcleos históricos de Galicia.</p>
    <p>Terceiro. Bases reguladoras</p>
    <p>Resolución do 29 de decembro de 2016 pola que se establecen as bases reguladoras para a concesión, en réxime de concorrencia competitiva, de subvencións á cooperación entre pequenos operadores turísticos para organizar procesos de traballo conxunto e compartir instalacións e recursos, así como para o desenvolvemento e a comercialización do turismo, cofinanciadas co Fondo Europeo Agrícola de Desenvolvemento Rural (Feader) no marco do PDR de Galicia 2014-2020, e se anuncia a convocatoria para o ano 2017.</p>
    <p>Cuarto. Importe</p>
    <p>Contía de 666.667 € con cargo á aplicación orzamentaria 04 A2 761A 770.0, proxecto 2016 00007, cofinanciada nun 75% por fondos Feader, nun 22,5% por fondos propios da Comunidade Autónoma e nun 2,5% con fondos do Ministerio de Agricultura e Pesca, Alimentación e Medio Ambiente.</p>
    <p>Quinto. Prazo de presentación de solicitudes</p>
    <p>O prazo de presentación de solicitudes será dun mes contado a partir do día seguinte ao da súa publicación no Diario Oficial de Galicia.</p>
    <p>Sexto. Prazo de xustificación da subvención</p>
    <p>O prazo para a xustificación da subvención será o 1 de outubro de 2017.</p>
    <p>Santiago de Compostela, 29 de decembro de 2016</p>
    <footer><p>Mª Nava Castro Domínguez<br>Directora da Axencia Turismo de Galicia</p></footer>

