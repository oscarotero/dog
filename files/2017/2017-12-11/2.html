---
date: '2017-12-11'
id: G0244-051217-0002
page: 55869
number: 233
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  RESOLUCIÓN do 1 de decembro de 2017, da Secretaría Xeral Técnica da
  Vicepresidencia e Consellería de Presidencia, Administracións Públicas e
  Xustiza, pola que se dá publicidade ao Acordo do Consello da Xunta de Galicia
  polo que se crea a Academia Xacobea.
range: Resolución
url: >-
  https://www.xunta.gal/dog/Publicados/2017/20171211/AnuncioG0244-051217-0002_gl.html
---
<p>O Consello da Xunta de Galicia, na súa reunión do día 23 de novembro de 2017, aprobou o Acordo polo que se crea a Academia Xacobea.</p>
    <p>Para xeral coñecemento, e de conformidade co disposto no artigo 8 da Orde do 8 de abril de 2005 pola que se desenvolve o Decreto 392/2003, do 23 de outubro, no referente á creación das academias de Galicia e o seu rexistro xeral, así como o procedemento de inscrición nel, procédese á publicación do referido acordo e dos estatutos que figuran como anexo desta resolución.</p>
    <p>Santiago de Compostela, 1 de decembro de 2017</p>
    <footer><p>Beatriz Cuiña Barja<br>Secretaria xeral técnica da Consellería de Presidencia,<br>Administracións Públicas e Xustiza</p></footer>
    <h2>ANEXO<br>Acordo do Consello da Xunta de Galicia do 23 de novembro de 2017<br>polo que se crea a Academia Xacobea de Galicia</h2>
    <p>A Comunidade Autónoma de Galicia ten a competencia exclusiva en materia de fomento da cultura e da investigación en Galicia, de conformidade co disposto no artigo 27.19 do Estatuto de autonomía para Galicia, e no artigo 3 da Lei orgánica 16/1995, do 27 de decembro, de transferencia de competencias á Comunidade Autónoma de Galicia, sen prexuízo do establecido no artigo 149.2 da Constitución española, e de desenvolvemento lexislativo en materia de corporacións de dereito público representativas de intereses económicos e profesionais.</p>
    <p>Mediante o Decreto 373/2003, do 16 de outubro, asumíronse as funcións en materia de fomento da cultura e da investigación en Galicia, sen prexuízo do establecido no artigo 149.2 da Constitución española, e de desenvolvemento lexislativo e execución en materia de corporacións de dereito público representativas de intereses económicos e profesionais.</p>
    <p>A regulación do exercicio pola Comunidade Autónoma de Galicia das competencias en materia de academias efectuouse mediante o Decreto 392/2003, do 23 de outubro, desenvolvido pola Orde do 8 de abril de 2005. Actualmente as competencias nesta materia corresponden á Vicepresidencia e Consellería de Presidencia, Administracións Públicas e Xustiza, en virtude do Decreto 72/2013, do 25 de abril, polo que se establece a estrutura orgánica da dita vicepresidencia.</p>
    <p>As academias de Galicia configúranse como corporacións de dereito público que teñen por finalidade principal a investigación no campo das ciencias, das artes, das letras e da cultura en xeral.</p>
    <p>A adopción do acordo de creación das academias, a súa adscrición ás distintas consellerías e a aprobación da modificación dos estatutos correspóndelle ao Consello da Xunta de Galicia, por proposta da Vicepresidencia e Consellería de Presidencia, Administracións Públicas e Xustiza, logo da solicitude da academia interesada, conforme o disposto no artigo 5 do Decreto 392/2003, do 23 de outubro, e no artigo 2 da Orde do 8 de abril de 2005 pola que se desenvolve o citado decreto, e publicase no <em>Diario Oficial de Galicia</em> mediante resolución da secretaría xeral técnica da consellería que formulou a proposta do acordo.</p>
    <p>De conformidade co exposto, os promotores presentaron a correspondente solicitude na cal manifestan a súa vontade de creación da Academia Xacobea e xuntan os seus estatutos, nos cales se recollen os fins de promoción e desenvolvemento da investigación, estudo e divulgación do Camiño de Santiago e o fenómeno xacobeo en todas as súas vertentes, así como a promulgación e difusión dos valores universais que lle son propios.</p>
    <p>Debe terse presente que a Academia non se crea como órgano asesor da Administración, como permite o artigo 7 do Decreto 392/2003, do 23 de outubro, dado que os estatutos non prevén esta función e xa existe unha regulación dos órganos asesores da Administración na materia de patrimonio cultural e bens culturais, establecida pola Lei 5/2016, do 4 de maio, do patrimonio cultural de Galicia, e pola normativa reguladora do Camiño de Santiago (como o Decreto 45/2001, do 1 de febreiro, polo que se refunde a normativa reguladora na materia do Camiño de Santiago).</p>
    <p>Na súa virtude, por proposta do vicepresidente e conselleiro de Presidencia, Administracións Públicas e Xustiza, o Consello da Xunta de Galicia, na súa reunión do día vinte e tres de novembro de dous mil dezasete,</p>
    <h2>ACORDA:</h2>
    <p>Primeiro. Creación da Academia Xacobea</p>
    <p>Créase a Academia Xacobea, que se rexerá polos estatutos que figuran como anexo.</p>
    <p>Segundo. Adscrición</p>
    <p>A Academia Xacobea queda adscrita á consellería con competencias en materia de cultura.</p>
    <p>Terceiro. Publicación e entrada en vigor</p>
    <p>O presente acordo publicarase no <em>Diario Oficial de Galicia</em> e entrará en vigor o día seguinte ao da súa publicación.</p>
    <h2>ANEXO<br>Estatutos da Academia Xacobea</h2>
    <h2>TÍTULO I<br>Disposicións xerais</h2>
    <p>Artigo 1. Denominación, natureza e réxime xurídico</p>
    <p>1. Co nome de Academia Xacobea e ao abeiro do Decreto 392/2003, do 23 de outubro, créase esta institución, con personalidade xurídica e plena capacidade de obrar para o cumprimento dos seus fins de interese xeral e público.</p>
    <p>2. A Academia réxese polos presentes estatutos, pola lexislación xeral e autonómica que resulte aplicable e polo regulamento de réxime interno que desenvolva os presentes estatutos.</p>
    <p>Artigo 2. Dos académicos</p>
    <p>O corpo de académicos da Academia Xacobea componse de académicos de número, académicos correspondentes e académicos de honra.</p>
    <p>Artigo 3. Ámbito territorial</p>
    <p>O ámbito natural de actuación da Academia Xacobea é a Comunidade Autónoma de Galicia, por ser a cidade de Compostela a orixe e a fin do Camiño de Santiago.</p>
    <p>Con todo, os seus académicos serán, preferentemente, catedráticos das universidades situadas en territorios do Camiño de Santiago en España e resto do mundo, ou doutores con coñecementos acreditados na materia xacobea, en calquera das súas vertentes.</p>
    <p>Malia ter o ámbito territorial da Comunidade Autónoma de Galicia, poderá celebrar actos académicos en calquera comunidade autónoma de España e en calquera país de Europa e América, e desenvolver a súa actividade a nivel internacional, dado o carácter universal do fenómeno xacobeo.</p>
    <p>Artigo 4. Domicilio</p>
    <p>A Academia ten o seu domicilio social en Calzada do Carme de Abaixo, nº 11, baixo, 15705 Santiago de Compostela (A Coruña).</p>
    <p>Por acordo da Xunta de Goberno poderá variar o seu domicilio e establecer delegacións académicas noutros puntos do territorio español.</p>
    <p>Artigo 5. Representación</p>
    <p>A representación da corporación corresponde ao seu presidente e, na súa falta, por vacante, ausencia ou enfermidade, a un dos seus vicepresidentes.</p>
    <p>Artigo 6. Adscrición</p>
    <p>A Academia quedará adscrita á consellería que determine a Xunta de Galicia no acordo de creación.</p>
    <p>Artigo 7. Fins</p>
    <p>Ademais das funcións que a lexislación vixente lles atribúe ás academias con carácter xeral, son fins da Academia Xacobea:</p>
    <p>A promoción e o desenvolvemento da investigación, estudo e divulgación do Camiño de Santiago e o fenómeno xacobeo en todas as súas vertentes, así como a promoción e difusión dos valores universais que lle son propios.</p>
    <p>Para o cumprimento dos seus fins, a Academia Xacobea actuará sempre sen prexuízo das competencias e funcións que corresponden á consellería con competencias en materia de patrimonio cultural, á Axencia Turismo de Galicia, á Sociedade Anónima de Xestión do Plan Xacobeo, ao Comité Internacional de Expertos del Camiño de Santiago ou a calquera outro organismo ou institución impulsados, nesta materia, pola Xunta de Galicia, aténdose aos principios de lealdade e colaboración coas devanditas institucións e informándoos das actuacións que leve a cabo.</p>
    <p>Artigo 8. Funcións</p>
    <p>Para o cumprimento dos seus fins, a Academia levará a cabo as seguintes funcións:</p>
    <p>a) Promover e organizar reunións, simposios, foros, xornadas, seminarios, exposicións públicas, conferencias ou calquera outro tipo de actos adecuados ao cumprimento dos seus fins.</p>
    <p>b) Promover publicacións, tanto periódicas como monográficas, que permitan desenvolver e difundir os seus fins e obxectivos.</p>
    <p>c) Crear premios, bolsas e distincións que se entendan adecuados para a promoción da investigación e o estímulo e recoñecemento do traballo dos investigadores nesta materia.</p>
    <p>Para tal fin, poderá convocar e xestionar premios literarios e científicos con esta temática, xa sexa ensaio, ficción ou monografías.</p>
    <p>d) Establecer relacións de reciprocidade con entidades con fins, total ou parcialmente, análogos.</p>
    <p>e) Subscribir convenios ou acordos de colaboración con entidades, institucións e corporacións, públicas ou privadas, especialmente do ámbito universitario e investigador das materias obxecto dos seus fins.</p>
    <p>f) Promover o mecenado do sector privado para a realización das actividades da Academia.</p>
    <p>g) Cantas outras redunden en beneficio do cumprimento dos seus fins de interese xeral e público.</p>
    <p>Artigo 9. Colaboración interinstitucional</p>
    <p>A Academia manterá relación con cantas universidades e institucións, públicas ou privadas, leven a cabo actividades de estudo nos ámbitos do Camiño de Santiago e fenómeno xacobeo en xeral, a través de relacións de reciprocidade, da realización de actividades conxuntas, da promoción de bolsas de estudo ou da coparticipación en proxectos de investigación ou divulgación e cantas outras actividades sexan susceptibles de traballo conxunto.</p>
    <h2>TÍTULO II<br>Organización</h2>
    <p class="dog-seccion">Sección 1ª. Goberno e dirección</p>
    <p>Artigo 10. Composición</p>
    <p>1. A Academia componse de 30 académicos de número, académicos correspondentes e académicos de honra que se poidan designar.</p>
    <p>2. Por acordo da Xunta Plenaria, adoptado por maioría absoluta, poderase ampliar o número de académicos sen necesidade de reforma estatutaria.</p>
    <p>Artigo 11. Órganos de goberno</p>
    <p>1. Son órganos de goberno da Academia a Xunta Plenaria, o presidente e a Xunta de Goberno.</p>
    <p>2. Procurarase que na composición de todos os órganos de goberno exista un número tendencialmente semellante de homes e mulleres.</p>
    <p>Artigo 12. Xunta Plenaria</p>
    <p>1. A Xunta Plenaria é o órgano soberano da corporación e está integrada pola totalidade dos académicos de número, todos os cales terán dereito a voto. Á Xunta Plenaria poderán ser convocados tamén os académicos correspondentes e de honra, con dereito a voz pero non a voto. A Xunta Plenaria adoptará os seus acordos por maioría simple dos seus membros, salvo o disposto nos presentes estatutos ou no regulamento de réxime interno.</p>
    <p>2. Son funcións da Xunta Plenaria:</p>
    <p>a) Elección do presidente da Academia.</p>
    <p>b) Elección, mediante sufraxio, dos académicos de número, correspondentes e de honra.</p>
    <p>c) Ampliación, se é o caso, do número de académicos compoñentes da corporación.</p>
    <p>d) Elección, mediante sufraxio, dos membros que compoñerán a Xunta de Goberno e cobertura de vacantes que se poidan producir nela.</p>
    <p>e) Aprobación dos orzamentos de ingresos e gastos, así como o balance de contas e resultados.</p>
    <p>f) Aprobación do plan de actuación e da memoria anual de actividades.</p>
    <p>g) Adquisición ou alleamento de bens patrimoniais da Academia, modificación dos seus estatutos e cantas outras cuestións se valoren como de especial transcendencia ou interese para a corporación. Autorizarase, se é o caso, o presidente para iso.</p>
    <p>h) Trámite e decisión sobre a moción de censura a membros da Xunta de Goberno ou a toda ela.</p>
    <p>i) Establecemento de premios, bolsas e distincións que se consideren oportunos, así como a tramitación e adxudicación dos concursos ou premios que convoque a Academia.</p>
    <p>j) Interpretación e desenvolvemento dos estatutos mediante a aprobación definitiva, se for o caso, do regulamento do réxime interno elaborado pola Xunta de Goberno.</p>
    <p>3. A Xunta Plenaria reunirase con carácter ordinario, polo menos unha vez cada ano natural correspondente, no primeiro trimestre. Nesa sesión aprobaranse os orzamentos de ingresos e gastos para o seguinte exercicio, así como a memoria anual, o balance de contas e achegas de organismos públicos e particulares, e a xestión da Xunta de Goberno.</p>
    <p>4. Ademais da preceptiva sesión ordinaria anual, a Xunta Plenaria poderá reunirse en sesión extraordinaria, que deberá ser convocada cando así o acorde o presidente ou a Xunta de Goberno, ou o solicite, polo menos, o vinte e cinco por cento dos académicos de número. Neste caso, a sesión extraordinaria deberá ser convocada dentro dos trinta días seguintes ao da data da solicitude.</p>
    <p>5. Os acordos serán adoptados polo maioría dos asistentes, salvo os supostos que requiran unha maioría cualificada, e será mediante votación secreta cando así o solicite un dos académicos de número que asistan á Xunta. O voto será, en todo caso, secreto cando se trate do nomeamento de novos académicos.</p>
    <p>6. O presidente da Xunta Plenaria, que será o da Academia, abrirá e pechará a sesión, exercerá de moderador e poderá, de non estaren presentes os vicepresidentes, delegar esta función en calquera dos académicos de número que asistan á sesión.</p>
    <p>Artigo 13. Presidente</p>
    <p>O presidente da Academia, que é tamén o da Xunta Plenaria e da Xunta de Goberno, exerce a xefatura superior da corporación e a súa representación máxima en todas as súas relacións cos poderes públicos, entidades, organizacións e persoas naturais ou xurídicas, velando polo cumprimento das prescricións estatutarias e regulamentarias, así como das disposicións e acordos adoptados polos órganos académicos de goberno e representación.</p>
    <p>Artigo 14. Presidente honorario</p>
    <p>A Academia poderá nomear presidente honorario en atención aos méritos relevantes ou extraordinarios que concorran no designado. O presidente honorario desenvolverá as funcións de representación que se lle asignen no regulamento de réxime interno ou as que lle delegue o presidente.</p>
    <p>Artigo 15. Xunta de Goberno</p>
    <p>1. A Xunta de Goberno é o órgano executivo superior da Academia e adoptará os seus acordos por maioría simple dos seus membros, salvo o disposto nos presentes estatutos ou no regulamento de réxime interno.</p>
    <p>2. Estará constituída polo presidente da Academia, os vicepresidentes, o secretario xeral, o tesoureiro, o bibliotecario e dous académicos de número.</p>
    <p>3. Para ser membro da Xunta de Goberno será preciso, inescusablemente, ser académico de número.</p>
    <p>4. A duración do mandato da Xunta de Goberno será de cinco anos e os seus membros serán reelixibles.</p>
    <p>5. Todos os cargos serán honoríficos e gratuítos.</p>
    <p>6. Son funcións da Xunta de Goberno as seguintes:</p>
    <p>a) Velar polo cumprimento do disposto nos estatutos e regulamento de réxime interno da Academia e executar os acordos da Xunta Plenaria.</p>
    <p>b) Elaborar e aprobar o regulamento de réxime interno, que será elevado á Xunta Plenaria para a súa aprobación definitiva.</p>
    <p>Artigo 16. Os acordos e a súa constancia</p>
    <p>1. Tanto os acordos da Xunta Plenaria como os da Xunta de Goberno serán inmediatamente executivos; no que sexa necesario servirá de base a certificación que conste destes na acta correspondente, expedida polo secretario xeral co visto e prace do presidente.</p>
    <p>2. Na Academia levaranse obrigatoriamente catro libros:</p>
    <p>a) O libro de membros, no cal constarán os seus nomes e apelidos, profesión, domicilio e os títulos, publicacións e demais circunstancias relevantes para o efecto, especificando os cargos que exerzan ou exercesen na Academia, ou a investigación universitaria.</p>
    <p>b) O libro de actas das sesións da Xunta Plenaria.</p>
    <p>c) O libro de actas das sesións da Xunta de Goberno.</p>
    <p>d) Os libros de contabilidade, nos cales figurarán todos os ingresos e gastos da Academia e onde se precisarán a procedencia dos ingresos e o concepto dos gastos.</p>
    <p>Sección 2ª. Outros órganos</p>
    <p>Artigo 17. Vicepresidentes</p>
    <p>A Academia contará con dous vicepresidentes que desempeñarán cantas funcións, encomendas e actividades lles confíe o presidente, incluso as representativas da Academia, de acordo co indicado no artigo 5 dos presentes estatutos, e aquelas que lles atribúa o regulamento de réxime interno e os acordos que, se é o caso, se adopten no seo da Academia.</p>
    <p>Artigo 18. Secretario xeral</p>
    <p>1. O secretario xeral da Academia, que pola súa vez será o da Xunta Plenaria e da Xunta de Goberno, terá as seguintes atribucións:</p>
    <p>a) Convocar, por orde do presidente, as sesións dos órganos de goberno e os actos da Academia, e redactar as correspondentes actas.</p>
    <p>b) Dar conta da correspondencia e dos asuntos que haxa que tratar nas xuntas, tendo en conta todos os antecedentes necesarios para a súa acertada resolución.</p>
    <p>c) Redactar e certificar as actas.</p>
    <p>d) Redactar e asinar todos os documentos que haxa que expedir en nome da Academia e certificar coa súa sinatura as comunicacións oficiais, que levarán sempre o visto e prace do presidente e o selo da Academia.</p>
    <p>e) Conservar os selos da Academia.</p>
    <p>f) Desempeñar a xefatura de recursos humanos da Academia.</p>
    <p>g) Velar porque as normas de goberno da Academia e as actuacións e decisións da Xunta Plenaria teñan presentes as recomendacións sobre bo goberno vixentes en cada momento.</p>
    <p>2. En ausencia ou enfermidade do secretario, fará as súas veces o académico de número que a Comisión Executiva designe.</p>
    <p>Artigo 19. Tesoureiro</p>
    <p>1. Serán funcións do tesoureiro as seguintes:</p>
    <p>a) Exercer, baixo a autoridade do presidente, a xefatura do Servizo de Tesouraría da Academia.</p>
    <p>b) Expedir e formalizar os libramentos por instancia do presidente.</p>
    <p>c) Levar os libros necesarios para o rexistro de ingresos e gastos e movemento patrimonial da Academia.</p>
    <p>2. En ausencia ou enfermidade do tesoureiro, fará as súas veces o académico de número que a Comisión Executiva designe.</p>
    <p>Artigo 20. Director de coordinación institucional</p>
    <p>O presidente, con carácter facultativo, poderá designar un director de relacións institucionais, que desenvolverá aquelas funcións que o presidente lle outorgue, tanto no ámbito nacional como internacional.</p>
    <p>Artigo 21. Director de promoción de actividade</p>
    <p>O presidente poderá designar un director de promoción de actividades, que desenvolverá aquelas funcións que o presidente lle outorgue na área de colaboración con outras institucións culturais que sirvan ao cumprimento dos fins da Academia.</p>
    <p>Artigo 22. Bibliotecario</p>
    <p>O bibliotecario será o responsable dos fondos bibliográficos e de toda a documentación científica acumulada pola Academia.</p>
    <p>Artigo 23. Consello Consultivo</p>
    <p>O Consello Consultivo, integrado por un mínimo de cinco e un máximo de dez académicos correspondentes, designados pola Xunta Plenaria, emitirá informes non vinculantes sobre as materias que lle someta o presidente, a Xunta Plenaria ou a Xunta de Goberno. En todo caso, emitirá os devanditos informes non vinculantes relativos a novas incorporacións de académicos de honra e correspondentes.</p>
    <h2>TÍTULO III<br>Académicos</h2>
    <p>Artigo 24. Número e clases</p>
    <p>1. A Academia estará integrada por un máximo de trinta académicos de número e académicos correspondentes e honorarios que se designen.</p>
    <p>2. Os académicos de número engloban os académicos promotores fundadores, que adquiren automaticamente tal condición desde o momento de constitución da Academia, e aqueloutros que, reunindo os requisitos de titulación, calidade, procedemento e aval, sexan elixidos conforme o disposto nestes estatutos, por proposta da Xunta de Goberno ou dun mínimo de tres académicos de número.</p>
    <p>3. Os académicos correspondentes, tanto nacionais como comunitarios europeos ou estranxeiros, serán nomeados pola Xunta Plenaria por proposta da Xunta de Goberno ou dun mínimo de tres académicos de número.</p>
    <p>4. Os académicos de honra serán nomeados pola Xunta Plenaria, por proposta da Xunta de Goberno, de entre persoas de relevante prestixio.</p>
    <h2>TÍTULO IV<br>Funcionamento da Academia</h2>
    <p>Artigo 25. Sesións públicas</p>
    <p>1. Serán públicas e solemnes a sesión inaugural do curso académico e as sesións de recepción e investidura de novos académicos.</p>
    <p>2. Os académicos concorrerán a elas coas medallas e condecoracións que lles correspondan.</p>
    <p>Artigo 26. Sesión inaugural</p>
    <p>1. O curso académico comezará o día hábil do mes de xaneiro que fixe a Xunta de Goberno, ao longo do cal se celebrará a sesión inaugural, que será pública e solemne.</p>
    <p>2. Neste acto darase lectura á memoria de actividades do curso anterior e, se é o caso, ao plan anual ou programa de actividades prevista para o exercicio que se inaugura.</p>
    <p>A continuación, o académico de número designado para o efecto dará lectura ao discurso de apertura.</p>
    <p>3. Nesta mesma sesión procederase á proclamación de bolsas, premios e honras promovidos pola Academia.</p>
    <p>Artigo 27. Sesións de recepción</p>
    <p>1. Con igual solemnidade celebrarase, se é o caso, sesión específica para a recepción e investidura de novos académicos.</p>
    <p>2. Neste acto, o secretario xeral dará lectura aos acordos e á acta de nomeamento. Tras isto, o presidente da Academia convidará un dos vicepresidentes para que, xuntamente co académico que apadriña, acompañen o recipiendario ata o salón de sesións para que proceda á lectura do seu discurso de ingreso.</p>
    <p>3. Unha vez concluída a lectura do discurso de ingreso, o presidente dará a palabra ao académico encargado de facer o discurso de contestación. A seguir, o presidente fará entrega ao novo académico dos atributos (medalla e título) que lle confire o nomeamento.</p>
    <h2>TÍTULO V<br>Premios, bolsas e distincións</h2>
    <p>Artigo 28. Convocatoria</p>
    <p>A Academia establecerá en xunta plenaria os premios, as bolsas e as distincións que considere oportunos e poida sufragar en razón das súas dispoñibilidades orzamentarias ou patrocinios de que dispoña.</p>
    <p>Artigo 29. Difusión e limitación de concorrencia</p>
    <p>1. A Xunta Plenaria fixará as características dos concursos e convocatorias para a concesión dos premios establecendo todos os pormenores para a súa tramitación e adxudicación, e designará, ademais, o xurado que deba resolver cada un deles.</p>
    <p>2. A Academia procurará a máxima difusión do resultado destes concursos ou convocatorias por cantos medios coide oportunos para o efecto.</p>
    <p>3. Non poderán concorrer a estes concursos os membros ou colaboradores da Academia Xacobea.</p>
    <h2>TÍTULO VI<br>Réxime económico</h2>
    <p>Artigo 30. Recursos económicos</p>
    <p>a) Recursos propios: libros, revistas e demais publicacións da súa biblioteca, así como os documentos que constitúen o seu arquivo, o mobiliario e as obras de arte ou ornato situadas na súa sede.</p>
    <p>b) As cotas ordinarias e extraordinarias que poidan fixar os órganos académicos competentes.</p>
    <p>c) As asignacións que, en función da súa actividade, poida recibir da Comunidade Autónoma de Galicia, das administracións locais ou doutras administracións públicas territoriais ou doutra natureza.</p>
    <p>d) Os ingresos que se poidan producir por traballos, estudos ou informes por instancia de terceiros, así como pola difusión e venda de publicacións.</p>
    <p>e) Os procedentes de herdanzas, legados, donativos, patrocinios ou subvencións que se ofrezan á Academia.</p>
    <p>f) A renda dos seus bens.</p>
    <p>g) Os que devindiquen os convenios ou acordos de cooperación subscritos con outras entidades ou corporacións, públicas ou privadas.</p>
    <h2>TÍTULO VII<br>Contabilidade e rendición de contas</h2>
    <p>Artigo 31. Contabilidade</p>
    <p>O réxime de contabilidade da Academia axustarase ao establecido no Plan xeral de contabilidade.</p>
    <p>Artigo 32. Contas</p>
    <p>1. A Academia Xacobea queda obrigada a presentar unha memoria anual, comprensiva das actividades, balance e conta de resultados, ante a consellería da Xunta de Galicia a que se adscriba.</p>
    <p>2. A Academia renderá contas, na forma establecida legalmente polas administracións públicas, das cantidades que percibise delas.</p>
    <h2>TÍTULO VIII<br>Transparencia</h2>
    <p>Artigo 33. Memoria anual</p>
    <p>1. A Academia está suxeita ao principio de transparencia na súa xestión. Para ese efecto, eleva unha memoria anual que conterá información sobre a xestión económica, os acordos e convenios subscritos, calquera indemnización que poidan percibir os membros dos órganos directivos e os académicos, así como os gastos ordinarios e de persoal.</p>
    <p>2. A Academia deberá facer pública a súa memoria no primeiro trimestre de cada ano natural.</p>
    <h2>TÍTULO IX<br>Modificación, derrogación e desenvolvemento dos estatutos</h2>
    <p>Artigo 34. Modificación e derrogación</p>
    <p>1. Os presentes estatutos non poderán ser derrogados nin modificados, salvo pola Xunta Plenaria.</p>
    <p>2. Para seren modificados ou derrogados, é necesario o voto favorable de dous terzos dos académicos de número.</p>
    <p>3. O procedemento para modificar ou derrogar os presentes estatutos será obxecto de desenvolvemento polo regulamento de réxime interno.</p>
    <p>Artigo 35. Desenvolvemento dos estatutos</p>
    <p>1. Os presentes estatutos serán desenvolvidos no regulamento de réxime interno.</p>
    <p>2. A Xunta de Goberno será a encargada de elaborar o regulamento e correspóndelle á Xunta Plenaria a súa aprobación definitiva.</p>
    <p>3. Para a aprobación definitiva do regulamento de réxime interno pola Xunta Plenaria é necesario o voto favorable da maioría absoluta dos académicos de número.</p>
    <h2>TÍTULO X<br>Disolución</h2>
    <p>Artigo 36. Procedemento</p>
    <p>A disolución da Academia Xacobea terá lugar cando así o dispoña expresamente unha lei ou mediante acordo adoptado pola Xunta Plenaria, expresamente convocada para o efecto, sempre que concorran a ela o oitenta por cento dos académicos e tal acordo sexa aprobado por maioría de dous terzos dos académicos de número.</p>
    <p>Disposición transitoria primeira</p>
    <p>1. Os membros da Comisión Xestora Fundacional da Academia adquiren a súa condición de académicos de número desde o momento da publicación, no <em>Diario Oficial de Galicia</em>, do acordo de creación da Academia Xacobea.</p>
    <p>2. Ata ese momento, denominaranse simplemente académicos de número e exercerán as súas responsabilidades individuais e orgánicas corno tales, con carácter provisional pero en plenitude de dereitos.</p>
    <p>Disposición transitoria segunda</p>
    <p>Publicado no <em>Diario Oficial de Galicia</em> o acordo de creación da Academia Xacobea, a Comisión Xestora Fundacional, cuxos membros teñen xa automaticamente nese momento a condición de académicos de número, reunirase e elixirá no seu seo o presidente e os demais cargos da Xunta de Goberno que establecen estes estatutos. A seguir, procederase á convocatoria das vacantes ata completar os académicos de número que resten para cubrir o número total.</p>

