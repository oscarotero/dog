---
date: '2017-09-04'
id: G0424-250817-0007
page: 41515
number: 167
agency: 'Consellería de Economía, Emprego e Industria'
section: III. Outras disposicións.
title: >-
  RESOLUCIÓN do 23 de agosto de 2017, da Dirección Xeral de Orientación e
  Promoción Laboral, pola que se habilitan os/as asesores/as e avaliadores/as de
  diferentes cualificacións profesionais.
range: Resolución
url: >-
  https://www.xunta.gal/dog/Publicados/2017/20170904/AnuncioG0424-250817-0007_gl.html
---
<p>A Lei orgánica 5/2002, do 19 de xuño, das cualificacións e da formación profesional establece, como un dos fins do Sistema nacional das cualificacións e formación profesional, a avaliación e acreditación da competencia profesional, calquera que fose a súa vía da adquisición e o artigo 4 establece que un dos instrumentos para a acreditación é o procedemento de recoñecemento, avaliación, acreditación e rexistro das cualificacións profesionais.</p>
    <p>O Real decreto 1224/2009, do 17 de xullo, de recoñecemento das competencias profesionais adquiridas pola experiencia laboral, recolle o establecido na Lei orgánica 5/2002, determinando os requisitos para a avaliación e acreditación das competencias profesionais adquiridas polas persoas a través da experiencia laboral e as vías non formais de formación, así como os efectos desa avaliación e acreditación de competencias.</p>
    <p>Nos artigos 22.1 e 22.3 do Real decreto 1224/2009, disponse que as administracións responsables do procedemento de avaliación e acreditación de competencias profesionais, habilitarán os asesores/as e avaliadores/as necesarios para o desenvolvemento do procedemento e manterán un rexistro destes, que deberán cumprir, en todo caso, os requisitos establecidos no artigo 25 deste real decreto.</p>
    <p>O Decreto 175/2015, do 3 de decembro, polo que se establece a estrutura orgánica da Consellería de Economía, Emprego e Industria, atribúe á Dirección Xeral de Orientación e Promoción Laboral as competencias para o desenvolvemento do recoñecemento das competencias profesionais. Así mesmo, o artigo 2 do Decreto 93/1999, do 8 de abril, polo que se crea o Instituto Galego das Cualificacións e os acordos asinados na Mesa Xeral do Diálogo Social en Galicia o 30 de xuño de 2010, determinan que este será o órgano técnico encargado de levar a cabo a xestión e as accións adecuadas co fin de desenvolver e executar o procedemento de recoñecemento das competencias profesionais adquiridas por experiencia laboral.</p>
    <p>Para dar cumprimento ao anterior, a Dirección Xeral de Orientación e Promoción Laboral impartiu cursos de formación específica para obter a habilitación para exercer as funcións de asesoramento ou avaliación de unidades de competencia de distintas cualificacións profesionais, nos procedementos de recoñecemento das competencias profesionais adquiridas por experiencia laboral. O contido dos cursos teñen como referente o establecido nos anexos IV e V do Real decreto 1224/2009, do 17 de xullo.</p>
    <p>Conforme a todo o anterior, a Dirección Xeral de Orientación e Promoción Laboral,</p>
    <p>RESOLVE:</p>
    <p>Habilitar como asesores/as e avaliadores/as das Cualificacións de Aproveitamentos Forestais (AGA343_2), Extinción de Incendios e Salvamento (SEA129_2), Operacións de vixilancia e extinción de incendios forestais e apoio a continxencias no medio natural e rural (SEA595_2), Socorrismo en instalacións acuáticas (AFD096_2), Socorrismo en espazos acuáticos naturais (AFD0340_2), Tanatopraxia (SAN491_3), Atención sociosanitaria a persoas no domicilio (SSC089_2), Atención sociosanitaria a persoas dependentes en institucións sociais (SSC320_2) ás persoas que figuran no anexo I, conforme os requisitos establecidos no artigo 25 do Real decreto 1224/2009, quedando incluídos no correspondente rexistro. </p>
    <p>Todos os asesores/as e avaliadores/as relacionados no anexo I desta resolución serán incorporados ao Rexistro Estatal de asesores/as e avaliadores/as habilitados para levar a cabo o procedemento regulado no Real decreto 1224/2009, do 17 de xullo, de recoñecemento das competencias profesionais adquiridas pola experiencia laboral.</p>
    <p>Santiago de Compostela, 23 de agosto de 2017</p>
    <footer><p>José Alfonso Marnotes González<br>Director xeral de Orientación e Promoción Laboral</p></footer>

