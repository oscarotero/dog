---
date: '2017-04-20'
id: G0181-110417-0003
page: 18673
number: 76
agency: Axencia Galega de Infraestruturas
section: VI. Anuncios. a) Administración autonómica.
title: >-
  ANUNCIO do 6 de abril de 2017 polo que se somete ao trámite de información
  pública o proxecto de construción do itinerario peonil e ciclista na
  PO-325-Navia (punto quilométrico 0+000-1+700), así como a relación individual
  de bens, dereitos e propietarios afectados polo proxecto referenciado (clave
  PO/16/056.06).
range: Anuncio
url: >-
  https://www.xunta.gal/dog/Publicados/2017/20170420/AnuncioG0181-110417-0003_gl.html
---
<p>Antecedentes:</p>
    <p>A Lei 8/2013, de estradas de Galicia determina, no seu artigo 6.2 que os espazos destinados a sendas para peóns ou para a circulación de ciclistas, teñan a consideración de elementos funcionais da estrada. Tendo en conta este precepto, a Xunta de Galicia elaborou a «Estratexia en materia de mobilidade alternativa de Galicia». Os obxectivos da dita estratexia son o desenvolvemento duns sistemas de transporte alternativos que reduzan ao mínimo as repercusións sobre o medio ambiente, e os seus impactos sociais e económicos.</p>
    <p>Os beneficios esperados co fomento desta mobilidade alternativa son, entre outros, o emprego de modos de trasporte non motorizados, a mellora da mobilidade, da calidade do aire, da saúde, da igualdade e benestar, da economía, do patrimonio e do urbanismo.</p>
    <p>Con data do 7 de marzo de 2016 a Axencia Galega de Infraestruturas aprobou, con base na «Estratexia en materia de mobilidade alternativa de Galicia», o documento «Fomento da mobilidade sostible: Sendas peonís e/ou ciclistas na comarca de Vigo», onde unha das sendas propostas era un itinerario peonil e ciclista na PO-325, que agora se desenvolve mediante o proxecto construtivo: itinerario peonil e ciclista na PO -325. Navia (p.q. 0+000-1+700), de clave PO/16/056.06.</p>
    <p>Por Pesolución da Axencia Galega de Infraestruturas do 5 de abril de 2017 aprobouse provisionalmente o proxecto de construción: itinerario peonil e ciclista na PO-325. Navia (p.q. 0+000-1+700), de clave PO/16/056.06.</p>
    <p>O dito proxecto construtivo ten por obxecto a execución dun itinerario mixto (peonil e ciclista) entre os p.q. 0+000-1+700 da estrada PO-325 en Navia (Concello de Vigo) coa finalidade de fomentar a mobilidade sostible, fomentando a conectividade e accesibilidade no treito considerado, e incrementar a seguridade viaria.</p>
    <p>A senda considerada executarase pola marxe esquerda da estrada PO-325 na súa maior parte, aínda que algún treito da mesma vai pola marxe dereita; e será de formigón coloreado, cun ancho mínimo de 1,8 m e un bordo delimitador que permitirá a súa separación da calzada. Naquelas zonas onde exista espazo suficiente, executarase tamén unha zona axardinada de 0,5 m de ancho e unha cuneta de seguridade de 1,2 m de anchura.</p>
    <p>As obras previstas comprenden tamén as seguintes actuacións complementarias á execución da senda, e que son necesarias para garantir a súa funcionalidade:</p>
    <p>– Reposición e ampliación da drenaxe existente. Execución de cunetas para dar continuidade á drenaxe lonxitudinal.</p>
    <p>– Execución, baixo a senda, dun prisma de servizos para futuras canalizacións.</p>
    <p>– Reposición da sinalización horizontal e mellora e retranqueo da sinalización vertical.</p>
    <p>– Colocación de proteccións peonís e reposición dos sistemas de contención e balizamentos.</p>
    <p>– Reposición de servizos públicos e privados.</p>
    <p>Considerando todo o exposto e o establecido na normativa vixente,</p>
    <p>RESOLVO:</p>
    <p>Primeiro. De acordo co establecido no artigo 21.1 da Lei 8/2013, do 28 de xuño, de estradas de Galicia, o mencionado proxecto de construción sométese ao trámite de información pública, durante un período de trinta días hábiles, contados a partir do seguinte ao da publicación deste anuncio no <em>Diario Oficial de Galicia</em>, para que as persoas que o consideren oportuno poidan formular por escrito, ante a Axencia Galega de Infraestruturas, as observacións que crean convenientes relativas á concepción global do trazado deseñado.</p>
    <p>Segundo. Que simultaneamente ao trámite sinalado no parágrafo anterior, e para os efectos previstos no artigo 56.1 do Regulamento de expropiación forzosa, se someta a información pública a relación individual de bens, dereitos e propietarios afectados pola realización da obra correspondente, para que os afectados presenten cantas alegacións ou rectificacións consideren convenientes en canto aos bens e dereitos descritos na relación anexa.</p>
    <p>Terceiro. A exposición ao público, para os efectos da presente resolución, realízase na Axencia Galega de Infraestruturas (San Caetano, s/n, 15781 Santiago de Compostela), no Servizo de Infraestruturas de Pontevedra (r/ Fernández Ladreda, 43, 1º, 4º, 36071 Pontevedra), na Casa do Concello de Vigo (praza do Rei, 1, 36202 Vigo). Así mesmo, na páxina web da Consellería de Infraestruturas e Vivenda (http://civ.xunta.gal/seccion-organizacion/c/CIV_Axencia_Galega_de_Infraestruturas), atópase á disposición dos interesados o documento completo do proxecto de construción.</p>
    <p>Santiago de Compostela, 6 de abril de 2016</p>
    <footer><p>Francisco Menéndez Iglesias<br>Director da Axencia Galega de Infraestruturas</p></footer>
    <h2>ANEXO<br>Relación de bens, dereitos e propietarios afectados</h2>
    <p>Proxecto de construción: itinerario peonil e ciclista na PO-325. Navia (p.q. 0+000-1+700), Clave PO/16/056.06.</p>
    <p>Concello de Vigo (Tombo).</p>
    <table>
     <tbody>
      <tr>
       <td>Núm.
        orde</td>
       <td>Referencia
        catastral</td>
       <td>Titular</td>
       <td>Clase</td>
       <td>Uso</td>
       <td>Superficie parcela</td>
       <td>Superficie
        afectada</td>
      </tr>
      <tr>
       <td>1</td>
       <td>54057A119003580000BK</td>
       <td>Manuel Sangián</td>
       <td>Rústico</td>
       <td>Agrario</td>
       <td>670 m2</td>
       <td>66 m2</td>
      </tr>
     </tbody>
    </table>

