---
date: '2017-04-20'
id: G0422-120417-0004
page: 18564
number: 76
agency: Consellería de Medio Ambiente e Ordenación do Territorio
section: III. Outras disposicións.
title: >-
  RESOLUCIÓN do 7 de abril de 2017 pola que se convoca o III congreso da Axencia
  de Protección da Legalidade Urbanística denominado Disciplina urbanística:
  unha perspectiva global.
range: Resolución
url: >-
  https://www.xunta.gal/dog/Publicados/2017/20170420/AnuncioG0422-120417-0004_gl.html
---
<p>A Axencia de Protección da Legalidade Urbanística (APLU) ten encomendada a función de control e disciplina urbanística na Comunidad Autónoma de Galicia. Para levar a cabo este labor, a APLU intenta realizar accións formativas de interese xeral tanto para os profesionais na materia urbanística como para a cidadanía en xeral co propósito de que as medidas para loitar e evitar os ilícitos urbanísticos non sexan só represivas senón tamén preventivas, cumprindo a formación e difusión unha das súas principais liñas de acción. </p>
    <p>Para iso, a APLU organiza o III congreso denominado Disciplina urbanística: unha perspectiva global, que terá lugar en Santiago de Compostela os días 15 e 16 de xuño de&amp;nbsp;2017, no cal se contará con expertos de recoñecido prestixio nesta materia. </p>
    <p>Así, dentro do plan de actividades da Axencia de Protección da Legalidade Urbanística para o ano 2017 e de acordo coas funcións atribuídas polo Decreto 213/2007, do 31 de outubro, así como do artigo 10 do Plan de inspección APLU 2016-2017, convócase o III congreso sobre Disciplina urbanística: unha perspectiva global, conforme as seguintes bases:</p>
    <p>1. Obxectivos.</p>
    <p>Proporcionar aos destinatarios un espazo de reflexión sobre a situación actual e global do estado actual da disciplina urbanística, os seus problemas, conflitos e posibles solucións. Asimesmo, preténdese ter unha visión de conxunto sobre solucións do noso contorno ante os principais retos que presenta a ocupación ilegal do territorio, que ocasiona un consumo importante de recursos perecedoiros como o solo e a auga, e destrúe ademais o noso territorio e a paisaxe. Neste sentido, co obxectivo de analizar a cuestión desde unha perspectiva global, contarase con expertos dos ámbitos académico, xudicial e administrativo, coa finalidade de que cada un deles achegue as súas experiencias e coñecementos, intentando entre todos propor posibles melloras para adoptar nas actuacións futuras de cara á consecución dun urbanismo sustentable.</p>
    <p>2. Contidos.</p>
    <p>Serán tratados, entre outros, os seguintes temas:</p>
    <p>– A protección da costa: experiencias tras a modificación operada pola Lei 2/2013, de protección e uso sustentable do litoral e de modificación da Lei 22/1988, do 28 de xullo, de costas.</p>
    <p>– Sustentabilidade e crecemento.</p>
    <p>– Auga e urbanismo: dispoñibilidade de recursos hídricos.</p>
    <p>– Principais novidades das leis de procedemento administrativo e a súa repercusión no ámbito da intervención urbanística.</p>
    <p>– Procedemento administrativo e proceso contencioso-administrativo. Medidas cautelares. Eficacia das sentenzas contra a Administración.</p>
    <p>– A loita contra os espazos de discrecionalidade urbanística.</p>
    <p>– A superación da indisciplina urbanística: problemas e retos a que enfrontarse.</p>
    <p>– É necesario repensar o noso modelo urbanístico?</p>
    <p>3. Comunicacións.</p>
    <p>Os participantes no congreso poderán presentar comunicacións que versen sobre temas relacionados co contido do programa. As comunicacións serán enviadas ao enderezo electrónico congreso.aplu@xunta.gal ata o 5 de xuño de 2017 ás 15.00 horas. As normas para a presentación das devanditas comunicacións estarán dispoñibles na web http://www.axenciaurbanistica.es.</p>
    <p>4. Destinatarios.</p>
    <p>Empregados das administracións públicas, das universidades do sistema universitario, persoal das entidades do sector público, xuristas, profesionais e interesados en xeral. </p>
    <p>Emitirase un diploma acreditativo da asistencia.</p>
    <p>5. Desenvolvemento.</p>
    <p>Lugar: Palacio de Congresos e Exposicións de Galicia. Santiago de Compostela.</p>
    <p>Rúa de Miguel Ferro Caaveiro, s/n, 15707 Santiago de Compostela, A Coruña.</p>
    <p>Datas: 15 de xuño (mañá e tarde) e 16 de xuño de 2017 (mañá).</p>
    <p>Horario: 15 de xuño das 9.30 ás 14.30 horas e das 16.30 ás 19.30 horas; 16 de xuño das 9.30 ás 14.30 horas.</p>
    <p>Duración: 13 horas.</p>
    <p>6. Número de prazas.</p>
    <p>Limitado pola capacidade do local.</p>
    <p>7. Inscrición.</p>
    <p>A matrícula é gratuíta.</p>
    <p>As persoas interesadas deberán formalizar a súa inscrición a través da páxina web da APLU: http://www.axenciaurbanistica.es.</p>
    <p>O prazo para inscribirse estará aberto desde o día seguinte ao da publicación desta resolución no <em>Diario Oficial de Galicia</em> ata as 15.00 horas do día 13 de xuño de 2017.</p>
    <p>Poderá obterse calquera outra información, desde as 9.00 ás 14.30 horas, no teléfono: 981 54 43 25 ou no enderezo electrónico congreso.aplu@xunta.gal.</p>
    <p>8. Modificacións.</p>
    <p>A APLU reserva para si a facultade de interpretar e de resolver as incidencias que poidan xurdir no desenvolvemento deste curso, así como a facultade de cancelalo se o escaso número de solicitudes non xustifica a súa realización.</p>
    <p>9. Certificado de asistencia oficial.</p>
    <p>Ao final do curso entregarase un certificado de asistencia a aquelas persoas inscritas que participasen asiduamente e sempre que a súa asistencia fose igual ou superior ao 90&amp;nbsp;% das horas lectivas programadas. Neste documento aparecerán, de forma expresa, o contido, a carga lectiva, a data, o lugar de realización do curso e o selo oficial da institución.</p>
    <p>Santiago de Compostela, 7 de abril de 2017</p>
    <footer><p>Beatriz Mato Otero<br>Conselleira de Medio Ambiente e Ordenación do Territorio</p></footer>

