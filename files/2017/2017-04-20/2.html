---
date: '2017-04-20'
id: G0423-110417-0001
page: 18567
number: 76
agency: Consellería de Infraestruturas e Vivenda
section: III. Outras disposicións.
title: >-
  RESOLUCIÓN do 11 de abril de 2017, do tribunal designado para cualificar as
  probas de constatación da competencia profesional para o desempeño das
  funcións de xestor de transporte en empresas de transporte por estrada, pola
  que se fai pública a data, a hora e o lugar de realización dos exercicios.
range: Resolución
url: >-
  https://www.xunta.gal/dog/Publicados/2017/20170420/AnuncioG0423-110417-0001_gl.html
---
<p>En sesión celebrada o 11 de abril de 2017, o tribunal designado pola Resolución da Dirección Xeral de Mobilidade do 7 de marzo de 2017 para cualificar as probas de constatación da competencia profesional para o desempeño das funcións de xestor de transporte en empresas de transporte por estrada</p>
    <p>ACORDOU:</p>
    <p>Primeiro. Os exercicios da primeira convocatoria do ano 2017 das probas de constatación da competencia profesional para o desempeño das funcións de xestor de transporte en empresas de transporte por estrada terán lugar o 7 de maio de 2017, no Pazo de Congresos e Exposicións de Galicia (rúa Miguel Ferro Caaveiro, s/n, San Lázaro, Santiago de Compostela).</p>
    <p>Segundo. Os/as aspirantes que fosen admitidos/as para a realización das probas serán citados/as en chamamento único segundo a seguinte distribución:</p>
    <p>a) Transporte interior e internacional de mercadorías: todos eles/as ás 9.00 horas.</p>
    <p>b) Transporte interior e internacional de viaxeiros: todos eles/as ás 16.00 horas.</p>
    <p>Terceiro. Unha vez situados/as os/as aspirantes dentro da aula, non se permitirá a súa saída, agás no suposto de entrega do exercicio. Non obstante, o tribunal poderá apreciar a concorrencia de circunstancias médicas debidamente acreditadas, como no suposto de mulleres embarazadas, toma de medicamentos ou similares que fagan necesario que o/a aspirante teña que ir ao baño.</p>
    <p>Cuarto. Os/as aspirantes deberán presentarse provistos/as de DNI en vigor ou doutro documento fidedigno acreditativo da súa identidade, a xuízo do tribunal, tamén en vigor; a súa falta dará lugar á non admisión do/a aspirante á realización das probas. Recoméndase igualmente aos/ás aspirantes que concorran provistos/as da copia da solicitude de admisión e da folla xustificativa do pagamento das taxas de exame.</p>
    <p>Así mesmo, deberán dispor dun lapis do número 2 e goma de borrar para realizar o exame, de xeito que se poida efectuar a súa corrección mediante mecanismos automatizados. Poderán tamén levar máquinas calculadoras sen memoria RAM para realizar as operacións matemáticas que resulten necesarias. </p>
    <p>Quinto. Non se permitirá o acceso á sala onde se realizarán os exercicios con teléfonos móbiles.</p>
    <p>Igualmente, tampouco se permitirá o acceso e tenza de axendas ou outros dispositivos de carácter electrónico, agás o indicado no punto anterior respecto das máquinas calculadoras. Do mesmo xeito, queda prohibido o acceso con calquera outro material ou instrumento de que se poida valer o/a aspirante para auxiliarse na realización das probas.</p>
    <p>Advírtese que non haberá servizo de recollida de teléfonos móbiles.</p>
    <p>Santiago de Compostela, 11 de abril de 2017</p>
    <footer><p>David Conde Varela<br>Secretario do tribunal</p></footer>
    <p class="dog-firma-izq">Visto e prace<br>Antón García Río<br>Presidente do tribunal</p>

