---
date: '2017-01-31'
id: G0424-200117-0008
page: 4432
number: 21
agency: 'Consellería de Economía, Emprego e Industria'
section: III. Outras disposicións.
title: >-
  EXTRACTO da Orde do 27 de xaneiro de 2017 pola que se establecen as bases
  reguladoras para a concesión de subvencións, en réxime de concorrencia non
  competitiva, relativas ao Plan Renove de fiestras, así como a selección de
  entidades colaboradoras que participarán na súa xestión, e se procede á
  convocatoria para a anualidade 2017 (códigos do procedemento IN412A e IN412B).
range: Orde
url: >-
  https://www.xunta.gal/dog/Publicados/2017/20170131/AnuncioG0424-200117-0008_gl.html
---
<p>BDNS (Identif.): 329805.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo se pode consultar na Base de datos nacional de subvencións (http://www.pap.minhap.gob.es/bdnstrans/index).</p>
    <p>Primeiro. Beneficiarias</p>
    <p>Persoas físicas propietarias ou titulares de calquera dereito sobre vivendas de uso residencial e comunidades ou mancomunidades de veciños, sempre que a actuación subvencionable se realice en inmobles sitos na Comunidade Autónoma de Galicia.</p>
    <p>Segundo. Obxecto</p>
    <p>Subvencionar a rehabilitación dos ocos acristalados da fachada, tanto no referente ao acristalamento como aos marcos ou perfís, co fin de acadar melloras significativas na demanda enerxética do edificio e os conseguintes aforros en termos económicos, así como para a selección de entidades colaboradoras que participan na súa xestión.</p>
    <p>Terceiro. Bases reguladoras</p>
    <p>Establécense nesta mesma orde de convocatoria.</p>
    <p>Cuarto. Contía</p>
    <p>A dotación orzamentaria é de 1.500.000 €.</p>
    <p>A contía da axuda ascenderá a un máximo de 100 €/m2 de oco, cuns límites de 3.000 € por vivenda unifamiliar/piso ou edificios de vivendas. Para o caso de comunidades de propietarios, a axuda máxima será de 3.000 € por vivenda unifamiliar/piso, co máximo de 50.000 € por edificio. </p>
    <p>En calquera caso, a cantidade da subvención non poderá ser superior ao 25 % do custo total da obra.</p>
    <p>Quinto. Prazo de adhesión de entidades colaboradoras e de presentación de solicitudes</p>
    <p>O prazo de presentación de solicitudes de adhesión de entidades colaboradoras será de 5 días hábiles a partir do día 1 de febreiro de 2017 incluído (código de procedemento IN412A).</p>
    <p>O prazo de presentación das solicitudes de axuda comezará o día 1 de marzo e finalizará o 29 de setembro de 2017, agás que se produza o suposto de esgotamento de crédito. Neste caso informarase do peche adiantado do prazo de solicitude a través da páxina web da Dirección Xeral de Enerxía e Minas e no Diario Oficial de Galicia (código de procedemento IN412B).</p>
    <p>Santiago de Compostela, 27 de xaneiro de 2017</p>
    <footer><p>Francisco José Conde López<br>Conselleiro de Economía, Emprego e Industria</p></footer>

