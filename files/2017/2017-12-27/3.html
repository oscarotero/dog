---
date: '2017-12-27'
id: G0423-191217-0001
page: 58358
number: 244
agency: Consellería de Infraestruturas e Vivenda
section: III. Outras disposicións.
title: >-
  DECRETO 130/2017, do 7 de decembro, polo que se declara en concreto a
  utilidade pública e se dispón a urxente ocupación dos bens e dereitos
  afectados polo proxecto de construción de autovía AG-59, treito A
  Ramalllosa-enlace AC-241, de clave GA/08/022.01.1, nos concellos da Estrada e
  Teo.
range: Decreto
url: >-
  https://www.xunta.gal/dog/Publicados/2017/20171227/AnuncioG0423-191217-0001_gl.html
---
<p>Este proxecto ten por obxecto levar a cabo actuacións na autovía AG-59, no treito comprendido entre o enlace da Ramallosa e o enlace da estrada AC-241; estas obras constitúen a prolongación do actual percorrido entre Santiago de Compostela e A Ramallosa, dando continuidade á autovía AG-59 en servizo.</p>
    <p>Coa construción desta nova infraestrutura preténdese rebaixar o tráfico que na actualidade circula polas estradas autonómicas AC-841 e PO-841, así como aumentar notablemente a capacidade do itinerario e a seguridade viaria, reducindo a accidentalidade.</p>
    <p>A competencia para a execución da expropiación forzosa, no ámbito das estradas non incorporadas á rede do Estado, con itinerarios que se desenvolvan integramente no seu territorio, correspóndelle á Comunidade Autónoma de Galicia, ao abeiro do punto dous do artigo 28 do Estatuto de autonomía de Galicia, aprobado pola Lei orgánica 1/1981, do 6 de abril.</p>
    <p>Correspóndelle ao Consello da Xunta de Galicia, como órgano equivalente ao Consello de Ministros, no ámbito da Administración autonómica, o recoñecemento concreto da utilidade pública e a declaración da urxente ocupación dos bens afectados pola expropiación a que dá lugar a realización da obra, segundo o previsto nos artigos 10 e 52 da Lei do 16 de decembro de 1954, de expropiación forzosa.</p>
    <p>Na súa virtude, por proposta da conselleira de Infraestruturas e Vivenda e logo da deliberación do Consello da Xunta de Galicia, na súa reunión do día sete de decembro de dous mil dezasete,</p>
    <h2>DISPOÑO:</h2>
    <p>Artigo único. Declarar, en concreto, a utilidade pública e a necesidade de urxente ocupación, para os efectos de expropiación forzosa, dos bens e dereitos que se concretan no expediente administrativo instruído, así como en calquera das modificacións que sexa necesario realizar para a execución do proxecto de construción: autovía AG-59, treito: A Ramallosa-enlace AC-241, de clave: GA/08/022.01.1.</p>
    <p>Santiago de Compostela, sete de decembro de dous mil dezasete</p>
    <footer><p>Alberto Núñez Feijóo<br>Presidente</p><p>Ethel María Vázquez Mourelle<br>Conselleira de Infraestruturas e Vivenda</p></footer>

