---
date: '2017-08-03'
id: G0164-210717-0003
page: 36626
number: 147
agency: 'Consellería de Cultura, Educación e Ordenación Universitaria'
section: III. Outras disposicións.
title: >-
  RESOLUCIÓN do 13 de xuño de 2017, da Dirección Xeral de Patrimonio Cultural,
  pola que se acorda inscribir o petróglifo de Pena Serrada, sito na parroquia
  de Parada, no concello de Outeiro de Rei, no Rexistro de Bens de Interese
  Cultural.
range: Resolución
url: >-
  https://www.xunta.gal/dog/Publicados/2017/20170803/AnuncioG0164-210717-0003_gl.html
---
<p> A Comunidade Autónoma de Galicia, ao abeiro do artigo 149.1.28 da Constitución e a teor do disposto no artigo 27 do Estatuto de autonomía, asumiu a competencia exclusiva en materia de patrimonio cultural. En exercicio desta, aprobouse a Lei 5/2016, do 4 de maio, do patrimonio cultural de Galicia, que, na súa disposición adicional primeira, establece que: «Todos aqueles bens mobles e inmobles sitos no ámbito territorial da Comunidade Autónoma de Galicia que tivesen a condición de bens de interese cultural con anterioridade á entrada en vigor desta lei manterán a consideración de bens de interese cultural e quedarán sometidos ao mesmo réxime xurídico de protección aplicable a estes segundo esta lei».</p>
    <p>Os petróglifos son un tipo específico de arte rupestre consistente en gravados sobre laxes ao aire libre. A súa cronoloxía ten un amplo marco cultural, xa que poden pertencer a diferentes épocas prehistóricas e históricas, desde finais do neolítico, pasando pola Idade de Bronce e de Ferro, ata a época medieval. </p>
    <p>Dado que os petróglifos constitúen un tipo especifio de manifestación de arte rupestre, a eles aplícaselles o réxime xeral de protección previsto na mencionada Lei de patrimonio cultural para os bens inmobles declarados de interese cultural. A plena aplicación dese réxime, así como os principios de publicidade e seguridade xurídica que informan o noso ordenamento, unido ao deber dos poderes públicos de promover o acceso á cultura recollido no artigo 44 da Constitución, avalan a necesidade de que na medida que se vaia acreditando a existencia deste tipo de bens se instrumenten os medios necesarios para garantir o seu xeral coñecemento.</p>
    <p>Con data do 2.11.2016 recíbese información sobre a existencia dun petróglifo no concello de Outeiro de Rei (Lugo) e solicitase a súa inclusión no catálogo correspondente. </p>
    <p>Recibida esa petición e visto o informe achegado polos servizos técnicos da Xefatura Territorial da Conselleria de Cultura, Educación e Ordenacion Universitaria de Lugo, en que se manifesta a consideración de ben de interese cultural deste petróglifo, en virtude do disposto no artigo 94.2 da Lei 5/2016, do 4 de maio, do patrimonio cultural de Galicia, no exercicio da competencia que me atribúe o artigo 13 do Decreto 4/2013, do 10 de xaneiro, polo que se establece a estrutura orgánica da Consellería de Cultura, Educación e Ordenación Universitaria, e en virtude do disposto no artigo 23, Rexistro de Bens de Interese Cultural, da Lei 5/2016, do 4 de maio, do patrimonio cultural de Galicia,</p>
    <h2>RESOLVO:</h2>
    <p>Primeiro. Ordenar a inscrición no Rexistro de Bens de Interese Cultural de Galicia do petróglifo de Pena Serrada, sito na parroquia de San Xoán de Parada, no concello de Outeiro de Rei (Lugo).</p>
    <p>Segundo. Ordenar a publicación da presente resolución no <em>Diario Oficial de Galicia</em> para os efectos da súa publicidade e para xeral coñecemento da súa condicion de ben de interese cultural.</p>
    <p>Santiago de Compostela, 13 de xuño de 2017</p>
    <footer><p>Mª Carmen Martínez Ínsua<br>Directora xeral do Patrimonio Cultural</p></footer>
    <h2> ANEXO<br>Descrición do ben</h2>
    <p>Denominación: Petróglifo de Pena Serrada.</p>
    <p>Descrición: afloramento granítico de considerables dimensións, moi afectado pola acción erosiva e para degradación dos incendios forestais. No seu extremo oeste hai unha combinación circular formada por tres círculos concéntricos e unha cazoleta central; o diámetro é de 15 centímetros, os motivos a penas son perceptibles por mor da acción erosiva. Na parte central do afloramento hai un grupo de varias cazoletas dun diámetro variable de 3 a 10 centímetros.</p>
    <p>Localización: lugar de Pena Serrada. Parroquia de San Xoán de Parada. Concello de Outeiro de Rei (Lugo).</p>
    <p>Categoría: monumento.</p>
    <p>Nivel de protección: integral.</p>

