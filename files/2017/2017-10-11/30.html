---
date: '2017-10-11'
id: G0424-010817-0003
page: 47888
number: 194
agency: 'Consellería de Economía, Emprego e Industria'
section: VI. Anuncios. a) Administración autonómica.
title: >-
  RESOLUCIÓN do 26 de xullo de 2017, da Xefatura Territorial de Lugo, pola que
  se autoriza administrativamente e se aproba o proxecto de execución da
  infraestrutura gasista denominada Extensión da rede de distribución de gas
  natural I0-12 no lugar de Conturiz (Lugo), promovida pola empresa Gas Galicia
  SDG, S.A. (expediente IN627A 2017/2-2).
range: Resolución
url: >-
  https://www.xunta.gal/dog/Publicados/2017/20171011/AnuncioG0424-010817-0003_gl.html
---
<p>Logo de examinar o expediente instruído por pedimento da empresa Gas Galicia SDG, S.A., con enderezo para os efectos de notificación en rúa Lisboa, s/n, Edificio Área Central, local 31-HIJ, 15707 Santiago de Compostela (A Coruña), resultan os seguintes</p>
    <p>Antecedentes de feito:</p>
    <p>Primeiro. Mediante a Orde do 14 de outubro de 1993 a Consellería de Industria e Comercio outorgou a Gas Galicia SDG, S.A. a concesión administrativa para a prestación do servizo público de subministración de gas natural para usos domésticos, comerciais e industriais nos termos municipais de Lugo e Vilalba. </p>
    <p>Esta concesión administrativa transformouse en autorización administrativa á entrada en vigor da Lei 34/1998, do 7 de outubro, do sector de hidrocarburos, porque, segundo o establecido na súa disposición adicional sexta, todas as concesións para actividades incluídas no servizo público de subministración de gases combustibles por canalización quedan extinguidas e substituídas de pleno dereito por autorizacións administrativas.</p>
    <p>O 29 de xuño de 2016 a empresa Gas Galicia SDG, S.A. presentou a solicitude de autorización administrativa e aprobación do proxecto de execución da infraestrutura gasista que leva por título «Extensión da rede de distribución de gas natural I0-12 no lugar de Conturiz (Lugo)», que completou o 17 de agosto de 2016 coa presentación da solicitude de declaración de utilidade pública e que non chegou a ser autorizada pola Dirección Xeral de Enerxía e Minas (DXEM).</p>
    <p>O 11 de xaneiro de 2017 a empresa solicitou desistir desa solicitude por ter chegado a acordo co propietario afectado pola instalación da ERM e por considerar necesario dividir o proxecto en dous: un para o punto de entrega de gas natural (promovido por Gas Natural Redes Distribución Gas SDG, S.A.) e outro para a extensión de rede ata os puntos de consumo (promovido por Gas Galicia SDG, S.A.). Esta desistencia foi estimada pola Resolución da DXEM do 27 de xaneiro de 2017.</p>
    <p>Segundo. O 11 de xaneiro de 2017 a empresa Gas Galicia SDG, S.A. presentou a nova solicitude de autorización administrativa e aprobación do proxecto de execución da infraestrutura gasista denominado «Extensión da rede de distribución de gas natural I0-12 no lugar de Conturiz (Lugo)».</p>
    <p>O proxecto de referencia contempla as canalizacións que configuran a instalación dunha extensión de rede, en PE 110 e MOP 4 bar que discorre na súa totalidade polo termo municipal de Lugo.</p>
    <p>A infraestrutura gasista recollida no proxecto de execución presenta as seguintes características básicas:</p>
    <p>– 885 m de tubaxe de PE SDR 17,6/17 de 110 mm de diámetro con inicio na válvula de saída do punto de entrega da sociedade Gas Natural Redes Distribución Gas SDG, S.A., situada nas coordenadas X:620.852, Y:4.758.779 (UTM 29, ETRS 89). Desde este punto distribuirase a rede de gas enterrada por zona de calzada ata a vía da Deputación de Lugo, estrada LU-P-2904.</p>
    <p>– 2 válvulas de corte para a regulación e control do fluxo de gas na extensión de rede. </p>
    <p>Terceiro. O 10 de marzo de 2017, a Xefatura Territorial de Lugo ditou resolución pola cal se someteu a información pública a solicitude de autorización administrativa e aprobación do proxecto de execución da infraestrutura gasista correspondente á extensión de rede de distribución de gas natural I0-12 no lugar de Conturiz (Lugo), promovida pola empresa Gas Galicia SDG, S.A.</p>
    <p>Esta resolución publicouse no <em>Diario Oficial de Galicia</em> do 15 de maio de 2017, no <em>Boletín Oficial </em>da provincia do 2 de maio e nos xornais <em>La Voz de Galicia</em> e <em>El Progreso</em> do 19 de abril.</p>
    <p>Durante este trámite de información pública non se presentaron alegacións. </p>
    <p>Cuarto. O 9 de marzo de 2017, a Xefatura Territorial de Lugo trasladou as separatas técnicas do citado proxecto de execución (infraestrutura gasista correspondente á extensión de rede de distribución de gas natural I0-12 no lugar de Conturiz (Lugo), promovida pola empresa Gas Galicia SDG, S.A.), para os efectos de obter o seu informe ao respecto, ás seguintes entidades titulares de bens ou dereitos afectados: Gas Natural Redes Distribución Gas SDG, S.A., Confederación Hidrográfica Miño-Sil, Deputación de Lugo e Concello de Lugo. </p>
    <p>As entidades que contestaron (Confederación Hidrográfica Miño-Sil e Deputación de Lugo) presentaron os seus respectivos escritos manifestando a súa conformidade e/ou fixando o seu condicionado técnico, dos cales se deu traslado a Gas Galicia SDG, S.A., quen presentou a súa conformidade no primeiro caso e puxo reparo aos puntos seguintes indicados no condicionado da Deputación de Lugo:</p>
    <p>– «O reforzo de formigón realizarase baixo a calzada, beiravías, cunetas e noiros ata unha distancia de 8 metros do eixe da vía, e dispoñerase un rexistro en cada extremo do tramo con protección soterrada en cuxas tapas figurará gravada a indicación MT ou AT e o titular da instalación, debendo contar coa protección e requisitos que exixa a lexislación sectorial aplicable».</p>
    <p>– «As canalizacións que se sitúen a menos de oito metros (8.-) do eixe da vía deberán quedar embebidas en macizo de formigón de protección».</p>
    <p>Dos reparos presentados déuselle traslado á Deputación de Lugo.</p>
    <p>Ao respecto das entidades que no contestaron (Gas Natural Redes Distribución Gas SDG, S.A. e o Concello de Lugo), sen prexuízo da autorización que lles corresponda outorgar, enténdese a súa conformidade coa autorización da infraestrutura gasista proxectada, de acordo co disposto nos artigos 80 e 84 do Real decreto 1434/2002, do 27 de decembro. </p>
    <p>Quinto. O 12 de xullo de 2017 os servizos técnicos da Xefatura Territorial de Lugo emitiron informe favorable sobre o expediente de referencia (IN627A 2017/2-2), de cara ao outorgamento da autorización administrativa e aprobación do proxecto de execución da infraestrutura gasista denominada «Extensión da rede de distribución de gas natural I0-12 no lugar de Conturiz (Lugo)», promovida pola empresa Gas Galicia SDG, S.A .</p>
    <p>Fundamentos de dereito:</p>
    <p>Primeiro. A Xefatura Territorial da Consellería de Economía, Emprego e Industria de Lugo é competente para resolver este expediente con fundamento no Estatuto de autonomía de Galicia; no Real decreto 2563/1982, do 24 de xullo, sobre o traspaso de funcións e servizos da Administración do Estado á Comunidade Autónoma de Galicia en materia de industria, enerxía e minas; no Decreto 132/1982, do 4 de novembro, sobre asunción de competencias en materia de industria, enerxía e minas e a súa asignación á Consellería de Industria, Enerxía e Comercio; no Decreto 129/2015, do 8 de outubro, polo que se fixa a estrutura orgánica das consellerías da Xunta de Galicia; no Decreto 175/ 2015, do 3 de decembro, polo que se establece a estrutura orgánica da Consellería de Economía, Emprego e Industria; en relación coa Lei 34/1998, do 7 de outubro, do sector de hidrocarburos; co Real decreto 1434/2002, do 27 decembro, polo que se regulan as actividades de transporte, distribución, comercialización, subministración e procedementos de autorización das instalacións de gas natural; coa Orde da Consellería de Industria e Comercio do 30 de novembro de 1999, sobre a tramitación de autorizacións administrativas das canalizacións de gas, e coa Lei 39/2015, do 1 de outubro, do procedemento administrativo común das administracións públicas.</p>
    <p>Segundo. No expediente instruído para o efecto cumpríronse os trámites regulamentarios. </p>
    <p>De acordo con todo o indicado, a xefatura territorial</p>
    <h2>RESOLVE:</h2>
    <p>1. Autorizar administrativamente a infraestrutura gasista correspondente a extensión da rede de distribución de gas natural I0-12 no lugar de Conturiz (Lugo), promovida pola empresa Gas Galicia SDG, S.A.</p>
    <p>2. Aprobar o proxecto de execución da citada infraestrutura gasista, conformado polos seguintes documentos técnicos:</p>
    <p>– Proxecto de autorización administrativa e de execución de instalacións de gas natural -Extensión da rede de distribución de gas natural I0-12 no lugar de Conturiz (Lugo), asinado polo enxeñeiro industrial David Núñez Fernández (colexiado nº 1.534 do Colexio Oficial de Enxeñeiros Industrias de Galicia), datado en novembro de 2016 e no cal figura un orzamento de 44.161,68 €.</p>
    <p>Todo isto de acordo coas seguintes condicións:</p>
    <p>Primeira. A empresa promotora da infraestrutura gasista, Gas Galicia SDG, S.A., constituirá no prazo de dous meses contado desde o momento do outorgamento da autorización, unha fianza por valor de 883,23 €, importe do 2 % do orzamento das instalacións, para garantir o cumprimento das súas obrigas, conforme o previsto no artigo 73.4 da Lei 34/1998, do 7 de outubro, e no artigo 82 do Real decreto 1434/2002, do 27 de decembro.</p>
    <p>Esta fianza constituirase na Caixa Xeral de Depósitos da Consellería de Facenda da Xunta de Galicia, en calquera das formas sinaladas no artigo 11.3 do Decreto 1775/1967, do 22 de xullo, sobre o réxime de instalación, ampliación e traslado de industrias, e será devolta unha vez que se formalice a acta de posta en marcha das instalacións.</p>
    <p>Segunda. A infraestrutura gasista que se autoriza realizarase de acordo coas especificacións e planos que figuran no proxecto titulado «Extensión da rede de distribución de gas natural I0-12 no lugar de Conturiz (Lugo)», e no cal figura un orzamento total de 44.161,68 €.</p>
    <p>Terceira. As instalacións e as súas montaxes deberán cumprir as disposicións e normas técnicas que en xeral sexan de aplicación e, en particular, as correspondentes ao Regulamento técnico de distribución e utilización de combustibles gasosos e as súas instrucións técnicas complementarias, as normas que os complementan, regulamentos electrotécnicos, normas UNE e demais normativa e directrices vixentes, así como cantas as substitúan ou se diten a nivel estatal ou desta comunidade autónoma, e deberán preverse para responder aos avances tecnolóxicos no eido do gas e lograr abastecementos flexibles e seguros. </p>
    <p>Cuarta. Para introducir modificacións nas instalacións que afecten datos básicos do proxecto será necesaria autorización previa da Dirección Xeral de Enerxía e Minas; non obstante, a xefatura territorial poderá autorizar as modificacións de detalle do proxecto que resulten procedentes e deben comunicar á dita dirección xeral todas as resolucións que dite en aplicación da citada facultade. </p>
    <p>Quinta. O prazo para a posta en marcha das instalacións que se autorizan será de doce meses, contados a partir da data da última autorización administrativa necesaria para a súa execución. </p>
    <p>Unha vez construídas as instalacións autorizadas, a empresa promotora deberá presentar a solicitude de posta en servizo ante a xefatura territorial, quen deberá expedila tras as comprobacións técnicas que considere oportunas.</p>
    <p>Sexta. En canto aos bens e dereitos afectados por esta infraestrutura gasista e adscritos ás distintas administracións, organismos ou empresas de servizo público ou de servizos de interese xeral, a empresa promotora procederá a realizar os correspondentes cruzamentos e afeccións de acordo cos condicionados e informes emitidos por estes.</p>
    <p>Sétima. A empresa promotora deberá iniciar a subministración de gas no prazo dun mes contado a partir da data en que a xefatura territorial formalice a acta de posta en marcha. </p>
    <p>Oitava. Esta autorización outórgase sen prexuízo de terceiros e independentemente das autorizacións, licenzas ou permisos da competencia doutros organismos ou entidades públicas, necesarias para realizar a citada infraestrutura gasista. </p>
    <p>Novena. A Administración reserva para si o dereito a deixar sen efecto a presente autorización por incumprimento das condicións estipuladas, pola facilitación de datos inexactos ou por calquera outra causa legal ou regulamentaria que así o prevexa. </p>
    <p>Contra a presente resolución, que non é definitiva en vía administrativa, cabe interpoñer recurso de alzada ante o conselleiro de Economía, Emprego e Industria no prazo dun mes, a partir do día seguinte ao da súa notificación ou publicación, de conformidade cos artigos 121 e 122 da Lei 39/2015, do 1 de outubro, do procedemento administrativo común das administracións públicas sen prexuízo de que os interesados poidan interpoñer outro recurso que consideren pertinente. </p>
    <p>Lugo, 26 de xullo de 2017</p>
    <footer><p>Pilar Fernández López<br>Xefa territorial de Lugo</p></footer>

