---
date: '2017-10-11'
id: G0424-240817-0018
page: 47906
number: 194
agency: 'Consellería de Economía, Emprego e Industria'
section: VI. Anuncios. a) Administración autonómica.
title: >-
  RESOLUCIÓN do 10 de agosto de 2017, da Dirección Xeral de Enerxía e Minas,
  pola que se somete a información pública a solicitude de autorización
  administrativa da infraestrutura gasista para a distribución de gas natural
  canalizado no núcleo de poboación de Castro Caldelas (Ourense), promovida pola
  empresa Primagás Energía Distribución, S.A.U. (expediente IN627A 2017/27-0).
range: Resolución
url: >-
  https://www.xunta.gal/dog/Publicados/2017/20171011/AnuncioG0424-240817-0018_gl.html
---
<p>Para os efectos previstos no artigo 73 da Lei 34/1998, do 7 de outubro, do sector de hidrocarburos, no artigo 78 do Real decreto 1434/2002, do 27 de decembro, polo que se regulan as actividades de transporte, distribución, comercialización, subministración e procedementos de autorización de instalacións de gas natural, e no artigo 1 do Decreto 62/2010, do 15 de abril, polo que se regula o trámite de competencia e os criterios de valoración no suposto de concorrencia de dúas ou máis solicitudes de autorización administrativa de instalacións de transporte secundario e distribución de gas natural e redes de distribución de gases licuados do petróleo (GLP), sométese a información pública o seguinte proxecto de autorización administrativa:</p>
    <p>Peticionario: Primagás Energía Distribución, S.A.U., con CIF nº A66470279 e con enderezo para os efectos de notificación na rúa Beethoven, nº 15, 7ª, 08021 Barcelona.</p>
    <p>Antecedentes:</p>
    <p>O 16 de marzo de 2017 a empresa Primagás Energía Distribución, S.A.U. presentou a solicitude de autorización administrativa para a distribución de gas natural no termo municipal de Castro Caldelas (Ourense), acompañada do preceptivo proxecto.</p>
    <p>Ante esta solicitude, o 3 de abril de 2017 a Dirección Xeral de Enerxía e Minas resolveu iniciar o trámite de competencia para o outorgamento da dita autorización administrativa, para os efectos previstos no artigo 5 do Decreto 62/2010, do 15 de abril. </p>
    <p>A dita resolución foi publicada no <em>Diario Oficial de Galicia</em> do 27 de abril de 2017 e durante o prazo establecido (30 días) non se presentaron outras solicitudes en concorrencia. En consecuencia, procede continuar co procedemento de outorgamento de autorización administrativa solicitada por Primagás Energía Distribución, S.A.U.</p>
    <p>Obxecto da petición: autorización administrativa para a distribución de gas natural no termo municipal de Castro Caldelas (Ourense), de conformidade co proxecto presentado para o efecto, titulado «Proxecto de autorización administrativa de planta satélite de regasificación de GNL e rede de distribución para a subministración de gas natural canalizado no termo municipal de Castro Caldelas (Ourense)».</p>
    <p>Descrición das instalacións:</p>
    <p>A subministración de gas natural realizarase desde a planta de GNL (gas natural licuado) proxectada, que se instalará na parcela de referencia catastral 32024A079001230000BG (situada en Teso, no concello de Castro Caldelas), e que disporá dunha capacidade de almacenamento de GNL de 30,70 m3 (1 depósito) e dunha estación de regulación e medida para un caudal de 1.000 kg/h e tarado a 2,5 kg/cm2 relativos de GN (gas natural).</p>
    <p>A rede de distribución proxectada, que se circunscribe ao núcleo urbano de Castro Caldelas, deseñarase para unha presión máxima de operación (MOP) de 5 bar, aínda que a presión de operación (OP) será de 2,5 bar, realizarase en tubaxe de polietileno de media densidade SDR 17,6, e estará constituída por unha rede principal que partirá da citada planta de GNL (1.065 m en diámetro de 90 mm) e unha rede secundaria que partirá da rede principal e ramificarase polas distintas rúas do núcleo urbano (3.575 m en diámetro de 63 mm), sendo a lonxitude total da rede de distribución de 4.640 m.</p>
    <p>Termo municipal: a solicitude afecta o termo municipal de Castro Caldelas, na provincia de Ourense.</p>
    <p>Orzamento: cincocentos trinta e dous mil cincocentos once euros con vinte e catro céntimos (532.511,24 €).</p>
    <p>O que se fai público para coñecemento xeral e para que todas aquelas persoas, naturais ou xurídicas, que se consideren prexudicadas nos seus dereitos, poidan presentar as súas alegacións no prazo de 20 días a partir da data de publicación deste anuncio, podendo examinar o correspondente proxecto na Dirección Xeral de Enerxía e Minas, Edificio Administrativo San Caetano, bloque 5, planta 4ª, 15781 Santiago de Compostela, así como na Xefatura Territorial de Ourense da Consellería de Economía, Emprego e Industria, r/ Curros Enríquez, 1, 4º, 32071 Ourense.</p>
    <p>Santiago de Compostela, 10 de agosto de 2017</p>
    <footer><p>Ángel Bernardo Tahoces<br>Director xeral de Enerxía e Minas</p></footer>

