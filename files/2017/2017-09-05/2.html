---
date: '2017-09-05'
id: G0244-290817-0001
page: 41635
number: 168
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  ORDE do 22 de agosto de 2017 pola que se modifica a Orde do 4 de xullo de 2014
  pola que se fixan os prezos privados correspondentes á prestación de servizos
  polo Centro Superior de Hostalaría de Galicia.
range: Orde
url: >-
  https://www.xunta.gal/dog/Publicados/2017/20170905/AnuncioG0244-290817-0001_gl.html
---
<p>O Decreto 196/2012, do 27 de setembro, crea a Axencia Turismo de Galicia, entidade que ten o obxectivo básico de impulsar, coordinar e xestionar a política autonómica en materia de turismo. Entre o seu obxecto atópase o impulso á innovación, investigación, formación e cualificación das empresas e profesionais do sector turístico. Dentro da Axencia Turismo de Galicia atópase o Centro Superior de Hostalaría de Galicia (CSHG), que ten entre as súas funcións o desenvolvemento da docencia e a investigación conforme as exixencias metodolóxicas e substantivas propias de toda institución do ámbito universitario. </p>
    <p>Mediante a Orde do 4 de xullo de 2014 (DOG núm. 128, do 8 de xullo) fixáronse os prezos privados correspondentes á prestación de servizos polo Centro Superior de Hostalaría de Galicia.</p>
    <p>O artigo 4 da citada orde establece a actualización dos prezos, e dispón que «os prezos privados correspondentes aos servizos establecidos nesta norma actualizaranse cada curso académico na mesma proporción que a variación interanual positiva experimentada polo índice de prezos de consumo (IPC) para a Comunidade Autónoma de Galicia no mes de xuño anterior ao do inicio do prazo de matrícula, mediante resolución da persoa titular da Dirección da Axencia Turismo de Galicia».</p>
    <p>O dato do IPC do mes de xuño para a nosa Comunidade Autónoma publícao o Instituto Galego de Estatística a mediados do mes de xullo, iniciado xa o período de matrícula, polo que resulta preciso modificar o mes de referencia para a actualización dos prezos, de xeito que, se a variación interanual é positiva, a actualización se acorde con anterioridade ao inicio do período de matrícula.</p>
    <p>Na súa virtude, vista a proposta formulada pola Axencia Turismo de Galicia, esta consellería</p>
    <h2>DISPÓN:</h2>
    <p>Artigo único. Modificación da Orde do 4 de xullo de 2014 pola que se fixan os prezos privados correspondentes á prestación de servizos polo Centro Superior de Hostalaría de Galicia</p>
    <p>O artigo 4 da Orde do 4 de xullo de 2014 pola que se fixan os prezos privados correspondentes á prestación de servizos polo Centro Superior de Hostalaría de Galicia, queda redactado da seguinte maneira:</p>
    <p>Artigo 4. Actualización dos prezos</p>
    <p>Os prezos privados correspondentes aos servizos establecidos nesta norma actualizaranse cada curso académico na mesma proporción que a variación interanual positiva experimentada polo índice de prezos de consumo (IPC) para a Comunidade Autónoma de Galicia no mes de abril anterior ao do inicio de cada curso, mediante resolución da persoa titular da Dirección da Axencia Turismo de Galicia.</p>
    <p>Disposición derradeira única. Entrada en vigor</p>
    <p>Esta orde entrará en vigor o mesmo día da súa publicación no Diario Oficial de Galicia.</p>
    <p>Santiago de Compostela, 22 de agosto de 2017</p>
    <footer><p>Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p></footer>

