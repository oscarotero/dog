---
date: '2017-12-14'
id: G0422-281117-0008
page: 56585
number: 236
agency: Consellería de Medio Ambiente e Ordenación do Territorio
section: VI. Anuncios. a) Administración autonómica.
title: >-
  ANUNCIO do 20 de novembro de 2017, da Dirección Xeral de Patrimonio Natural,
  polo que se acorda someter a participación pública o documento preliminar do
  Plan de conservación do monumento natural da Fraga de Catasós, no concello de
  Lalín.
range: Anuncio
url: >-
  https://www.xunta.gal/dog/Publicados/2017/20171214/AnuncioG0422-281117-0008_gl.html
---
<p>A Fraga de Catasós, tamén coñecida como Carballeira de Quiroga, declarouse monumento natural mediante o Decreto 76/2000, do 25 de febreiro. Ademais, aparece recollida no Decreto 67/2007, do 22 de marzo, polo que se regula o Catálogo Galego de Árbores Senlleiras, como formación senlleira «Fraga de Catasós».</p>
    <p>Este espazo ocupa unha superficie de 4,52 ha e atópase no lugar de Quintela, parroquia de Santiago de Catasós, no concello de Lalín.</p>
    <p>O artigo 31 da Lei 9/2001, do 21 de agosto, de conservación da natureza, enumera os distintos instrumentos de planificación dos espazos naturais protexidos e establece que ás categorías de protección distintas dos parques naturais ou das reservas naturais correspóndelles, polo menos, a aprobación dun plan de conservación. </p>
    <p>Ademais, o artigo 37 da devandita lei indica que os plans de conservación establecerán os réximes de usos e actividades permisibles, así como as limitacións que se consideren necesarias para a conservación do espazo. O seu contido mínimo vén citado no seu artigo 38.</p>
    <p>A Lei 27/2006, do 18 de xullo, pola que se regulan os dereitos de acceso á información, de participación pública e de acceso á xustiza en materia de ambiente, establece, no seu título III, o dereito a que o público poida expresar observacións e opinións cando están abertas todas as posibilidades, antes de que se adopten decisións sobre o plan, programa ou disposición de carácter xeral.</p>
    <p>Conforme o establecido no artigo 16 desta lei,</p>
    <p class="dog-titulo">ACORDO:</p>
    <p>Primeiro. Abrir un período de participación ao público dun documento preliminar do Plan de conservación durante un prazo de 20 días hábiles, contado o dito período desde o día seguinte ao da publicación deste anuncio no <em>Diario Oficial de Galicia</em>, coa finalidade de que aquelas persoas interesadas que se consideren directamente afectadas poidan remitir observacións e opinións mediante escrito dirixido á Dirección Xeral de Patrimonio Natural da Consellería de Medio Ambiente e Ordenación do Territorio, San Lázaro, s/n, 15781 Santiago de Compostela, ou ao enderezo de correo electrónico planificacion.conservacion@xunta.gal, poñendo no asunto: PC Fraga de Catasós.</p>
    <p>Segundo. Durante o citado prazo, o documento poderá ser examinado nos seguintes lugares:</p>
    <p>– Dirección Xeral de Patrimonio Natural.</p>
    <p>– Xefatura Territorial da Consellería de Medio Ambiente e Ordenación do Territorio de Pontevedra.</p>
    <p>– Na sección de conservación da natureza da páxina web da Consellería de Medio Ambiente e Ordenación do Territorio, http://cmaot.xunta.gal/tema/c/CMAOT_Conservacion, entrando na subsección de documentos en información pública.</p>
    <p>Santiago de Compostela, 20 de novembro de 2017</p>
    <footer><p>Ana María Díaz López<br>Directora xeral de Patrimonio Natural</p></footer>

