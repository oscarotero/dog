---
date: '2017-12-14'
id: G0423-051217-0001
page: 56542
number: 236
agency: Consellería de Infraestruturas e Vivenda
section: III. Outras disposicións.
title: >-
  DECRETO 126/2017, do 17 de novembro, polo que se declara, en concreto, a
  utilidade pública e se dispón a urxente ocupación dos bens e dereitos
  afectados polo proxecto de construción Actuacións de mellora na estrada
  PO-235, 1ª fase, de clave PO/15/058.10.1, no concello da Lama.
range: Decreto
url: >-
  https://www.xunta.gal/dog/Publicados/2017/20171214/AnuncioG0423-051217-0001_gl.html
---
<p>Primeiro. Con data do 10 de novembro de 2017 aprobouse definitivamente o proxecto de construción Actuacións de mellora na estrada PO-235, 1ª fase, de clave PO/15/058.10.1, conforme o disposto na Lei 8/2013, do 28 de xuño, de estradas de Galicia.</p>
    <p>Este proxecto ten por obxecto levar a cabo as actuacións de alarga e mellora da estrada PO-235, entre os núcleos de Antas e Seixido, no concello da Lama. Todo isto persegue mellorar a seguranza viaria e a calidade de vida dos cidadáns.</p>
    <p>As obras previstas comprenden tamén as seguintes actuacións:</p>
    <p>– Ampliación transversal dos pontóns situados nos pp.qq. 15+630 e 17+300, ademais do acondicionamento e mellora das curvas de acceso aos ditos pontóns.</p>
    <p>– Acondicionamento da vía existente desde a saída do pontón no p.q. 17+300 ata o final do treito no núcleo de Seixido no p.q. 17+898.</p>
    <p>– Ampliación da plataforma, estendendo no firme unha nova capa de rodadura e ampliándoo lateralmente. </p>
    <p>– Para a drenaxe da plataforma procederase ao revestimento das cunetas e variarase naqueles treitos onde se mellora o trazado.</p>
    <p>– Reposición da rede de saneamento no núcleo de Seixido.</p>
    <p>– Disposición da sinalización horizontal, vertical e de balizamento e defensas, completando en varios treitos a mellora da visibilidade cunha berma de despexe.</p>
    <p>Segundo. Os terreos para executar a obra foron postos á disposición polo Concello da Lama, que obtivo estes terreos por cesión voluntaria.</p>
    <p>No entanto, existen catro parcelas que, por non teren titular coñecido, non puideron ser postas á disposición, o que motiva a expropiación.</p>
    <p>A competencia para a execución da expropiación forzosa no ámbito das estradas non incorporadas á rede do Estado con itinerarios que se desenvolvan integramente no seu territorio corresponde á Comunidade Autónoma de Galicia, ao abeiro do número dous do artigo 28 do Estatuto de autonomía de Galicia, aprobado pola Lei orgánica 1/1981, do 6 de abril.</p>
    <p>Corresponde ao Consello da Xunta de Galicia, como órgano equivalente ao Consello de Ministros, no ámbito da Administración autonómica, o recoñecemento concreto da utilidade pública e a declaración da urxente ocupación dos bens afectados pola expropiación a que dá lugar a realización da obra, segundo o previsto nos artigos 10 e 52 da Lei do 16 de decembro de 1954, de expropiación forzosa.</p>
    <p>Na súa virtude, por proposta da conselleira de Infraestruturas e Vivenda e logo da deliberación do Consello da Xunta de Galicia na súa reunión do día dezasete de novembro de dous mil dezasete,</p>
    <p class="dog-titulo">DISPOÑO:</p>
    <p>Artigo único. Declarar, en concreto, a utilidade pública e a necesidade de urxente ocupación para os efectos de expropiación forzosa, dos bens e dereitos que se concretan no expediente administrativo instruído, así como en calquera das modificacións que sexa necesario realizar para a execución do proxecto de construción Actuacións de mellora na estrada PO-235, 1ª fase, de clave PO/15/058.10.1.</p>
    <p>Santiago de Compostela, dezasete de novembro de dous mil dezasete</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Ethel María Vázquez Mourelle<br>Conselleira de Infraestruturas e Vivenda</p>

