---
date: '2017-11-08'
id: G0422-301017-0002
page: 51545
number: 212
agency: Consellería de Medio Ambiente e Ordenación do Territorio
section: III. Outras disposicións.
title: >-
  ORDE do 4 de outubro de 2017 de aprobación definitiva da modificación puntual
  do Plan xeral de ordenación municipal da Laracha, para a ordenación dunha
  parcela dotacional.
range: Orde
url: >-
  https://www.xunta.gal/dog/Publicados/2017/20171108/AnuncioG0422-301017-0002_gl.html
---
<p>O Concello da Laracha remite a modificación puntual nº 5 do Plan xeral de ordenación municipal para a ordenación dunha parcela dotacional e solicita a súa aprobación definitiva ao abeiro do artigo 60.13 da Lei 2/2016, do solo de Galicia (en diante, LSG).</p>
    <p>Logo de analizar a documentación remitida polo Concello, redactada por Monteoliva Arquitectura, S.L.P. en agosto de 2017, e vista a proposta literal que nesta mesma data eleva a Dirección Xeral de Ordenación do Territorio e Urbanismo, resultan:</p>
    <p>• Antecedentes.</p>
    <p>a) O planeamento vixente no concello da Laracha é o Plan xeral de ordenación municipal aprobado definitivamente o 30.6.2003 (BOP do 10 de xullo; DOG do 11 de xullo).</p>
    <p>b) A Secretaría Xeral de Ordenación do Territorio e Urbanismo (SXOTU) emitiu o 17.10.2016 informe de contestación no trámite de consultas previsto no artigo 60.4 da LSG, con indicacións sobre o borrador e o documento ambiental estratéxico.</p>
    <p>c) A Secretaría Xeral de Calidade e Avaliación Ambiental formulou o informe ambiental estratéxico sobre a modificación con data do 3.11.2016, no cal se resolve non someter a modificación á avaliación ambiental estratéxica ordinaria. No marco do proceso de consultas previas emitiron informe, ademais da SXOTU:</p>
    <p>– O Instituto de Estudos do Territorio (IET), do 13.10.2016.</p>
    <p>– A Dirección Xeral de Pesca, Acuicultura e Innovación Tecnolóxica, do 16.3.2016.</p>
    <p>d) O 25.11.2016 o Pleno do Concello aprobou inicialmente a modificación. Constan informes dos servizos técnicos e xurídicos municipais do 18.11.2016, previos á aprobación inicial. Esta foi sometida á información pública por dous meses (<em>La Voz de Galicia</em> do 21 de enero de 2017 e <em>Diario Oficial de Galicia</em> do 26 de decembro de 2016), sen alegacións.</p>
    <p>e) No que afecta os informes sectoriais autonómicos e a audiencia aos concellos limítrofes (artigo 60.7 da LSG), o resultado do trámite foi o seguinte: </p>
    <p>– Solicitáronse os informes sectoriais autonómicos preceptivos. Estes foron emitidos en prazo todos, agás o informe de Augas de Galicia, solicitado o 15.2.2017. </p>
    <p>a. Subdirirección Xeral de Planificación e Protección Civil, do 20.2.2017.</p>
    <p>b. Axencia Galega de Infraestruturas, de 27.2.2017.</p>
    <p>c. Instituto de Estudos do Territorio, do 10.5.2017.</p>
    <p>d. Dirección Xeral de Patrimonio Cultural, do 22.3.2017.</p>
    <p>– Déuselles audiencia aos concellos limítrofes de Cerceda, Arteixo, Culleredo e Carballo. Non se recibiron alegacións.</p>
    <p>En materia de informes sectoriais non autonómicos constan informes favorables:</p>
    <p>e. Da Secretaría Xeral da Delegación do Goberno en Galicia, do 18.1.2017.</p>
    <p>f. Da Dirección Xeral de Telecomunicacións, do 11.1.2017.</p>
    <p>g. Da Dirección Xeral de Aviación Civil, do 29.3.2017.</p>
    <p>h. Da Deputación Provincial da Coruña, do 4.8.2017.</p>
    <p>f) A modificación foi aprobada provisionalmente polo Concello Pleno do 31.8.2017. Consta informe favorable da arquitecta técnica e a secretaria municipal do 28.8.2017, no cal se propón a aprobación provisional da modificación (artigo 60.13 da LSG).</p>
    <p>• Obxecto e descrición do proxecto.</p>
    <p>1. O obxectivo da modificación puntual é alterar, para unha determinada área dotacional, a ordenación xenérica establecida pola normativa e substituíla por unha ordenación especial pormenorizada, en coherencia coa particularidade do ámbito e os requirimentos da actuación pretendida, que é a ampliación da oferta do servizo sanitario.</p>
    <p>O Servizo Galego de Saúde e o Concello da Laracha asinaron en xuño de 2016 un convenio de cooperación cara á execución das obras de ampliación e reforma do actual centro de saúde, logo de demolición do edificio da antiga escola.</p>
    <p>O ámbito de actuación está constituído por dúas parcelas, clasificadas como solo urbano consolidado coa cualificación do sistema xeral de equipamento público: a parcela 1, duns 300 m2, na cal se atopa o centro de saúde, cunha superficie construída de 789 m2 distribuídos en tres alturas (B+2P); e a parcela 2, duns 726 m2, cunha escola pública duns 352 m2 construídos en planta baixa e patio exterior.</p>
    <p>2. A normativa do PXOM, no seu artigo 2.3.1, establece as condicións de volume e uso do sistema de equipamentos e deixa aberta a posibilidade de establecer ordenacións especiais en equipamentos situados en solo urbano, que serán remitidos a fichas de ordenación especial (OE), segundo se recolle no punto 3.b) do dito artigo.</p>
    <p>De acordo con isto, proponse unha ordenación especial que abrangue as dúas parcelas dotacionais. Establécense as condicións e determinacións precisas para a implantación do futuro edificio con base nas condicións xenéricas da Ordenanza SU-1 de solo urbano, mais sen cumprir a exixencia de acadar a altura máxima, aínda que se fixan as determinacións precisas na procura dunha boa integración no contexto urbano.</p>
    <p>A ordenación especial materialízase mediante a incorporación dunha nova ficha de ordenación co código OE-L3. O plano de zonificación U-O-L1 modificado recolle a situación da zona coa ordenación remitida á devandita ficha.</p>
    <p>• Análise e consideracións.</p>
    <p>1. Réxime legal aplicable á modificación: é de aplicación a Lei 2/2016, do 10 de febreiro, do solo de Galicia (LSG). O regulamento da LSG aprobado por Decreto 143/2016 (RLSG) non resulta de aplicación, por ter aprobación inicial antes da entrada en vigor deste (disposición transitoria primeira do RLSG).</p>
    <p>2. Razóns de interese público (artigo 83.1 e concordantes da LSG): as razóns expostas, sustentadas en dar resposta a un problema de deseño urbano co fin de satisfacer as necesidades da poboación de dotacións públicas sanitarias, poden considerarse como de interese público para a formulación da modificación puntual.</p>
    <p>3. Contido da modificación: o proxecto aprobado provisionalmente responde ao borrador sobre o que emitiu informe a SXOTU o 17.10.2016, cos cambios precisos para cumprimentalo:</p>
    <p>– A xustificación relativa á exención da exixencia xeral para os equipamentos de uso sanitario-asistencial respecto da reserva de prazas de aparcamento sinala que as posibilidades de realizar a reserva son nulas pola falta de espazo e a necesidade de preservar o arboredo existente. As previsións de mellora e substitución de beirarrúas no contorno da edificación crean máis prazas de aparcadoiro.</p>
    <p>– A ordenación proposta establece na ficha OE-L3 as condicións de deseño e integración exixibles para a resolución da integración urbana do volume proxectado no tecido existente. Consta informe do IET favorable á modificación, que entende que as medidas de integración do proxecto na paisaxe urbana resultan efectivas.</p>
    <p>– Canto á xustificación en materia de accesibilidade, non se modifica o espazo urbano consolidado.</p>
    <p>A competencia para resolver sobre a aprobación definitiva do planeamento xeral corresponde á conselleira de Medio Ambiente e Ordenación do Territorio, de conformidade co disposto nos artigos 61 e 83.5 da LSG, e nos artigos 1 e 4 do Decreto 167/2015, do 13 de novembro, polo que se establece a estrutura orgánica da CMAOT, en relación coa disposición transitoria segunda do Decreto 177/2016, do 15 de decembro, polo que se fixa a estrutura orgánica da vicepresidencia e das consellerías da Xunta de Galicia.</p>
    <p>• Resolución.</p>
    <p>En consecuencia, visto o que antecede, e de acordo co establecido no artigo 60.16 da Lei 2/2016, do 10 de febreiro, do solo de Galicia,</p>
    <h2>RESOLVO:</h2>
    <p>Primeiro. Outorgar a aprobación definitiva á modificación puntual nº 5 do Plan xeral de ordenación municipal da Laracha, para a ordenación especial dunha parcela dotacional.</p>
    <p>Segundo. De conformidade co artigo 88 da Lei 2/2016, do 10 de febreiro, do solo de Galicia, e co artigo 212.1 do Decreto 143/2016, do 22 de setembro, polo que se aproba o regulamento da Lei 2/2016, do 10 de febreiro, a Dirección Xeral de Ordenación do Territorio e Urbanismo inscribirá de oficio a modificación no Rexistro de Planeamento Urbanístico de Galicia.</p>
    <p>Terceiro. De conformidade co disposto polos artigos 82 e 88.4 da Lei 2/2016, do 10 de febreiro, do solo de Galicia, e 70 da Lei 7/1985, do 2 de abril, reguladora das bases de réxime local, o Concello deberá publicar no BOP a normativa e as ordenanzas da modificación aprobada definitivamente, unha vez inscrita no Rexistro de Planeamento Urbanístico.</p>
    <p>Cuarto. Notifíquese esta orde ao Concello e publíquese no <em>Diario Oficial de Galicia</em>, de conformidade co disposto no artigo 199.2 do Decreto 143/2016, do 22 de setembro, polo que se aproba o regulamento da Lei 2/2016, do 10 de febreiro.</p>
    <p>Quinto. Contra esta orde cabe interpoñer recurso contencioso-administrativo ante a Sala do Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 4 de outubro de 2017</p>
    <footer><p>Beatriz Mato Otero<br>Conselleira de Medio Ambiente e Ordenación do Territorio</p></footer>

