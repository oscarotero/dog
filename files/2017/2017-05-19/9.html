---
date: '2017-05-19'
id: G0425-100517-0001
page: 24437
number: 95
agency: Consellería de Política Social
section: III. Outras disposicións.
title: >-
  ORDE do 8 de maio de 2017 pola que se ratifica o acordo de extinción da
  Fundación Madre Trinidad e se dispón a súa inscrición no Rexistro de
  Fundacións de Interese Galego.
range: Orde
url: >-
  https://www.xunta.gal/dog/Publicados/2017/20170519/AnuncioG0425-100517-0001_gl.html
---
<p>Examinado o expediente de extinción da Fundación Madre Trinidad, adscrita ao protectorado da Consellería de Política Social, unha vez vista a proposta do subdirector xeral de Coordinación Administrativa, dítase esta orde baseada nos feitos e fundamentos de dereito que se expoñen a seguir:</p>
    <p>Feitos:</p>
    <p>Primeiro. O 23 de febreiro de 2015 presentouse ante este protectorado a solicitude de ratificación da extinción da Fundación Madre Trinidad, adoptada por acordo do seu padroado.</p>
    <p>Segundo. A Fundación Madre Trinidad foi constituída en escritura pública outorgada en Ourense o 6 de novembro de 2000, ante o notario Antonio Pol González, co número 3.663 do seu protocolo, emendada por outra posterior outorgada en Ourense o 13 de febreiro de 2011 ante o notario Fernando Martínez-Gil Fluxá co número 38 do seu protocolo. Foi clasificada como de interese social pola Orde da Consellería de Presidencia e Administración Pública do 23 de marzo de 2001 e declarada de interese galego pola Orde da Consellería de Familia e Promoción do Emprego, Muller e Xuventude do 27 de abril de 2001. Está adscrita ao protectorado da Consellería de Política Social pola Orde da Vicepresidencia e Consellería de Presidencia, Administracións Públicas e Xustiza do 2 de febreiro de 2016, figurando inscrita no Rexistro de Fundacións de Interese Galego co número 2000/28.</p>
    <p>Terceiro. Segundo consta no artigo 7 dos seus estatutos, a Fundación ten por obxecto:</p>
    <p>– O desenvolvemento e fomento de programas de formación e educación integral, incluída a relixión católica, da infancia e da xuventude, fomentando a través da educación os valores persoais, humanos e sociais e complementando a formación recibida nas familias.</p>
    <p>– Promover e impartir programas de formación dirixida á inserción e mellora profesional da xuventude, impulsando e financiando a creación, construción, equipamento e desenvolvemento dos medios materiais, persoais e didácticos para realizar estas actividades.</p>
    <p>– Cooperar, levar a cabo e estimular a participación en actividades de carácter benéfico-social e solidario en que colaboren non só os mozos senón tamén as súas familias, fomentando actitudes de solidariedade e diálogo mediante a sensibilización do colectivo.</p>
    <p>– Facilitar, estimular e acoller as actividades intelectuais e críticas en todos os campos da cultura, da técnica e do coñecemento, así como a difusión da cultura no seo da sociedade, coas garantías de racionalidade e universalidade que lle son propias.</p>
    <p>Cuarto. O órgano de goberno da fundación na súa reunión do 19 de xaneiro de 2015 adoptou acordo de extinción da fundación motivado na realización íntegra do fin fundacional.</p>
    <p>No expediente tramitado consta a documentación prevista nos artigos 44 e 45 da Lei 12/2006, de fundacións de interese galego, e no artigo 48 do Decreto 14/2009, do 21 de xaneiro, polo que se aproba o Regulamento das fundacións de interese galego.</p>
    <p>Fundamentos de dereito:</p>
    <p>Primeiro. O artigo 44 da Lei 12/2006, do 1 de decembro, establece entre as causas de extinción das fundacións a realización íntegra do fin fundacional, e será necesario para tal efecto o acordo favorable do Padroado, ratificado polo protectorado. O mesmo artigo establece que o acordo de extinción se inscribirá no Rexistro de Fundacións de Interese Galego.</p>
    <p>Segundo. De acordo co disposto no artigo 7.2 do Decreto 15/2009, do 21 de xaneiro, polo que se aproba o Regulamento do Rexistro de Fundacións de Interese Galego, en relación co Decreto 176/2015, do 3 de decembro, polo que se establece a estrutura orgánica da Consellería de Política Social, corresponde a esta consellería resolver esta solicitude.</p>
    <p>Terceiro. Á vista do disposto na Lei 12/2006, do 1 de decembro, e nos decretos 14/2009, do 21 de xaneiro, e 15/2009 do 21 de xaneiro, resultan cumpridos os requisitos establecidos pola normativa vixente, polo que:</p>
    <p>RESOLVO:</p>
    <p>Primeiro. Ratificar o acordo de extinción adoptado polo Padroado da Fundación Madre Trinidad.</p>
    <p>Segundo. Ordenar a inscrición do acordo de extinción da Fundación Madre Trinidad no Rexistro de Fundacións de Interese Galego, sección da Consellería de Política Social.</p>
    <p>Contra esta orde, que pon fin á vía administrativa, pode interpoñerse un recurso contencioso-administrativo ante a Sala do Contencioso-Administrativo do Tribunal Superior de Xustiza de Galicia no prazo de dous meses, de conformidade co disposto na Lei 29/1998, do 13 de xullo, reguladora da xurisdición contencioso-administrativa, sen prexuízo de que, con carácter potestativo, poida interpoñerse recurso de reposición ante o conselleiro de Política Social no prazo dun mes, segundo o disposto nos artigos 123 e 124 da Lei 39/2015, do 1 de outubro, do procedemento administrativo común das administracións públicas.</p>
    <p>Santiago de Compostela, 8 de maio de 2017</p>
    <footer><p>O conselleiro de Política Social<br>P.D. (Orde do 3.3.2016; DOG núm. 54, do 18 de marzo)<br>Francisco Javier Abad Pardo<br>Secretario xeral técnico da Consellería de Política Social</p></footer>

