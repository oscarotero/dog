---
date: '2017-04-12'
id: G0424-030417-0005
page: 17466
number: 72
agency: 'Consellería de Economía, Emprego e Industria'
section: I. Disposicións xerais.
title: >-
  ORDE do 26 de xaneiro de 2017 pola que se regulan as compensacións económicas
  ás persoas que exerzan a arbitraxe nos procedementos da Comisión Tripartita
  Galega para a Inaplicación de Convenios Colectivos.
range: Orde
url: >-
  https://www.xunta.gal/dog/Publicados/2017/20170412/AnuncioG0424-030417-0005_gl.html
---
<p>A Comisión Tripartita Galega para a Inaplicación de Convenios Colectivos, creada mediante o Decreto 101/2015, do 18 de xuño (DOG do 22 de xullo), é un órgano de carácter colexiado, dos previstos na Lei 16/2010, do 17 decembro, de organización e funcionamento da Administración xeral e do sector público autonómico de Galicia, decisorio e de composición tripartita, integrado por representantes da Administración pública autonómica e das organizacións sindicais e empresariais intersectoriais máis representativas da Comunidade Autónoma de Galicia, que ten entre as súas funcións adoptar o acordo de designar unha persoa que arbitrará sobre como se vai resolver a discrepancia xurdida entre a empresa e a representación das persoas traballadoras, en canto á non aplicación das condicións de traballo pactadas nos convenios colectivos.</p>
    <p>Esta nova posibilidade de solución de discrepancias confire a estas arbitraxes unha función de utilidade pública e interese social que impón a necesidade de compensación económica das persoas que exercen a arbitraxe.</p>
    <p>A disposición adicional primeira do Decreto 101/2015, do 18 de xuño, dispón que a consellería competente atenderá os gastos de funcionamento da Comisión Tripartita Galega para a Inaplicación de Convenios Colectivos, incluídas as compensacións ás persoas que exerzan a arbitraxe, cuxa regulación se desenvolverá mediante orde, con cargo ao seu orzamento ordinario, sen que, en ningún caso, supoña incremento de gasto público, o que se levará a cabo a través das partidas orzamentarias xa existentes para este fin.</p>
    <p>Por outra banda, a disposición derradeira segunda do referido Decreto 101/2015, do 18 de xuño, faculta a persoa titular da consellería competente para ditar as disposicións precisas para o desenvolvemento e execución deste regulamento.</p>
    <p>Á Consellería de Economía, Emprego e Industria, a través da Secretaría Xeral de Emprego, con base no Decreto 175/2015, do 3 de decembro, que establece a súa estrutura, orgánica e a DT 2ª do Decreto 177/2016, do 15 de decembro, polo que se fixa a estrutura orgánica da Vicepresidencia e das consellerías da Xunta de Galicia, correspóndelle a execución das competencias en materia de política laboral e relacións laborais.</p>
    <p>Polo exposto, consultado o Consello Galego de Relacións Laborais e obtidos os informes preceptivos para a súa tramitación, en uso das facultades que teño conferidas, de acordo co artigo 34 da Lei 1/1983, do 22 de febreiro, reguladora da Xunta e da súa Presidencia, </p>
    <h2>DISPOÑO:</h2>
    <p>Artigo 1. Obxecto</p>
    <p>O obxecto da presente orde é regular a compensación económica ás persoas que exercen a arbitraxe e que foron previamente designadas pola Comisión Tripartita Galega para a Inaplicación de Convenios Colectivos nos procedementos de inaplicación das condicións de traballo dos convenios colectivos previstos no artigo 82.3 do Estatuto dos traballadores e no Decreto 101/2015, do 18 de xuño.</p>
    <p>Artigo 2. Datos orzamentarios</p>
    <p>As compensacións económicas reguladas nesta orde faranse efectivas con cargo ao programa 324A, capítulo 2, artigo 23 e concepto orzamentario 233, ou equivalentes que os substitúan.</p>
    <p>Artigo 3. Contía</p>
    <p>1. Polo desenvolvemento dás súas funcións, as persoas que realicen as arbitraxes percibirán, con carácter xeral, unha compensación económica de 500 euros por cada laudo emitido.</p>
    <p>2. Non obstante, cando o número de persoas traballadoras afectadas polo laudo sexa inferior a 50 e a arbitraxe só se deba pronunciar sobre unha das materias previstas no artigo 82.3 do Estatuto dos traballadores, a contía que percibirá a persoa que realice a arbitraxe será de 275 euros.</p>
    <p>3. Calquera gasto en que puidese incorrer a persoa designada que realice a arbitraxe estará, en todo caso, incluído na contía da compensación que corresponda segundo o disposto neste artigo.</p>
    <p>4. As contías recollidas neste artigo serán obxecto de actualización en virtude do incremento sufrido en cada exercicio polo índice de prezos de consumo (IPC).</p>
    <p>Artigo 4. Procedemento</p>
    <p>1. Unha vez recibido o laudo arbitral pola Secretaría da comisión, esta emitirá unha certificación na que se reflictan os datos da persoa que levou a cabo a arbitraxe, así como a referencia ao laudo emitido, e remitirá a dita certificación á Secretaría Xeral de Emprego para que o dito organismo leve a cabo o pagamento da compensación correspondente segundo o establecido nesta orde.</p>
    <p>2. As compensacións económicas anteriormente mencionadas ingresaranse na conta bancaria que a persoa que arbitrou comunique á Secretaría da comisión para tal fin, logo de efectuar a retención á conta do IRPF que corresponda con carácter xeral ás actividades profesionais para o ano en curso.</p>
    <p>Artigo 5. Datos de carácter persoal</p>
    <p>De conformidade coa Lei orgánica 15/1999, do 13 de decembro, de protección de datos de carácter persoal, os datos persoais recollidos na tramitación deste procedemento, cuxo tratamento e publicación autorizan as persoas interesadas mediante a presentación do laudo arbitral que corresponda, serán incluídos nun ficheiro denominado Relacións administrativas coa cidadanía e entidades, cuxo obxecto é xestionar o presente procedemento, así como informar as persoas interesadas sobre o seu desenvolvemento. O órgano responsable deste ficheiro é a Secretaría Xeral Técnica da Consellería de Economía, Emprego e Industria. Os dereitos de acceso, rectificación, cancelación e oposición poderanse exercer ante a referida secretaría xeral técnica, mediante o envío dunha comunicación ao seguinte enderezo: edificios administrativos San Caetano, s/n, 15781 Santiago de Compostela, ou a través dun correo electrónico a lpdp.industria@xunta.gal.</p>
    <p>Disposición transitoria única. Laudos anteriores á entrada en vigor desta orde </p>
    <p>Para aqueles procedementos arbitrais que se levaran a cabo con anterioridade á data de entrada en vigor da presente orde, a Secretaría da Comisión Tripartita Galega para a Inaplicación de Convenios Colectivos deberá emitir a certificación correspondente no prazo dun mes contado desde a entrada en vigor desta orde.</p>
    <p>Disposición derradeira única. Entrada en vigor</p>
    <p>A presente orde entrará en vigor o día seguinte ao da súa publicación no <em>Diario Oficial de Galicia. </em></p>
    <p>Santiago de Compostela, 26 de xaneiro de 2017</p>
    <footer><p>Francisco José Conde López<br>Conselleiro de Economía, Emprego e Industria</p></footer>

