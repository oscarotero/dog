---
date: '2017-11-24'
id: G0244-161117-0002
page: 53862
number: 224
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  RESOLUCIÓN do 14 de novembro de 2017, da Secretaría Xeral Técnica da
  Consellería de Presidencia, Administracións Públicas e Xustiza, pola que se
  declara de interese galego e se ordena a inscrición no Rexistro de Fundacións
  de Interese Galego da Fundación del Fútbol Gallego.
range: Resolución
url: >-
  https://www.xunta.gal/dog/Publicados/2017/20171124/AnuncioG0244-161117-0002_gl.html
---
<p>Examinado o expediente de declaración de interese galego e inscrición no Rexistro de Fundacións de Interese Galego da Fundación del Fútbol Gallego, dítase a presente resolución baseada nos feitos e fundamentos de dereito que se expoñen a seguir:</p>
    <p>Feitos:</p>
    <p>1. O 24 de xullo de 2017 Diego Batalla Bautista, secretario do padroado da Fundación, solicitou a súa clasificación para os efectos da correspondente inscrición no Rexistro de Fundacións de Interese Galego.</p>
    <p>2. A Fundación del Fútbol Gallego foi constituída en escritura pública outorgada en Santiago de Compostela (A Coruña) o 19 de abril de 2017, ante o notario Francisco López Moledo, co número de protocolo 753, pola Federación Gallega de Fútbol, que actúa representada polo seu presidente, Rafael Louzán Abal.</p>
    <p>Esta escritura corrixiuse por outra outorgada na mesma localidade e ante o mesmo notario o 17 de xullo de 2017, co número de protocolo 2.267.</p>
    <p>3. A Fundación, segundo consta no artigo 7 dos seus estatutos, ten como obxecto e finalidade permanente:</p>
    <p>– O achegamento e promoción do deporte, en especial do fútbol nas súas diferentes especialidades e modalidades, á sociedade galega en xeral.</p>
    <p>– Difundir e expandir na Comunidade Autónoma de Galicia os valores inherentes á práctica deportiva e facilitar o a el acceso de nenos e mozos, procurando que a práctica do deporte vaia unida á formación integral da persoa.</p>
    <p>– Potenciar a incorporación dos discapacitados ao mundo do fútbol.</p>
    <p>– Potenciar a formación dos profesionais do fútbol galego.</p>
    <p>– A axuda a xogadores, adestradores e árbitros de fútbol en risco de exclusión social</p>
    <p>4. Na escritura de constitución constan os aspectos relativos á personalidade do fundador, a súa capacidade e a súa vontade de constituír a Fundación conforme aos preceptos da Lei 12/2006, do 1 de decembro, de fundacións de interese galego.</p>
    <p>5. Nos estatutos da Fundación consta a súa denominación e natureza; o seu domicilio, obxecto e finalidade; as regras para a aplicación das súas rendas aos fins fundacionais e para a determinación dos seus beneficiarios; e a designación do padroado inicial.</p>
    <p>6. O padroado inicial da Fundación está formado polo presidente da Federación Gallega de Fútbol, Rafael Louzán Abal, como presidente; Diego Batalla Bautista, como secretario; e Luís Serantes Álvarez, como tesoureiro.</p>
    <p>7. A comisión integrada polos secretarios xerais técnicos de todas as consellerías elevou ao vicepresidente e conselleiro de Presidencia, Administracións Públicas e Xustiza a proposta de clasificación como de interese deportivo da Fundación del Fútbol Gallego atendendo á diversidade do obxecto fundacional, polo que, cumprindo os requisitos exixidos na Lei 12/2006 e de conformidade co establecido no artigo 51 do Decreto 14/2009, do 21 de xaneiro, polo que se aproba o Regulamento de fundacións de interese galego, e o artigo 7 do Decreto 15/2009, do 21 de xaneiro, polo que se aproba o regulamento do rexistro de fundacións de interese galego, o protectorado será exercido pola Vicepresidencia e Consellería de Presidencia, Administracións Públicas e Xustiza.</p>
    <p>8. De conformidade con esta proposta, por Orde da Vicepresidencia e Consellería de Presidencia, Administracións Públicas e Xustiza do 31 de outubro de 2017, clasificouse como de interese deportivo a Fundación del Fútbol Gallego e adscribiuse á Vicepresidencia e Consellería de Presidencia, Administracións Públicas e Xustiza para os efectos do exercicio das funcións de protectorado.</p>
    <p>Fundamentos de dereito:</p>
    <p>Primeiro. O artigo 34 da Constitución española recoñece o dereito de fundación para fins de interese xeral, e o artigo 27.26 do Estatuto de autonomía para Galicia establece que é competencia exclusiva da Comunidade Autónoma galega o réxime das fundacións de interese galego.</p>
    <p>Segundo. De acordo co disposto no artigo 7.2 do Decreto 15/2009, en relación co Decreto 72/2013, do 25 de abril, polo que se fixa a estrutura orgánica da Vicepresidencia e da Consellería de Presidencia, Administracións Públicas e Xustiza, corresponde a esta Vicepresidencia e Consellería de Presidencia, Administracións Públicas e Xustiza a declaración de interese galego mediante resolución publicada no <em>Diario Oficial de Galicia</em> e a inscrición no Rexistro de Fundacións de Interese Galego da Fundación del Fútbol Gallego, así como o exercicio das funcións de protectorado e as demais que correspondan á Xunta de Galicia de conformidade co indicado no dito regulamento.</p>
    <p>Terceiro. Á vista do disposto na Lei 12/2006 e nos decretos 14/2009 e 15/2009, resultan cumpridos os requisitos establecidos pola normativa vixente para a declaración de interese galego e inscrición no Rexistro de Fundacións de Interese Galego da Fundación del Fútbol Gallego, polo que á vista da proposta de resolución formulada polo Servizo de Entidades Xurídicas e Corporativas do 13 de novembro de 2017,</p>
    <p class="dog-titulo">RESOLVO:</p>
    <p>1. Declarar de interese galego a Fundación del Fútbol Gallego.</p>
    <p>2. Ordenar a súa inscrición no Rexistro de Fundacións de Interese Galego, sección da Vicepresidencia e Consellería de Presidencia, Administracións Públicas e Xustiza.</p>
    <p>3. Esta fundación queda sometida ao disposto na Lei 12/2006, do 1 de decembro, de fundacións de interese galego; ao Decreto 14/2009, do 21 de xaneiro, polo que se aproba o Regulamento de fundacións de interese galego; e ao Decreto 15/2009, do 21 de xaneiro, polo que se aproba o Regulamento do Rexistro de Fundacións de Interese Galego, así como á demais normativa que resulte de aplicación, onde se establecen especialmente as obrigas de dar publicidade suficiente do seu obxecto e actividades, ausencia de ánimo de lucro na prestación dos seus servizos, así como a presentación anual da documentación contable e plan de actuación ante o protectorado, que será exercido por esta Vicepresidencia e Consellería de Presidencia, Administracións Públicas e Xustiza.</p>
    <p>Contra esta resolución pódese interpoñer recurso de alzada ante o vicepresidente e conselleiro de Presidencia, Administracións Públicas e Xustiza, no prazo dun mes contado desde o día seguinte ao da súa publicación, segundo os artigos 121 e 122 da Lei 39/2015, do 1 de outubro, do procedemento administrativo común das administracións públicas.</p>
    <p>Santiago de Compostela, 14 de novembro de 2017</p>
    <footer><p>Beatriz Cuiña Barja<br>Secretaria xeral técnica da Consellería de Presidencia, <br>Administracións Públicas e Xustiza</p></footer>

