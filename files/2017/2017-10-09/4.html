---
date: '2017-10-09'
id: G0425-041017-0001
page: 47357
number: 192
agency: Consellería de Política Social
section: III. Outras disposicións.
title: >-
  ORDE do 2 de outubro de 2017 pola que se modifica a Orde do 6 de maio de 2016
  pola que se regulan as bases que rexerán o procedemento de concesión de axudas
  para a posta en marcha de casas niño, parcialmente cofinanciadas polo Fondo
  Europeo de Desenvolvemento Rexional no marco do programa operativo Feder
  Galicia 2014-2020, e se procede á súa convocatoria en réxime de concorrencia
  competitiva para os anos 2016, 2017, 2018 e 2019.
range: Orde
url: >-
  https://www.xunta.gal/dog/Publicados/2017/20171009/AnuncioG0425-041017-0001_gl.html
---
<p>O 23 de maio de 2016 publicouse no Diario Oficial de Galicia a Orde do 6 de maio de 2016 pola que se regulan as bases que rexerán o procedemento de concesión de axudas para a posta en marcha de casas niño, parcialmente cofinanciadas polo Fondo Europeo de Desenvolvemento Rexional no marco do programa operativo Feder Galicia 2014-2020, e se procede á súa convocatoria en réxime de concorrencia competitiva para os anos 2016, 2017, 2018 e 2019.</p>
    <p>O programa de creación e posta en marcha de casas niño diríxese a apoiar a posta en funcionamento de experiencias piloto nos núcleos rurais de Galicia que, por mor da súa escaseza de poboación, carecen de recursos de atención continuada á infancia de ata tres anos de idade, coa finalidade de que as ditas experiencias piloto poidan garantir a futura posta en marcha eficiente de servizos de conciliación formalmente regulados baixo a denominación de casas niño. </p>
    <p>Mediante a Orde do 6 de maio de 2016 realizouse a primeira convocatoria destas experiencias piloto para os exercicios 2016 a 2019.</p>
    <p>No Diario Oficial de Galicia do 23 de xuño de 2017 publícase a Orde do 13 de xuño de 2017 pola que se convocan de novo estas axudas para os exercicios 2017 a 2020. Nesta segunda convocatoria mellórase o procedemento de xestión das axudas. En concreto, para a prima polo desenvolvemento do proxecto, ademais de incluír un pagamento anticipado de ata o 80 % da subvención concedida para a primeira anualidade, inclúense anticipos de pagamento de ata o 35 % da subvención concedida para o resto das anualidades. Esta mellora ten por finalidade que as persoas beneficiarias conten coa liquidez suficiente para facer fronte aos gastos da primeira fase do proxecto.</p>
    <p>Polo tanto, resulta coherente modificar a orde de convocatoria para os exercicios 2016 a 2019 para incluír esta mellora do programa coa incorporación dos pagamentos anticipados de ata o 35 % na prima polo desenvolvemento do proxecto, nos próximos exercicios 2018 e 2019.</p>
    <p>En consecuencia, facendo uso das facultades que me confire o artigo 34 da Lei 1/1983, do 22 de febreiro, de normas reguladoras da Xunta de Galicia e da súa Presidencia,</p>
    <h2>RESOLVO:</h2>
    <p>Artigo único. Modificación da Orde do 6 de maio de 2016 pola que se regulan as bases que rexerán o procedemento de concesión de axudas para a posta en marcha de casas niño, parcialmente cofinanciadas polo Fondo Europeo de Desenvolvemento Rexional no marco do programa operativo Feder Galicia 2014-2020, e se procede á súa convocatoria en réxime de concorrencia competitiva para os anos 2016, 2017, 2018 e 2019.</p>
    <p>Engádese un segundo parágrafo no punto 2.2.2 do artigo 21 da Orde do 6 de maio de 2016 pola que se regulan as bases que rexerán o procedemento de concesión de axudas para a posta en marcha de casas niño, parcialmente cofinanciadas polo Fondo Europeo de Desenvolvemento Rexional no marco do programa operativo Feder Galicia 2014-2020, e se procede á súa convocatoria en réxime de concorrencia competitiva para os anos 2016, 2017, 2018 e 2019, coa seguinte redacción:</p>
    <p>«Nas anualidades 2018 e 2019 realizarase, unha vez que se abra contablemente o correspondente exercicio orzamentario, un pagamento anticipado de ata o 35 % da subvención que corresponda por este concepto. O importe restante destas anualidades librarase logo da xustificación por parte das persoas beneficiarias do desenvolvemento do proxecto piloto nas condicións exixidas nesta orde e da comprobación material destes puntos».</p>
    <p>Disposición derradeira única. Entrada en vigor </p>
    <p>Esta orde entrará en vigor o día seguinte ao da súa publicación no Diario Oficial de Galicia. </p>
    <p>Santiago de Compostela, 2 de outubro de 2017 </p>
    <footer><p>José Manuel Rey Varela<br>Conselleiro de Política Social</p></footer>

