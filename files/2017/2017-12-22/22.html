---
date: '2017-12-22'
id: G0424-130717-0001
page: 58088
number: 242
agency: 'Consellería de Economía, Emprego e Industria'
section: VI. Anuncios. a) Administración autonómica.
title: >-
  RESOLUCIÓN do 30 de xuño de 2017, da Xefatura Territorial de Pontevedra, de
  autorización administrativa, declaración, en concreto, de utilidade pública e
  a necesidade da urxente ocupación que leva implícita e de autorización
  administrativa de construción dunha instalación eléctrica no concello de Oia
  (expediente IN407A 2015/79-4).
range: Resolución
url: >-
  https://www.xunta.gal/dog/Publicados/2017/20171222/AnuncioG0424-130717-0001_gl.html
---
<p>Visto o expediente para outorgamento de autorización administrativa, declaración, en concreto, de utilidade pública e a necesidade da urxente ocupación que leva implícita e de autorización administrativa de construción da instalación eléctrica que a continuación se describe:</p>
    <p>Solicitante: Hidrotide, A.I.E.</p>
    <p>Domicilio social: rúa Martínez Padín, 4, 1º B, 36700 Tui.</p>
    <p>Título: D.U.P. e modificado da LMT de evacuación da C.H. de Burgueira.</p>
    <p>Situación: Oia.</p>
    <p>Características técnicas: LMT subterránea a 20 kV con condutor RHZ de 160 metros de lonxitude, con orixe na central hidroeléctrica de Burgueira, no río Tamuxe, e final no apoio nº 2 da liña aérea de evacuación existente. A liña aérea existente consta de 7 apoios e ten unha lonxitude de 1.120 metros. A instalación está situada nos lugares de Lourezá e Burgueira, concello de Oia.</p>
    <p>Respecto das alegacións presentadas polas comunidades de montes, basicamente as comunidades veciñais opóñense á prevalencia de instalación eléctrica sobre o monte e indican a necesidade de declaración de impacto ambiental, previa á autorización da instalación por parte do órgano competente en materia de enerxía. Ás ditas alegacións procede indicar:</p>
    <p>– Respecto da prevalencia do monte sobre a liña, a Dirección Xeral de Enerxía e Minas solicitou informe á Dirección Xeral de Ordenación e Produción Forestal, que se pronuncia no seguinte senso:</p>
    <p>«IV. Valoración da viabilidade de obter a compatibilidade da utilidade pública desta infraestrutura:</p>
    <p>Vistos os antecedentes expostos, esta dirección xeral de ordenación forestal non atopa inconveniente en tramitar unha nova declaración de prevalencia sempre que:</p>
    <p>• A declaración se refira á totalidade da instalación (azud, central hidroeléctrica, condución de augas, liña eléctrica de evacuación) existente dentro de cada comunidade veciñal, non a unha parte.</p>
    <p>• A expropiación sexa compatible coas sentenzas xudiciais que se citaron ao longo deste escrito recaídas sobre o conflicto existente entre Hidrotide e as comunidades veciñais».</p>
    <p>Polo que a prevalencia é un trámite posterior que se realiza entre as dúas utilidades públicas e que en ningún caso se declara pola declaración de utilidade pública da instalación eléctrica.</p>
    <p>– Respecto da necesidade de estudo de avaliación ambiental, o anexo II. Proxectos sometidos a avaliación ambiental simplificada regulada no título II, capítulo II, sección 2ª, da Lei 21/2013, do 9 de diciembre, de avaliación ambiental, indica como instalacións sometidas a avaliación ambiental simplificada:</p>
    <p>Construción de liñas para a transmisión de enerxía eléctrica (proxectos no incluídos no anexo I) cunha voltaxe igual o superior a 15 kV, que teñán unha lonxitude superior a 3 km, salvo que discorran integramente en subterráneo por solo urbanizado, así como as súas subestacións asociadas.</p>
    <p>Polo que sendo a lonxitude da liña que se autorizará inferior aos 3 km indicados, non procede a tramitación de estudo de impacto ambiental ante o órgano competente en Medio.</p>
    <p>– Respecto da posibilidade de declarar a utilidade pública dunha instalación eléctrica unha vez construída e posta en funcionamento, o Tribunal Supremo considera a súa viabilidade como o confirma a Sentencia do 26 xuño de 2007, da Sala do Contencioso-Administrativo, Sección Sexta, do Tribunal Supremo, no punto cuarto dos fundamentos de dereito indica que non procede declarar a utilidade pública dunha instalación eléctrica cando se dispoña de título hábil para a disposición dos terreos precisos para a instalación e funcionamento daquela, pero á vez establece a posibilidade de solicitar a declaración de utilidade pública dunha instalación eléctrica cando se extingue o dito título habilitante para a ocupación dos terreos:</p>
    <p>«Ao momento de ditarse as resolucións impugnadas na instancia subsistía o referido arrendamento, título hábil para que a empresa solicitante dispoña dos terreos precisos para a instalación e funcionamento da explotación eléctrica, que de feito vén funcionando con normalidade, o que fai imnecesario e, polo tanto, inxustificado o exercicio da potestade expropiatoria para tal fin, sen prexuízo do que poida formularse para o caso de que tal título habilitante se extinga e poida invocarse a necesidade de obter a dispoñibilidade dos terreos mediante o exercizo da potestade expropiatoria».</p>
    <p>Por todo o anterior, e tendo en conta que a declaración de utilidade pública dunha instalación de xeración de enerxía eléctrica vén recoñecida no artigo 54.1 da Lei 24/2013, do sector eléctrico, incluíndose as infraestruturas de evacuación de acordo co artigo 21.5 da mesma lei e cumpridos os trámites ordenados na Lei 24/2013, do 26 de decembro, do sector eléctrico e nos capítulos II e V do título VII do Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica e na Resolución da Consellería de Economía e Industria do 19 de febreiro de 2014, pola que se aproba o procedemento de autorización administrativa de construción, DOG nº 54, do 19 de marzo, esta xefatura territorial</p>
    <h2>RESOLVE:</h2>
    <p>Conceder autorización administrativa, e declarar, en concreto, a utilidade pública e a necesidade da urxente ocupación que leva implícita dos bens afectados pola devandita instalación, cuxas características se axustarán en todas as súas partes ás que figuran no proxecto de execución e ás condicións técnicas e de seguridade establecidas nos regulamentos de aplicación, e nos condicionados establecidos polos ministerios, organismos ou corporacións que constan no expediente.</p>
    <p>Estas autorizacións outórganse sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para a realización das obras das instalacións autorizadas.</p>
    <p>O prazo de posta en marcha da instalación, de acordo co artigo 131 do Real decreto 1955/2000, será de 14 meses a partir da recepción da presente resolución. Para efectos da posible solicitude de prórroga, o peticionario deberá ter en conta o disposto no capítulo IV do Decreto 1775/1967, do 22 de xullo.</p>
    <p>Contra a presente resolución poderá interpoñer recurso de alzada ante o conselleiro de Economía, Emprego e Industria, no prazo dun mes contado a partir do día seguinte ao da notificación desta resolución, tamén poderá interpoñer calquera outro recurso que considere pertinente ao seu dereito.</p>
    <p>Pontevedra, 30 de xuño de 2017</p>
    <footer><p>Ignacio Rial Santomé<br>Xefe territorial de Pontevedra</p></footer>

