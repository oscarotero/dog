---
date: '2017-08-10'
id: C3Q2-270717-0001
page: 38700
number: 152
agency: Instituto Galego da Vivenda e Solo
section: VI. Anuncios. a) Administración autonómica.
title: >-
  RESOLUCIÓN do 4 de xullo de 2017, da Comisión Provincial de Vivenda da Coruña,
  pola que se acorda o inicio do proceso de selección de persoas adxudicatarias
  de vivendas de promoción pública en segundas ou posteriores adxudicacións no
  concello de Santiago de Compostela (expediente C-2002/010 (Belvís).
range: Resolución
url: >-
  https://www.xunta.gal/dog/Publicados/2017/20170810/AnuncioC3Q2-270717-0001_gl.html
---
<p>De conformidade co establecido no Decreto 1/2010, do 8 de xaneiro, polo que se regula o Rexistro Único de Demandantes de Vivenda da Comunidade Autónoma de Galicia e a adxudicación das vivendas protexidas, así como as acollidas a programas de acceso á vivenda con axudas públicas, e no Decreto 253/2007, do 13 de decembro, de réxime xurídico do solo e das edificacións promovidas polo Instituto Galego da Vivenda e Solo, a Comisión Provincial de Vivenda da Coruña</p>
    <p class="dog-titulo">ACORDA:</p>
    <p>Iniciar o proceso de selección de adxudicatarios/as de vivendas de promoción pública en segundas ou posteriores adxudicacións no concello de Santiago de Compostela, expediente C-2002/010 (Belvís), que se desenvolverá de conformidade coas seguintes bases:</p>
    <p>Primeira. <em>Obxecto do procedemento</em></p>
    <p>1. O procedemento ten por obxecto adxudicar, logo dos seu correspondente proceso de selección de adxudicatarios/as, as dez vivendas de promoción pública do concello de Santiago de Compostela que se indican á continuación e as vivendas da mesma promoción singular que estean de novo a disposición do IGVS ao longo do período de vixencia destas bases, consonte o establecido na base sétima.</p>
    <table>
     <thead>
      <tr>
       <td>Expediente</td>
       <td>Conta</td>
       <td>Enderezo</td>
       <td>m2 útiles</td>
       <td>Nº hab.</td>
      </tr>
     </thead>
     <tbody>
      <tr>
       <td>C2002/010</td>
       <td>2</td>
       <td>Camiño da Ameixaga bloque 1, P24-1º esq.</td>
       <td>81,96</td>
       <td>3</td>
      </tr>
      <tr>
       <td>C2002/010</td>
       <td>4</td>
       <td>Camiño da Ameixaga bloque 1, P24-2º esq.</td>
       <td>81,96</td>
       <td>3</td>
      </tr>
      <tr>
       <td>C2002/010</td>
       <td>18</td>
       <td>Camiño da Ameixaga bloque 2, P11-1º esq.</td>
       <td>63,89</td>
       <td>2</td>
      </tr>
      <tr>
       <td>C2002/010</td>
       <td>26</td>
       <td>Camiño da Ameixaga bloque 2, P7-1º esq.</td>
       <td>63,89</td>
       <td>2</td>
      </tr>
      <tr>
       <td>C2002/010</td>
       <td>34</td>
       <td>Camiño da Ameixada bloque, P8-3º esq.</td>
       <td>64,53</td>
       <td>2</td>
      </tr>
      <tr>
       <td>C2002/010</td>
       <td>38</td>
       <td>Camiño da Ameixaga bloque 3, P6-2º esq.</td>
       <td>80,61</td>
       <td>3</td>
      </tr>
      <tr>
       <td>C2002/010</td>
       <td>47</td>
       <td>Camiño da Ameixaga bloque 4, P12-3º dta.</td>
       <td>80,61</td>
       <td>3</td>
      </tr>
      <tr>
       <td>C2002/010</td>
       <td>58</td>
       <td>Camiño da Ameixaga bloque 5, P16-1º esq.</td>
       <td>64,53</td>
       <td>2</td>
      </tr>
      <tr>
       <td>C2002/010</td>
       <td>63</td>
       <td>Camiño da Ameixaga bloque 5, P14-1º dta.</td>
       <td>64,53</td>
       <td>2</td>
      </tr>
      <tr>
       <td>C2002/010</td>
       <td>66</td>
       <td>Camiño da Ameixaga bloque 5, P14-2º esq.</td>
       <td>64,53</td>
       <td>2</td>
      </tr>
     </tbody>
    </table>
    <p>Todas as vivendas dispoñen de rocho e garaxe.</p>
    <p>2. A promoción de que se trata foi cualificada como promoción singular ao abeiro da disposición adicional terceira do Decreto 257/2004, do 29 de outubro. O réxime xurídico é o das vivendas cualificadas en núcleo histórico.</p>
    <p>3. Para realizar as adxudicacións elaborarase unha lista, integrada por 30 persoas inscritas no Rexistro Único de Demandantes de Vivenda (se as houbese), para a quenda xeral, elixidas polo procedemento previsto nestas bases.</p>
    <p>Segunda. <em>Requisitos dos beneficiarios/as</em></p>
    <p>1. Poderán resultar adxudicatarias das vivendas as persoas, nacionais ou estranxeiras, maiores de idade ou menores emancipadas, con plena capacidade de obrar que reúnan os seguintes requisitos:</p>
    <p>a) Atoparse inscritas no Rexistro Único de Demandantes na data desta resolución de inicio, na sección 1ª ou 2ª, subsección alugamento/arrendamento, do Rexistro de Demandantes para o concello de Santiago de Compostela como concello preferente</p>
    <p>b) Pertencer ao colectivo a que van destinadas as vivendas desta promoción: demandantes de entre 18 e 35 anos.</p>
    <p>c) Acreditar ingresos ponderados por unidade familiar ou convivencial, no último exercicio fiscal vencido, entre 1 e 3,5 veces o índice público de rendas de efectos múltiples (IPREM).</p>
    <p>d) Formar parte dunha unidade familiar/convivencial de ata 6 integrantes, en atención ás características das vivendas ofertadas.</p>
    <p>e) Residir ou traballar no concello de Santiago de Compostela, agás no caso de emigrantes que desexen retornar e que acrediten residir fóra de Galicia por un tempo non inferior a cinco anos.</p>
    <p>f) Carecer calquera membro da unidade familiar ou convivencial de vivenda en calidade de propietario/a, agás que se dea algunha das seguintes circunstancias:</p>
    <p>– Acreditar que a vivenda da que se dispón sexa inhabitable, insuficiente ou inadecuada nos termos do artigo 10.IV do Decreto 253/2007. Se resulta adxudicatario/a, queda obrigado a ofertar ao IGVS a dita vivenda.</p>
    <p>– Habitar unha vivenda suxeita a expediente de expropiación ou desafiuzamento xudicial ou administrativo non imputable ao interesado, ou ben ocupar aloxamentos provisionais como consecuencia de situacións de emerxencia ou remodelación que impliquen a perda da vivenda.</p>
    <p>g) Non atoparse en ningunha destas circunstancias, referidas a calquera membro da unidade familiar ou convivencial:</p>
    <p>– Que xa foran titulares de VPP e a perdesen como consecuencia dun procedemento de desafiuzamento, resolución de contrato tramitado polo IGVS ou a allease por calquera causa, coa excepción de cambio de residencia por motivos laborais, ou outros xustificados, a xuízo da Comisión Provincial.</p>
    <p>– Que sexan titulares de bens inmobles de natureza rústica ou urbana suxeitos ao imposto sobre bens inmobles que teñan un valor catastral superior a 30.000 euros.</p>
    <p>2. Sen prexuízo do antedito, será requisito para a adxudicación da vivenda manter a vixencia da inscrición ao longo de todo o proceso de selección, de xeito que a falta de renovación da inscrición, de resultar obrigada nos termos do artigo 15 do Decreto 1/2010, en calquera momento anterior ao acordo de adxudicación definitiva, determinará a perda do dereito ao acceso á vivenda.</p>
    <p>Terceira. <em>Réxime de adxudicación</em></p>
    <p>1. A vivenda adxudicarase en réxime de arrendamento para satisfacer as necesidades dos colectivos especificados.</p>
    <p>O réxime de adxudicación manterase durante toda a vixencia do réxime legal de protección sen que sexa posible o cambio de réxime de alugamento a compra.</p>
    <p>2. De conformidade co artigo 74 da Lei 8/2012, a Comisión Provincial de Vivenda poderá, en calquera momento anterior á aprobación da lista definitiva de adxudicatarios/as e de espera, afectar vivendas deste proceso para a súa adxudicación en réxime de arrendamento a persoas que formen parte dos colectivos a que van destinadas as vivendas da promoción, polo procedemento previsto no artigo 47 e seguintes do Decreto 253/2007.</p>
    <p>Cuarta. <em>Condicións xerais de carácter económico</em></p>
    <p>O contrato de arrendamento terá unha vixencia de 5 anos prorrogables por períodos anuais e estará prohibido, en todo caso, a cesión ou subarrendamento, total ou parcial. A contravención desta prohibición dará lugar á resolución do contrato de arrendamento, con independencia das sancións que procedan.</p>
    <p>A renda inicial anual será a que resulte de aplicarlle o 3 % ao que sería o prezo de venda da vivenda e anexos, determinado de acordo co establecido no Decreto 253/2007.</p>
    <p>A eficacia da adxudicación estará condicionada á sinatura do correspondente contrato de arrendamento, logo do pagamento por parte do/da adxudicataria da fianza correspondente.</p>
    <p>Quinta. <em>Procedemento de selección</em></p>
    <p>1. O procedemento de selección tramitarase consonte o establecido nos artigos 22 a 30 do Decreto 1/2010.</p>
    <p>2. A selección efectuarase mediante sorteo, que se celebrará ante notario o día 29 de agosto do 2017, agás indispoñibilidade do fedatario autorizante, en cuxo caso se publicará a data definitiva do sorteo na páxina web do IGVS, cunha antelación mínima de tres días naturais.</p>
    <p>No sorteo elixiranse 30 persoas (se as houbese) por orde correlativa.</p>
    <p>3. Unha vez rematado o sorteo, procederase á publicación da lista provisional de adxudicatarios/as e de espera. Realizados os trámites previstos nos artigos 24 e 25 do Decreto 1/2010, a Comisión Provincial de Vivenda ditará resolución aprobatoria da lista definitiva de adxudicatarios/as e de espera.</p>
    <p>Sexta. <em>Publicidade, reclamacións e recursos</em></p>
    <p>1. A resolución de inicio do procedemento de adxudicación publicarase no DOG e nela indicarase o medio onde se efectuarán as sucesivas publicacións, entendendo por sucesivas publicacións as das listas provisional e definitiva de adxudicatarios/as e de espera.</p>
    <p>A publicación das listas provisional e definitiva de adxudicatarios/as e de espera realizarase nos taboleiros de anuncios do concello, no da Área Provincial do Instituto Galego da Vivenda e Solo e na páxina web do organismo.</p>
    <p>A publicación substituirá as notificacións persoais de conformidade co previsto no artigo 45 da Lei 39/2015, do 1 de outubro, do procedemento administrativo común das administracións públicas.</p>
    <p>2. Tras a publicación da lista provisional na forma indicada, as persoas solicitantes que se consideren prexudicadas no seu dereito disporán dun prazo de dez días para presentar reclamacións ante a Comisión Provincial de Vivenda, que deberá adoptar a resolución que proceda no prazo máximo de tres meses.</p>
    <p>3. Contra a aprobación da lista definitiva de adxudicatarios/as e de espera, logo da súa publicación nos termos sinalados no número 1, poderase interpor recurso de reposición de conformidade co establecido no artigo 123 da Lei 39/2015.</p>
    <p>Sétima. <em>Vixencia das listas definitivas</em></p>
    <p>As listas definitivas deste proceso de selección manterán a súa vixencia ata que teña lugar algunha das seguintes circunstancias:</p>
    <p>– Que se cumpra un ano desde a aprobación de tales listas.</p>
    <p>– Que se produza a súa caducidade automática ao resultar esgotadas por non quedaren integrantes aos cales ofertar as vivendas.</p>
    <p>– Que sexan aprobadas novas listas definitivas noutro proceso en que se inclúan as vivendas vacantes deste.</p>
    <p>A Coruña, 4 de xullo de 2017</p>
    <footer><p>José Antonio Álvarez Vidal<br>Presidente da Comisión Provincial de Vivenda da Coruña</p></footer>

