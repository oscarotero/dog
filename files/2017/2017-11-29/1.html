---
date: '2017-11-29'
id: G0422-211117-0001
page: 54473
number: 227
agency: Consellería de Medio Ambiente e Ordenación do Territorio
section: III. Outras disposicións.
title: >-
  ORDE do 11 de outubro de 2017 de aprobación definitiva do Plan xeral de
  ordenación municipal de Sada.
range: Orde
url: >-
  https://www.xunta.gal/dog/Publicados/2017/20171129/AnuncioG0422-211117-0001_gl.html
---
<p>O Concello de Sada eleva para a súa aprobación definitiva o expediente do Plan xeral de ordenación municipal (en diante, PXOM), conforme o previsto no artigo 85.7 da Lei 9/2002, do 30 de decembro, de ordenación urbanística e protección do medio rural de Galicia (en diante, LOUG), en relación coa disposición transitoria segunda da Lei 2/2016, do 10 de febreiro, do solo de Galicia.</p>
    <p>Analizada a documentación remitida polo concello e vista a proposta literal que nesta mesma data eleva a Dirección Xeral de Ordenación do Territorio e Urbanismo, resulta:</p>
    <p>I. Antecedentes.</p>
    <p>I.1. Planeamento municipal vixente.</p>
    <p>O Concello de Sada réxese polas Normas subsidiarias de planeamento municipal aprobadas definitivamente o 10.1.1997 (en diante, NSP), afectadas polo Decreto 29/2006, do 16 de febreiro, polo que se suspende a vixencia das normas subsidiarias de planeamento municipal de Sada e se aproba a ordenación urbanística provisional ata a entrada en vigor do novo planeamento. Este decreto foi modificado polos decretos 193/2008, do 28 de agosto, e 53/2012, do 19 de xaneiro.</p>
    <p>En desenvolvemento das NSP aprobáronse os seguintes instrumentos:</p>
    <p>– Plan parcial SAUR-8 en Meirás (AD 25.1.2001).</p>
    <p>– Plan parcial SAU-3 (revisión do PP) Praia de San Pedro de Veigue (AD 14.6.1996).</p>
    <p>– Plan parcial SAU-10 Fortiñón (AD 1.7.1994).</p>
    <p>– Plan parcial SAU-2 As Brañas (AD 7.4.1994).</p>
    <p>– Plan parcial SAU-6 Souto da Igrexa en Meirás (AD 30.3.1993).</p>
    <p>– Plan parcial actuación industrial no Espírito Santo. Sada-Cambre (AD 7.10.1992).</p>
    <p>– Plan parcial SAU-5 Ferradura (AD 18.6.1992).</p>
    <p>– Plan parcial SAU-5 Solo Industrial. Soñeiro (AD 10.4.1992).</p>
    <p>– Plan especial PE-3 As Brañas (AD 7.4.1994).</p>
    <p>– Plan especial zona de contacto co porto. Fontán (AD 23.2.1979).</p>
    <p>I.2. Figuras de ordenación do territorio con incidencia supramunicipal.</p>
    <p>O Concello de Sada está afectado polo Plan de ordenación do litoral de Galicia (Decreto 20/2011, do 10 de febreiro, en diante POL); polo Plan sectorial da rede viaria da Coruña, Arteixo, Culleredo, Cambre, Oleiros, Sada e Bergondo (AD 29.7.2004, DOG 20.9.2004); e polos proxectos sectoriais de incidencia supramunicipal: ampliación do centro de atención especial a persoas con parálise cerebral, ASPACE (AD 16.11.2006, DOG 28.12.2006) e ampliación da estación de ITV de Espírito Santo (AD 20.12.2012, DOG 25.1.2013).</p>
    <p>I.3. Tramitación.</p>
    <p>1. Ao abeiro do artigo 85.1 da LOUG, constan informes do arquitecto e do secretario municipal, do 23.12.2011; así como do arquitecto asesor, do 22.12.2011.</p>
    <p>2. O 30.5.2012 a Secretaría Xeral de Ordenación do Territorio e Urbanismo emitiu informe previo á aprobación inicial (IPAI) do PXOM de Sada redactado en decembro de 2011 e marzo de 2012.</p>
    <p>3. Constan informes municipais previos á aprobación inicial: técnico, do 11.12.2012; Intervención, do 14.12.2012; e Secretaría, do 13.12.2012.</p>
    <p>4. Na sesión do 21.12.2012, o Concello Pleno acordou aprobar inicialmente o PXOM e sometelo a información pública mediante anuncios nos xornais <em>El Ideal Gallego</em> e <em>La Voz de Galicia</em>, do 22.1.2013, así como no <em>Diario Oficial de Galicia</em> do 21.1.2013. Deuse audiencia aos concellos limítrofes de Bergondo, Cambre e Oleiros e solicitáronse informes aos organismos con competencias de carácter sectorial.</p>
    <p>5. A Secretaría Xeral de Calidade e Avaliación Ambiental formulou a memoria ambiental correspondente ao procedemento de avaliación ambiental estratéxica do PXOM do Concello de Sada, o 25.2.2015 (DOG 30.3.2015).</p>
    <p>6. Constan os informes municipais previos á aprobación provisional:</p>
    <p>• Intervención do 2.3.2016.</p>
    <p>• Técnico de urbanismo (informe xurídico) do 3.3.2016.</p>
    <p>• Secretaría do 10.3.2016.</p>
    <p>• Arquitecto da Deputación Provincial, do 26.2.2016, por carecer o concello de arquitecto.</p>
    <p>7. O PXOM foi aprobado provisionalmente polo Concello Pleno do 17.3.2016.</p>
    <p>8. Mediante Orde do 30.1.2017, a Consellería de Medio Ambiente e Ordenación do Territorio resolveu non outorgar a aprobación definitiva ao PXOM de Sada, e sinalou unha serie de deficiencias para emendar.</p>
    <p>9. Constan os seguintes informes municipais, previos á aprobación provisional derivada desa orde da Consellería de Medio Ambiente e Ordenación do Territorio: </p>
    <p>• Informe xurídico do técnico de urbanismo do 18.4.2017.</p>
    <p>• Informe do arquitecto técnico do 19.4.2017.</p>
    <p>• Informe complementario conxunto do arquitecto técnico e do técnico de urbanismo do 15.5.2017.</p>
    <p>• Informe do interventor do 18.5.2017.</p>
    <p>• Informe do secretario do 18.5.2017.</p>
    <p>10. O plan xeral foi aprobado provisionalmente polo Concello Pleno do 25.5.2017.</p>
    <p>11. Constan informes favorables da Axencia Galega de Infraestruturas do 28.8.2017, con respecto á afección da Vía Ártabra, treito. N-VI-AP-9, e Dirección Xeral de Telecomunicacións e Tecnoloxías da Información do Ministerio de Enerxía, Turismo e Axenda Dixital, do 29.9.2017, de ratificación do emitido anteriormente de resultas da entrada en vigor da Lei 9/2014, do 9 de maio, xeral de telecomunicacións.</p>
    <p>12. O Concello achega proposta do tomo IV da normativa do PXOM, onde se recolle a emenda do requirido polo Ministerio de Enerxía, Turismo e Axenda Dixital, xunto co informe do equipo redactor explicativo das correccións requiridas.</p>
    <p>II. Análise e consideracións.</p>
    <p>Logo de analizar a documentación do PXOM de Sada datada en marzo de 2017, redactada por Monteoliva Arquitectura, S.L.P., e dilixenciada polo secretario municipal con razón da aprobación provisional 2 en sesión plenaria do 25.5.2017, púidose verificar o cumprimento das deficiencias sinaladas na anterior Orde da Consellería de Medio Ambiente e Ordenación do Territorio do 30.1.2017, así como a súa adaptación á lexislación urbanística vixente, se ben cómpre sinalar as seguintes puntualizacións:</p>
    <p>II.1. Informes sectoriais.</p>
    <p>A redacción dos artigos 1.5.1; 5.7.1.c); e 7.1.1.5 da normativa debe axustarse á validada polo Ministerio de Enerxía, Turismo e Axenda Dixital no informe favorable do 29.9.2017, recollida no informe do equipo redactor do 21.9.2017.</p>
    <p>No título X da normativa de protección do patrimonio histórico artístico, cultural e natural, engadirase un artigo que recolla o último punto das conclusións do informe da Dirección Xeral de Conservación da Natureza do 6.9.2013 respecto da necesidade de informe das actuacións que poidan afectar os valores naturais. </p>
    <p>II.2. Solo urbano.</p>
    <p>Na área de planeamento transitorio APT-UEI-8, na cal se realizan modificacións que afectan o proxecto de equidistribución, o PXOM poderá incorporar o planeamento anterior, recoñocéndoo estritamente; ou, noutro caso, e de conformidade coa disposición transitoria primeira, letra c), da LOUG, deberá axustarse integramente ao establecido pola LOUG e pola lexislación sectorial para o solo urbano non consolidado.</p>
    <p>II.3. Adecuación ao Plan de ordenación do litoral.</p>
    <p>Na ficha do plan especial previsto na contorna das praias de San Pedro e Cirro (PEPOID Veigue) constará a obriga de realizar un estudo de carga desas praias, para o efecto previsto no artigo 90 do POL de resolver as necesidades respecto a accesos e aparcadoiros; así como de incorporar un estudo de impacto e integración paisaxística, segundo o artigo 71 da normativa do POL, no ámbito de recualificación delimitado nese plan especial.</p>
    <p>II.4. Erros documentais.</p>
    <p>Na serie grafarase correctamente a liña límite de edificación da estrada VG 1.3-Porto de Lorbé, adecuando a categorización do solo rústico afectado.</p>
    <p>Na páxina 180 do anexo á normativa (procedemento de aviación civil) debe remitirse ao plano SA-5 da serie Estrutura xeral-Servidumes aeronáuticas, no canto de ao anexo 11.</p>
    <p>A competencia para resolver sobre a aprobación definitiva do planeamento xeral corresponde á conselleira de Medio Ambiente e Ordenación do Territorio, de conformidade co disposto nos artigos 61 e 83.5 da Lei 2/2016, do 10 de febreiro, do solo de Galicia, e nos artigos 1 e 4 do Decreto 167/2015, do 13 de novembro, polo que se establece a estrutura orgánica da Consellería de Medio Ambiente e Ordenación do Territorio, en relación co Decreto 177/2016, do 15 de decembro, polo que se fixa a estrutura orgánica da Vicepresidencia e das consellerías da Xunta de Galicia.</p>
    <p>III. Resolución.</p>
    <p>En consecuencia, e visto o que antecede,</p>
    <p class="dog-titulo">RESOLVO:</p>
    <p>1. Outorgar a aprobación definitiva parcial ao Plan xeral de ordenación municipal de Sada, de acordo co establecido no artigo 85.7.a) da Lei 9/2002, do 30 de decembro, de ordenación urbanística e de protección do medio rural de Galicia, con suxeición ao cumprimento das condicións sinaladas no número II anterior; deixando en suspenso a área de planeamento transitorio APT-UEI-8. </p>
    <p>2. De conformidade co artigo 88 da Lei 2/2016, do 10 de febreiro, do solo de Galicia, e o artigo 212.1 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro, a Dirección Xeral de Ordenación do Territorio e Urbanismo inscribirá de oficio o Plan xeral de ordenación municipal do Concello de Sada no Rexistro de Planeamento Urbanístico de Galicia.</p>
    <p>3. De conformidade co disposto polos artigos 82 e 88.4 da Lei 2/2016, do 10 de febreiro, do solo de Galicia, e 70 da Lei 7/1985, do 2 de abril, reguladora das Bases de réxime local, o concello deberá publicar no <em>Boletín Oficial</em> da provincia a normativa e ordenanzas do PXOM aprobado definitivamente, unha vez inscrito no Rexistro de Planeamento Urbanístico.</p>
    <p>4. Notifíquese esta orde ao Concello e publíquese no <em>Diario Oficial de Galicia</em>, de conformidade co disposto no artigo 199.2 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro.</p>
    <p>5. Contra esta orde cabe interpoñer recurso contencioso-administrativo ante a Sala do Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 11 de outubro de 2017</p>
    <footer><p>Beatriz Mato Otero<br>Conselleira de Medio Ambiente e Ordenación do Territorio</p></footer>

