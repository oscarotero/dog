---
date: '2017-12-20'
id: G0423-121217-0002
page: 57576
number: 240
agency: Consellería de Infraestruturas e Vivenda
section: III. Outras disposicións.
title: >-
  DECRETO 128/2017, do 30 de novembro, polo que se declara en concreto a
  utilidade pública e se dispón a urxente ocupación dos bens e dereitos
  afectados polo documento Reformado número 2 do acondicionamento da AC-406
  Portomouro-Santa Comba, treito parque empresarial de Santa Comba-Abuín, de
  clave AC/08/064.01.1, no concello de Santa Comba.
range: Decreto
url: >-
  https://www.xunta.gal/dog/Publicados/2017/20171220/AnuncioG0423-121217-0002_gl.html
---
<p>Antecedentes:</p>
    <p>O 20 de abril de 2017 publicouse no <em>Diario Oficial de Galicia</em> núm. 76 o Anuncio do 6 de abril de 2017 polo que se somete ao trámite de información pública o documento Reformado núm. 2 do acondicionamento da AC-406 Portomouro-Santa Comba, treito parque empresarial de Santa Comba-Abuín, de clave: AC/08/064.01.1, así como a relación individual de bens, dereitos e propietarios afectados polo proxecto referenciado.</p>
    <p>Posteriormente, e tras a análise das alegacións, informes e certificacións presentadas, o 24 de novembro de 2017 aprobouse o expediente de información pública do documento: Reformado núm. 2 do acondicionamento da AC-406 Portomouro-Santa Comba, treito parque empresarial de Santa Comba-Abuín, de clave: AC/08/064.01.1.</p>
    <p>Este proxecto ten por obxecto definir as obras necesarias para o acondicionamento da estrada AC-406, no seu treito do parque empresarial de Santa Comba-Abuín, coa finalidade de executar unha adaptación que permita que os usuarios poidan evitar a travesía ao núcleo de Salgueiroas, nos pp.qq. 25+680-27+740, da estrada AC-406 Portomouro-Santa Comba, que permita reducir o tempo de percorrido e contribúa a mellorar a seguridade viaria, xa que o treito obxecto da actuación se caracteriza por ser un trazado sinuoso con raios de curvas mínimos, interseccións con visibilidade reducida e unha sección transversal con beiravías moi estreitas.</p>
    <p>A competencia para a execución da expropiación forzosa, no ámbito das estradas non incorporadas á rede do Estado, con itinerarios que se desenvolvan integramente no seu territorio, correspóndelle á Comunidade Autónoma de Galicia, ao abeiro do número dous do artigo 28 do Estatuto de autonomía de Galicia, aprobado pola Lei orgánica 1/1981, do 6 de abril.</p>
    <p>Correspóndelle ao Consello da Xunta de Galicia, como órgano equivalente ao Consello de Ministros no ámbito da Administración autonómica, o recoñecemento concreto da utilidade pública e a declaración da urxente ocupación dos bens afectados pola expropiación a que dá lugar a realización da obra, segundo o previsto nos artigos 10 e 52 da Lei do 16 de decembro de 1954, de expropiación forzosa.</p>
    <p>Na súa virtude, por proposta da conselleira de Infraestruturas e Vivenda e logo da deliberación do Consello da Xunta de Galicia, na súa reunión do día trinta de novembro de dous mil dezasete,</p>
    <h2>DISPOÑO:</h2>
    <p>Artigo único. Declarar, en concreto, a utilidade pública e a necesidade de urxente ocupación, para os efectos de expropiación forzosa, dos bens e dereitos que se concretan no expediente administrativo instruído, así como en calquera das modificacións que sexa necesario realizar para a execución do proxecto Reformado núm. 2 do acondicionamento da AC-406 Portomouro-Santa Comba, treito parque empresarial de Santa Comba-Abuín, de clave: AC/08/064.01.1.</p>
    <p>Santiago de Compostela, trinta de novembro de dous mil dezasete</p>
    <footer><p>Alberto Núñez Feijóo<br>Presidente</p><p>Ethel María Vázquez Mourelle<br>Conselleira de Infraestruturas e Vivenda</p></footer>

