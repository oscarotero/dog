---
date: '2017-12-20'
id: G0423-121217-0001
page: 57578
number: 240
agency: Consellería de Infraestruturas e Vivenda
section: III. Outras disposicións.
title: >-
  DECRETO 129/2017, do 30 de novembro, polo que se declara en concreto a
  utilidade pública e se dispón a urxente ocupación dos bens e dereitos
  afectados polo proxecto de construcción do itinerario peonil e ciclista na
  AC-116, treito Río do Pozo - AC-114, punto quilométrico 4+120 - 6+500, de
  clave AC/16/061.06, no concello de Narón.
range: Decreto
url: >-
  https://www.xunta.gal/dog/Publicados/2017/20171220/AnuncioG0423-121217-0001_gl.html
---
<p>Antecedentes:</p>
    <p>Primeiro. Con data do 29 de xullo de 2017 publicouse no Diario Oficial de Galicia, núm. 143, o Anuncio do 14 de xullo de 2016 polo que se sometía ao trámite de información pública o proxecto de construción do itinerario peonil e ciclista na AC-116, treito Río do Pozo - AC-114, punto quilométrico 4+120 - 6+500, de clave AC/16/061.06, así como a relación individual de bens, dereitos e propietarios afectados polo proxecto referenciado. A información pública realizouse mediante unha separata do proxecto construtivo.</p>
    <p>Segundo. Durante todo o trámite de información pública presentáronse alegacións, informes e certificados, e procedeuse á súa valoración.</p>
    <p>Este proxecto ten por obxecto, por un lado, a execución dunha senda compartida peón-bici na estrada AC-116, desde a intersección coa estrada DP-5408, de acceso ao polígono de Río do Pozo, ata o núcleo do Cruceiro, e, por outro lado, a continuidade a través da estrada AC-114 ata o mosteiro de Baltar; no termo municipal de Narón.</p>
    <p>A competencia para a execución da expropiación forzosa, no ámbito das estradas non incorporadas á rede do Estado, con itinerarios que se desenvolvan integramente no seu territorio, correspóndelle á Comunidade Autónoma de Galicia, ao abeiro do número dous do artigo 28 do Estatuto de autonomía de Galicia, aprobado pola Lei orgánica 1/1981, do 6 de abril.</p>
    <p>Correspóndelle ao Consello da Xunta de Galicia, como órgano equivalente ao Consello de Ministros, no ámbito da administración autonómica, o recoñecemento concreto da utilidade pública e a declaración da urxente ocupación dos bens afectados pola expropiación a que da lugar a realización da obra, segundo o previsto nos artigos 10 e 52 da Lei do 16 de decembro de 1954, de expropiación forzosa.</p>
    <p>Na súa virtude, por proposta da conselleira de Infraestruturas e Vivenda e logo da deliberación do Consello da Xunta de Galicia, na súa reunión do día trinta de novembro de dous mil dezasete,</p>
    <h2>DISPOÑO:</h2>
    <p>Artigo único. Declarar, en concreto, a utilidade pública e a necesidade de urxente ocupación para os efectos de expropiación forzosa, dos bens e dereitos que se concretan no expediente administrativo instruído, así como en calquera das modificacións que sexa necesario realizar para a execución do proxecto de construción do itinerario peonil e ciclista na AC-116, treito Río do Pozo - AC-114, punto quilométrico 4+120 - 6+500, de clave AC/16/061.06.</p>
    <p>Santiago de Compostela, trinta de novembro de dous mil dezasete</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Ethel María Vázquez Mourelle<br>Conselleira de Infraestruturas e Vivenda</p>

