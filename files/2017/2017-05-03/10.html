---
date: '2017-05-03'
id: O90-240417-0002
page: 21784
number: 84
agency: Axencia Galega de Desenvolvemento Rural
section: III. Outras disposicións.
title: >-
  RESOLUCIÓN do 20 de abril de 2017 pola que se fai público o acordo de cesión
  en propiedade, mediante adxudicación directa e a título gratuíto, dun inmoble
  situado no concello de Lourenzá.
range: Resolución
url: >-
  https://www.xunta.gal/dog/Publicados/2017/20170503/AnuncioO90-240417-0002_gl.html
---
<p>A Axencia Galega de Desenvolvemento Rural (Agader) adoptou o 31 de marzo de 2017 o acordo de cesión, mediante adxudicación directa e a título gratuíto, dun inmoble situado no concello de Lourenzá a favor do Concello de Lourenzá.</p>
    <p>De conformidade co artigo 86.1 do Decreto 50/1989, do 9 de marzo, polo que se aproba o Regulamento para a execución da Lei 3/1989, do 12 de abril, do patrimonio da Comunidade Autónoma de Galicia, procede publicar o dito acordo.</p>
    <p>Por todo isto,</p>
    <h2>RESOLVO:</h2>
    <p>Publicar o Acordo do 31 de marzo de 2017 da Presidencia da Agader, polo que se cede en propiedade, mediante adxudicación directa e a título gratuíto, un inmoble situado no concello de Lourenzá que se incorpora a esta resolución como documento anexo.</p>
    <p>Santiago de Compostela, 20 de abril de 2017</p>
    <footer><p>Miguel Ángel Pérez Dubois<br>Director xeral da Axencia Galega de Desenvolvemento Rural</p></footer>
    <h2>ANEXO<br>Acordo do 31 de marzo de 2017 da presidenta da Axencia Galega<br>de Desenvolvemento Rural (Agader) polo que cede en propiedade<br>mediante adxudicación directa e a título gratuíto un inmoble situado<br>no concello de Lourenzá</h2>
    <p>A Axencia Galega de Desenvolvemento Rural (Agader) é propietaria dun predio integrante dunha masa común, resultado dun procedemento de concentración o reestruturación parcelaria.</p>
    <p>O Concello de Lourenzá solicitou a cesión do inmoble, mediante adxudicación directa e a título gratuíto.</p>
    <p>O 21 de xullo de 2016 a presidenta da Agader acordou que se iniciara o procedemento para a transmisión en propiedade, mediante adxudicación directa e a título gratuíto, do inmoble.</p>
    <p>O 18 de agosto de 2016 e o 19 de xaneiro de 2017 a Subdirección de Mobilidade de Terras da Agader emitiu informes favorables á transmisión en propiedade do inmoble.</p>
    <p>O 1 de setembro de 2016 a Secretaría Xeral Técnica e do Patrimonio da Consellería de Facenda emitiu informe favorable á transmisión en propiedade do inmoble, conforme o previsto no artigo 14.2 da Lei 6/2011, do 13 de outubro, de mobilidade de terras.</p>
    <p>O 19 de setembro de 2016 a Asesoría Xurídica emitiu informe favorable á transmisión en propiedade do inmoble.</p>
    <p>O 28 de decembro de 2016 a Secretaría Xeral Técnica da Consellería do Medio Rural propuxo a transmisión en propiedade do inmoble, conforme o previsto no artigo 14.1.a) da Lei 6/2011, do 13 de outubro, de mobilidade de terras.</p>
    <p>O 26 de decembro de 2016 a Intervención Xeral da Comunidade Autónoma emitiu informe favorable á transmisión en propiedade do inmoble, conforme o previsto no artigo 11 do Decreto 101/2014, do 1 de agosto, polo que se establece a estrutura orgánica da Consellería de Facenda.</p>
    <p>O 29 de decembro de 2016 o Consello da Xunta de Galicia, autorizou a transmisión en propiedade do inmoble, conforme o previsto no artigo 17.3 da Lei 6/2011, do 13 de outubro, de mobilidade de terras.</p>
    <p>O 11 de xullo de 2013 o Consello de Dirección da Agader delegou na persoa titular da Presidencia de Agader as competencias para o alleamento e cesión de bens inmobles e dereitos reais ao que fan referencia os artigos 74.2 e 83.2 da Lei 5/2011, do 30 de setembro, do patrimonio da Comunidade Autónoma de Galicia, segundo fixo público a Resolución do 24 de xullo de 2013 (DOG núm. 148, do 5 de agosto).</p>
    <p>Tendo en conta o exposto, de acordo cos artigos 14 a 17 da Lei 6/2011, do 13 de outubro, de mobilidade de terras e 82 e seguintes da Lei 5/2011, do 30 de setembro, do patrimonio da Comunidade Autónoma de Galicia, e logo da proposta do director xeral da Agader,</p>
    <h2>DISPOÑO:</h2>
    <p>Primeiro. Acórdase a cesión, a título gratuíto, a favor do Concello de Lourenzá, da propiedade do ben inmoble, de carácter patrimonial, sito no concello de Lourenzá, que se describe a continuación:</p>
    <p>Predio 1298 do polígono 5 da zona de concentración parcelaria de Lourenzá Norte, no concello de Lourenzá, cunha extensión superficial de trinta áreas e cincuenta centiáreas. Limita norte con Carmen Arias Rodríguez e outros (1299), sur con Carmen Arias Rodríguez e outros (1299), leste con Carmen Arias Rodríguez e outros (1299), e oeste con camiño.</p>
    <p>Sobre este predio localízase o depósito de augas de Soutelo.</p>
    <p>Referencia catastral: 27027B005012980000LF.</p>
    <p>Titular catastral: terreo sobrante figura como titular catastral.</p>
    <p>Inscrición rexistral: inscrita no Rexistro da Propiedade de Mondoñedo, a nome da Comunidade Autónoma de Galicia, tomo 696, libro 82, folio 68, nº rexistral predio 9.296, inscrición 1ª. </p>
    <p>Segundo. A cesión en propiedade queda sometida ás seguintes cláusulas:</p>
    <p>1ª. O inmoble destinarase a ubicación de depósito de augas de abastecemento.</p>
    <p>2ª. A persoa cesionaria, con coñecemento da situación física e legal do ben, adquíreo, xunto coas obras, construcións e instalacións existentes neste que sexan da Agader, como corpo certo, ao seu risco e ventura, renunciando ao saneamento por evicción, por vicios ou defectos ocultos e por gravames ocultos que lle concede o Código civil. No caso de obras, construcións e instalacións das que a Agader manifesta ser a titular en aplicación do artigo 359 do Código civil, corresponderá á persoa cesionaria a procedente regularización xurídica no caso de reclamacións de terceiras persoas, para que o inmoble, as obras, as construcións e as instalacións sexan dun só titular (ben da persoa cesionaria, ben de terceiras persoas no caso dunha accesión invertida). Non poderá transmitir en propiedade o ben a terceiras persoas. Debe remitir cada tres anos a persoa cedente a documentación que acredite o destino do ben.</p>
    <p>3ª. De conformidade cos artigos 85 e 86 da Lei 5/2011, do 30 de setembro, do patrimonio da Comunidade Autónoma de Galicia, se o ben cedido non se aplica ao fin sinalado no prazo de dous anos desde o outorgamento do documento de cesión, ou deixa de estalo con posterioridade, se se descoida ou utiliza con grave quebrantamento ou se incumpren as condicións do acordo, considerarase resolta a cesión e o ben reverterá á entidade cedente.</p>
    <p>Serán por conta da persoa cesionaria o detrimento ou a deterioración sufridos polo ben cedido, sen que sexan indemnizables os gastos nos que incorra para cumprir as cargas ou condicións impostas.</p>
    <p>A resolución da cesión será declarada polo órgano competente para o seu outorgamento, e na resolución que declare a extinción da cesión determinarase, se é o caso, a indemnización polas deterioracións que sufrise o ben, logo da determinación da súa contía mediante taxación pericial.</p>
    <p>Na resolución que declare a extinción da cesión a persoa cedente poderá optar por que o ben reverta, libre de cargas e gravames, sen dereito a indemnización á persoa cesionaria:</p>
    <p>a) Repoñendo o ben ao estado anterior a calquera uso construtivo e/ou non construtivo.</p>
    <p>b) Nas mesmas condicións de uso, construtivo e/ou non construtivo, nas que se entregou, repoñendo o ben ao estado anterior, coa accesión do construído ao predio.</p>
    <p>c) Nas condicións de uso, construtivo e/ou non construtivo, nas que se atope no momento da extinción da cesión, coa accesión do construído ao predio.</p>
    <p>d) De ser o caso, as obras, as construcións e as instalacións que revertan, que non fosen da titularidade da persoa cedente no momento da cesión, serán adquiridas gratuitamente pola persoa cedente.</p>
    <p>4ª. A persoa cesionaria realizará pola súa conta a correspondente alta, baixa ou modificación no Catastro inmobiliario, as inscricións, as anotacións e as altas no Rexistro da Propiedade ou noutros rexistros que correspondan, aínda que éstas sexan facultativas e non obrigatorias, así como a declaración de obra nova, se for o caso, inscrita no Rexistro da Propiedade.</p>
    <p>Todos os custos e impostos que se deriven da cesión serán de conta da persoa cesionaria, incluso o imposto sobre o incremento de valor dos terreos de natureza urbana (plusvalía), se o houbera.</p>
    <p>5ª. A persoa cesionaria declara coñecer a situación urbanística do inmoble que se cede, así como os deberes legais e as obrigas pendentes de cumprir no caso de levarse a cabo actuacións de transformación urbanística, renunciando polo tanto á facultade de rescindir o contrato e exixir as indemnizacións que procedan a que alude o artigo 27 do Real decreto lexislativo 7/2015, do 30 de outubro, polo que se aproba o texto refundido da Lei do solo e rehabilitación urbana, por non ter feito constar a dita situación urbanística, deberes e obrigas, despois de serlle requirida a súa expedición pola persoa cedente. </p>
    <p>Terceiro. A cesión formalizarase en documento administrativo subscrito polo órgano unipersoal de goberno da Agader, ou funcionario en quen delegue, debendo constar nel o acordo de cesión e a aceptación do cesionario.</p>
    <p>Cuarto. A Agader, a través da Subdirección de Mobilidade de Terras, realizará todos os trámites necesarios para a efectividade de canto se dispón no presente acordo.</p>

