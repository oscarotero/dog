---
date: '2017-10-02'
id: G0422-220917-0005
page: 44672
number: 187
agency: Consellería de Medio Ambiente e Ordenación do Territorio
section: III. Outras disposicións.
title: >-
  ORDE do 26 de xullo de 2017 de aprobación definitiva da modificación puntual
  número 6 do Plan xeral de ordenación municipal de Oleiros, na aliñación da
  parcela situada na rúa Doctor Fleming, número 7.
range: Orde
url: >-
  https://www.xunta.gal/dog/Publicados/2017/20171002/AnuncioG0422-220917-0005_gl.html
---
<p>O Concello de Oleiros remite a modificación puntual referida, redactada polos arquitectos Álvaro Fernández Carballada e Beatriz Aneiros Filgueira, en solicitude da súa aprobación definitiva ao abeiro do artigo 60.16 da Lei 2/2016, do solo de Galicia (en diante, LSG), e do artigo 144.16 do seu regulamento (en diante, RLSG) aprobado polo Decreto 143/2016.</p>
    <p>Logo de analizar a documentación remitida, en relación coas observacións formuladas no informe da Secretaría Xeral de Ordenación do Territorio e Urbanismo do 27 de maio de 2016, e vista a proposta literal que nesta mesma data eleva a Dirección Xeral de Ordenación do Territorio e Urbanismo, resulta:</p>
    <p>I. Antecedentes.</p>
    <p>1. O Concello de Oleiros dispón na actualidade dun Plan xeral de ordenación municipal aprobado definitivamente polas ordes da Consellería de Política Territorial, Obras Públicas e Transportes do 11 de marzo de 2009 e do 11 de decembro de 2014.</p>
    <p>2. A Secretaría Xeral de Ordenación do Territorio e Urbanismo emitiu o 27 de maio de 2016 informe no trámite de consultas previsto no artigo 60.4 da LSG.</p>
    <p>3. A Secretaría Xeral de Calidade e Avaliación Ambiental formulou o informe ambiental estratéxico sobre a modificación con data do 9 de xuño de 2016, resolvendo non someter a modificación a avaliación ambiental estratéxica ordinaria. Nese proceso de consultas previas, contestaron, ademais da Secretaría Xeral de Ordenación do Territorio e Urbanismo:</p>
    <p>a) Dirección Xeral de Patrimonio Cultural: 25.4.2016, con observacións.</p>
    <p>b) Consellería de Economía e Industria: 14.3.2016.</p>
    <p>c) Dirección Xeral de Pesca, Acuicultura e Innovación Tecnolóxica: 12.5.2016, en que se indica o non impacto da actuación sobre as súas competencias.</p>
    <p>d) Instituto de Estudos do Territorio: 23.5.2016, sen efectos significativos na paisaxe.</p>
    <p>4. Constan informes municipais favorables á aprobación inicial (artigo 60.6 da LSG) de: arquitecto, do 1 de xullo de 2016, favorable; coordinadora dos servizos urbanísticos, do 11 de agosto de 2016; e Secretaría, do 20 de setembro de 2016.</p>
    <p>5. O Concello Pleno aprobou inicialmente a modificación o 29 de setembro de 2016. Foi sometida a información pública polo prazo de dous meses (La Voz de Galicia do 11 de outubro de 2016 e Diario Oficial de Galicia do 19 de outubro de 2016), e non se presentaron alegacións.</p>
    <p>6. No que afecta os informes sectoriais autonómicos e audiencia aos concellos limítrofes (artigo 60.7 da LSG), o Concello remitiu a esta consellería a documentación pertinente mediante escrito recibido o 26 de outubro de 2016. O resultado do trámite foi:</p>
    <p>a) Foron emitidos todos os informes sectoriais autonómicos preceptivos:</p>
    <p>• Subdirección Xeral de Planificación e Protección Civil: 22.12.2016, indicando que non é necesario informe da Comisión Galega de Protección Civil.</p>
    <p>• Axencia Galega de Infraestruturas: 30.1.2017, favorable.</p>
    <p>• Instituto de Estudos do Territorio: 20.1.2017, sen obxeccións.</p>
    <p>• Subdirección Xeral de Xestión do Dominio Público Hidráulico de Augas de Galicia: 8.3.2017, favorable condicionado ás prescricións sinaladas.</p>
    <p>• Dirección Xeral de Patrimonio Cultural: 26.1.2017, favorable condicionado á inclusión de certos elementos no catálogo. O 5 de abril de 2017, por pedimento do Concello, foi emitido un novo informe favorable, sen condicións.</p>
    <p>b) Déuselles audiencia aos concellos limítrofes da Coruña, Cambre, Culleredo e Sada. Responderon os concellos de Cambre (informe do 15 de novembro de 2016, sen obxeccións) e A Coruña (informe do 22 de novembro de 2016, sen obxeccións).</p>
    <p>7. En materia de informes sectoriais non autonómicos, o expediente remitido contén o informe favorable da Dirección Xeral de Aviación Civil do 11 de outubro de 2016.</p>
    <p>8. Constan informes do arquitecto municipal sobre o resultado do trámite de información pública, do 16 de febreiro de 2017 e do 19 de abril de 2017, e o informe da coordinadora dos servizos urbanísticos do 19 de abril de 2017, favorable á aprobación provisional.</p>
    <p>9. A modificación foi aprobada provisionalmente polo Concello Pleno do 24 de abril de 2017.</p>
    <p>II. Obxecto e descrición do proxecto.</p>
    <p>1. A modificación puntual afecta a fronte de parcelas onde se sitúa o predio número 7 da rúa Doctor Fleming de Mera. A vía forma parte da rede que dá accesibilidade á zona norte do núcleo urbano de Mera, como se sinala no punto 2.1.2 do borrador.</p>
    <p>2. A modificación vén motivada pola Sentenza do Tribunal Superior de Xustiza de Galicia do 22 de xaneiro de 2015, sobre o procedemento ordinario 4347/2009, que estima a petición do recorrente anulando a aliñación contida no PXOM de Oleiros para repoñer a establecida na parcela polo Plan xeral de 1995.</p>
    <p>3. A proposta fai coincidir a aliñación co muro de peche existente nas parcelas nº 7 (pola sentenza) e 9 (pola suxestión da Dirección Xeral de Patrimonio Cultural), e altera as aliñacións nas parcelas lindeiras para enlazalas co resto da rúa. Como resultado prodúcese unha redución do largo previsto para a vía de 12 m a un mínimo de 8,5 m.</p>
    <p>III. Análise e consideracións.</p>
    <p>1. Réxime legal aplicable á modificación: o Regulamento da LSG aprobado polo Decreto&amp;nbsp;143/2016 (en diante, RLSG), non é de aplicación á modificación ao ter sido aprobada inicialmente antes da súa entrada en vigor (disposición transitoria primeira do RLSG).</p>
    <p>O Plan de ordenación do litoral (POL), aprobado polo el Decreto 20/2011, non resulta de aplicación ao tratarse de solo urbano consolidado (artigo 3.2 da normativa do POL).</p>
    <p>2. Razóns de interese público (artigo 83.1 e concordantes da LSG): o cumprimento dunha sentenza xudicial firme pode ser conceptuado como de interese público para os efectos da formulación dunha modificación do plan xeral.</p>
    <p>3. Contido da modificación: o proxecto de modificación aprobado provisionalmente correspóndese co borrador sometido a informe da Secretaría Xeral de Ordenación do Territorio e Urbanismo o 27 de maio de 2016 sen obxeccións en canto ao contido, no cal se introduciron os cambios precisos para as mencións á tramitación posterior, a adaptación formal á LSG e ao contido dos informes emitidos. Daquela, redúcese o largo viario no número 9 da rúa Doctor Fleming por suxestión do informe da Dirección Xeral de Patrimonio Cultural do 18 de maio de 2016, co fin de respectar un peche e unhas construcións anexas á vivenda tradicional.</p>
    <p>A competencia para resolver sobre a aprobación definitiva do planeamento xeral correspóndelle á Consellería de Medio Ambiente e Ordenación do Territorio, de conformidade co disposto nos artigos 89 e 93.4 da Lei de ordenación urbanística e protección do medio rural de Galicia; e no artigo 4 do Decreto 167/2015, do 13 de novembro, polo que se establece a estrutura orgánica da Consellería de Medio Ambiente e Ordenación do Territorio, en relación co artigo 3 e as disposicións adicional décima e transitoria segunda do Decreto&amp;nbsp;177/2016, do 15 de decembro, polo que se fixa a estrutura orgánica da Vicepresidencia e das consellerías da Xunta de Galicia.</p>
    <p>IV. Resolución.</p>
    <p>En consecuencia, visto o que antecede, e ao abeiro do artigo 60.16 da Lei&amp;nbsp;2/2016, do solo de Galicia,</p>
    <h2>RESOLVO:</h2>
    <p>1. Outorgar a aprobación definitiva á modificación puntual nº 6 do Plan xeral de ordenación municipal de Oleiros, na aliñación da parcela situada na rúa Dr. Fleming, nº 7.</p>
    <p>2. De conformidade co disposto polos artigos 92 da Lei 9/2002 e 70 da Lei 7/1985, do 2 de abril, reguladora das bases do réxime local, o Concello deberá publicar no BOP a normativa e as ordenanzas do PXOM aprobado definitivamente.</p>
    <p>3. Notifíqueselle esta orde ao Concello e publíquese no Diario Oficial de Galicia.</p>
    <p>4. Contra esta orde cabe interpoñer recurso contencioso-administrativo, ante a Sala do Tribunal Superior de Xustiza de Galicia, no prazo de dous meses que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 26 de xullo de 2017 </p>
    <footer><p>Beatriz Mato Otero<br>Conselleira de Medio Ambiente e Ordenación do Territorio</p></footer>

