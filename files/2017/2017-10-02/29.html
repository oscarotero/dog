---
date: '2017-10-02'
id: G0424-150917-0003
page: 44740
number: 187
agency: 'Consellería de Economía, Emprego e Industria'
section: VI. Anuncios. a) Administración autonómica.
title: >-
  RESOLUCIÓN do 12 de setembro de 2017, da Dirección Xeral de Enerxía e Minas,
  pola que se outorga a Viesgo Distribución Eléctrica, S.L. a autorización
  administrativa previa e a autorización administrativa de construción da
  instalación eléctrica denominada Desvío LAT 132 kV Setepontes-Carba entre os
  apoios 4 e 6, no termo municipal de Vilalba (expediente IN407A 8504 AT).
range: Resolución
url: >-
  https://www.xunta.gal/dog/Publicados/2017/20171002/AnuncioG0424-150917-0003_gl.html
---
<p>Logo de examinar o expediente instruído a pedimento da empresa Viesgo Distribución Eléctrica, S.L. (en adiante, Viesgo) con enderezo para os efectos de notificación na rúa Isabel Torres, 25 (PCTCAN), 39011 Santander (Cantabria), resultan os seguintes</p>
    <p>Antecedentes de feito:</p>
    <p>Primeiro. O 15.3.2017, a empresa Viesgo presentou a solicitude de autorización administrativa previa e de construción da instalación eléctrica denominada Desvío LAT 132 kV Setepontes-Carba entre os apoios 4 e 6, acompañada do proxecto de execución e as separatas técnicas para os organismos afectados.</p>
    <p>Segundo consta no proxecto de execución, a infraestrutura eléctrica proxectada consiste en:</p>
    <p>– Modificación do tramo entre os apoios 4 e 6 da liña de alta tensión entre as subestacións de Setepontes e Carba, cunha lonxitude de 711 m en condutor LA-280, simple circuíto con configuración símplex e cable de comunicacións OPGW 48 F, con orixe no apoio P4 proxectado en substitución do actual e final no P5 proxectado.</p>
    <p>– Substitución do condutor existente por LA-280 entre o apoio existente P2 e P4 proxectado.</p>
    <p>Segundo. O 19.6.2017, a Xefatura Territorial de Lugo ditou resolución pola que se someteu a información pública a petición de autorización administrativa previa e de construción desta instalación eléctrica (expediente IN407A 8504 AT), que se publicou no <em>Diario Oficial de Galicia</em> do 5.7.2017 e no <em>Boletín Oficial</em> da provincia de Lugo do 27.6.2017.</p>
    <p>Durante o trámite de información pública non se presentaron alegacións.</p>
    <p>Terceiro. A Xefatura Territorial de Lugo trasladou as separatas técnicas da instalación eléctrica ao Concello de Vilalba e ao Ministerio de Fomento para os efectos de obter o seu informe ao respecto.</p>
    <p>O Concello de Vilalba emitiu condicionado e Viesgo aceptou.</p>
    <p>O Ministerio de Fomento non emitiu informe. Reiterouse a petición de informe e non se obtivo contestación, polo que, segundo o artigo 127 do Real decreto 1955/2000, se entende conforme coa autorización.</p>
    <p>Cuarto. O 19.6.2017, a Xefatura Territorial de Lugo emitiu informe favorable e o 18.8.2017 trasladou o expediente e o proxecto a esta dirección xeral.</p>
    <p>Fundamentos de dereito:</p>
    <p>Primeiro. A Dirección Xeral de Enerxía e Minas é competente para resolver este expediente con fundamento no Estatuto de autonomía de Galicia; no Real decreto 2563/1982, do 24 de xullo, sobre traspaso de funcións e servizos da Administración do Estado á Comunidade Autónoma de Galicia en materia de industria, enerxía e minas; no Decreto 132/1982, do 4 de novembro, sobre asunción de competencias en materia de industria, enerxía e minas, e a súa asignación á Consellería de Industria, Enerxía e Comercio; no Decreto 175/2015, do 3 de decembro, polo que se establece a estrutura orgánica da Consellería de Economía, Emprego e Industria, e no Decreto 9/2017, do 12 de xaneiro, polo que se establecen os órganos competentes para a resolución dos procedementos de autorización de instalacións eléctricas que sexan competencia da Comunidade Autónoma de Galicia; en relación coa Lei 24/2013, do 26 de decembro, do sector eléctrico; co Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica, e coa Lei 39/2015, do 1 de outubro, do procedemento administrativo común das administracións públicas.</p>
    <p>Segundo. No expediente instruído para o efecto cumpríronse os trámites establecidos na Lei 24/2013, do 26 de decembro, no Real decreto 1955/2000, do 1 de decembro, e na Resolución do 19.2.2014, da Consellería de Economía e Industria, pola que se aproba o procedemento de autorización administrativa de construción.</p>
    <p>De conformidade co que antecede e no exercicio das competencias que ten atribuídas, a Dirección Xeral de Enerxía e Minas</p>
    <p class="dog-titulo">RESOLVE:</p>
    <p>1. Outorgar á empresa Viesgo Distribución Eléctrica, S.L. a autorización administrativa previa e a autorización administrativa de construción da instalación eléctrica denominada Desvío LAT 132 kV Setepontes-Carba entre os apoios 4 e 6, no termo municipal de Vilalba (Lugo).</p>
    <p>Todo isto de acordo coas condicións seguintes:</p>
    <p>Primeira. As instalacións que se autorizan terán que realizarse de acordo coas especificacións e planos que figuran no proxecto de execución titulado Desvío LAT 132 kV Sete Pontes-Carba entre apoios 4-6, asinado polo enxeñeiro industrial Enrique Fernández Olea (colexiado nº 574 do Colexio Oficial de Enxeñeiros Industriais de Galicia) e visado polo Colexio Oficial de Enxeñeiros Industriais de Galicia co nº 20170541 e data 13.3.2017, e no cal figura un orzamento de 142.918,48 €.</p>
    <p>Segunda. A empresa Viesgo asegurará o mantemento e a vixilancia correcta das instalacións durante a construción e despois da súa posta en servizo, co fin de garantir que en todo momento se manterán as condicións regulamentarias de seguridade.</p>
    <p>En todo momento deberanse cumprir as normas e directrices vixentes que resulten de aplicación, en particular, canto establece o Real decreto 223/2008, do 15 de febreiro, polo que se aproban o Regulamento sobre condicións técnicas e garantías de seguridade en liñas eléctricas de alta tensión e as súas ITC.</p>
    <p>Terceira. Para introducir modificacións nas instalacións que afecten datos básicos do proxecto será necesaria a autorización previa da Dirección Xeral de Enerxía e Minas; non obstante, a xefatura territorial poderá autorizar as modificacións de detalle do proxecto que resulten procedentes, e deberá comunicar á dita dirección xeral todas as resolucións que diten en aplicación da citada facultade.</p>
    <p>Cuarta. O prazo para a posta en marcha das instalacións que se autorizan será de doce meses, contados a partir da data da última autorización administrativa necesaria para a súa execución.</p>
    <p>Unha vez construídas estas instalacións, a empresa Viesgo deberá presentar a solicitude de posta en servizo ante a xefatura territorial, quen deberá estendela tras as comprobacións técnicas que consideren oportunas.</p>
    <p>Quinta. En canto aos bens e dereitos afectados por esta instalación eléctrica e adscritos ás distintas administracións, organismos ou empresas de servizo público ou de servizos de interese xeral (relacionadas no antecedente de feito terceiro da presente resolución), a empresa Viesgo realizará as correspondentes afeccións de acordo cos condicionados e informes emitidos por estes.</p>
    <p>Sexta. A Administración reserva para si o dereito a deixar sen efecto esta autorización por incumprimento das condicións estipuladas, pola facilitación de datos inexactos ou por calquera outra causa legal ou regulamentaria que así o prevexa.</p>
    <p>Sétima. Esta autorización outórgase sen prexuízo de terceiros e independentemente das autorizacións, licencias ou permisos de competencia municipal, provincial ou outros necesarios para a realización das obras das instalacións autorizadas.</p>
    <p>Contra a presente resolución, que non é definitiva en vía administrativa, poderase interpoñer recurso de alzada ante o conselleiro de Economía, Emprego e Industria da Xunta de Galicia, no prazo dun mes contado a partir do día seguinte ao da súa notificación ou publicación, de acordo co disposto nos artigos 121 e 122 da Lei 39/2015, do 1 de outubro, do procedemento administrativo común das administracións públicas, sen prexuízo de que os interesados poidan interpoñer calquera outro recurso que consideren pertinente.</p>
    <p>Santiago de Compostela, 12 de setembro de 2017</p>
    <footer><p>Ángel Bernardo Tahoces<br>Director xeral de Enerxía e Minas</p></footer>

