---
date: '2017-02-24'
id: O3C2-140217-0002
page: 9360
number: 39
agency: Academia Galega de Seguridade Pública
section: III. Outras disposicións.
title: >-
  RESOLUCIÓN do 16 de febreiro de 2017 pola que se publica o plan de formación
  para o primeiro semestre do ano 2017 para o persoal da Garda Civil con destino
  en Galicia.
range: Resolución
url: >-
  https://www.xunta.gal/dog/Publicados/2017/20170224/AnuncioO3C2-140217-0002_gl.html
---
<p>De acordo co convenio de colaboración subscrito entre a Xunta de Galicia e a Secretaría de Estado de Seguridade do Ministerio do Interior para a colaboración en materia de formación e actualización do persoal dos corpos de seguridade do Estado destinados na Comunidade Autónoma de Galicia, publícase o plan de formación para o primeiro semestre deste ano para o persoal da Garda Civil.</p>
    <p>A Agasp desenvolverá en colaboración directa coa Zona XV da Garda Civil os seguintes cursos dirixidos ao seu persoal, cuxas bases se especifican no anexo I desta resolución. </p>
    <table>
     <tbody>
      <tr>
       <td>Denominación</td>
       <td>Núm. alumnos/as</td>
       <td>Horas lectivas</td>
      </tr>
      <tr>
       <td>Básico aplicador de produtos fitosanitarios (dúas edicións)</td>
       <td>25</td>
       <td>25</td>
      </tr>
      <tr>
       <td>Patrón de embarcacións de recreo</td>
       <td>25</td>
       <td>70</td>
      </tr>
      <tr>
       <td>Soporte vital básico e manexo de desfibriladores (dúas edicións)</td>
       <td>16 cada edición</td>
       <td>8 cada edición</td>
      </tr>
      <tr>
       <td>Fotografía policial</td>
       <td>25</td>
       <td>32</td>
      </tr>
      <tr>
       <td>Navegación, localización e rescate 4×4</td>
       <td>16</td>
       <td>16</td>
      </tr>
      <tr>
       <td>Básico de rescate en barrancos</td>
       <td>8</td>
       <td>40</td>
      </tr>
      <tr>
       <td>Avanzado rescate en barrancos</td>
       <td>8</td>
       <td>80</td>
      </tr>
     </tbody>
    </table>
    <p>A Estrada, 16 de febreiro de 2017</p>
    <footer><p>Luis Menor Pérez<br>Director xeral da Academia Galega de Seguridade Pública</p></footer>
    <h2>ANEXO I<br>Bases</h2>
    <p>Primeira. Destinatarios</p>
    <p>Persoal da Garda Civil destinado en Galicia en servizo activo.</p>
    <p>A baixa laboral por incapacidade temporal impide a participación nas accións formativas.</p>
    <p>Será revisable a admisión de persoas en baixa laboral por incapacidade temporal, cando esta veña producida por accidente de traballo recoñecido como tal e a asistencia ao curso non interfira na recuperación. </p>
    <p>No caso de considerarse oportuno, poderá acceder aos cursos persoal das forzas e corpos de seguridade pública que traballen en Galicia con competencias directas na materia que se desenvolva, reservándose expresamente prazas para eles.</p>
    <p>Se as solicitudes para participar nun curso non superan as 10 persoas, a Agasp reserva para si a facultade de anular a actividade formativa.</p>
    <p>Segunda. Lugar e datas</p>
    <p>Os cursos desenvolveranse nas instalacións da Agasp.</p>
    <p>As datas de cada curso estableceranse cunha antelación de 20 días naturais antes da súa realización e comunicarase desde a zona a todas as unidades para o coñecemento de todos/as os/as interesados/as.</p>
    <p>Terceira. Solicitudes e criterios xerais de selección</p>
    <p>As solicitudes faranse directamente á Sección de Persoal da Zona XV da Garda Civil, órgano encargado tamén da selección do alumnado.</p>
    <p>Os criterios de selección para cada acción formativa serán os indicados pola Sección de Persoal da Zona XV da Garda Civil, en caso de non haber especificidade ningunha atenderanse criterios de orde de inscrición e número de cursos realizados con anterioridade.</p>
    <p>A Sección de Persoal da Zona XV da Garda Civil, remitirá ao Servizo de formación en Seguridade Pública da Agasp a listaxe do alumnado participante en cada acción formativa, polo menos, 5 días hábiles antes do comezo de cada actividade, con todos os datos precisos para realizar a inscrición de xeito correcto.</p>
    <p>Quinta. Asistencia aos cursos</p>
    <p>1. É obrigatoria a asistencia con puntualidade a todas as sesións dos cursos.</p>
    <p>Durante a realización dos cursos levarase un control permanente da asistencia a través dos sistemas que se establezan para o efecto e poderán realizarse controis de asistencia extraordinarios.</p>
    <p>Unicamente se autorizará a ausencia por causas xustificadas e debidamente acreditadas, que en ningún caso poderá superar o 10 % das horas lectivas. </p>
    <p>A ausencia xustificada superior ao 10 % do total das horas lectivas suporá a perda do dereito á expedición do diploma, no caso de haber unha segunda edición do curso en cuestión, o Servizo de Formación en Seguridade Pública poderá valorar a posibilidade de que o/a alumno/a poida recuperar as horas non realizadas na edición anterior; en todo caso, para poder valorar esta posibilidade non poden transcorrer máis de seis meses entre unha edición e a seguinte.</p>
    <p>A falta de asistencia a un número superior ao 10 % das horas lectivas sen xustificación ou falta de acreditación documental da causa alegada non só dará lugar á perda do dereito ao diploma do curso senón tamén a penalización coa non participación en cursos da Agasp durante un ano, contado desde o día seguinte ao da finalización do curso.</p>
    <p>2. O alumnado asistirá aos cursos co uniforme regulamentario. No caso de non facelo e non existir causa suficientemente xustificada, a Agasp poderá impedir a asistencia ao curso e non emitirá diploma nin certificado acreditativo ningún.</p>
    <p>Sexta. Certificación </p>
    <p>Para poder superar os cursos o alumnado deberá superar unha proba de avaliación que se levará a cabo ao remataren, no caso de que os ditos cursos figuren con aproveitamento.</p>
    <p>Sétima. Desenvolvemento dos cursos</p>
    <p>1. A Agasp poderá suspender a realización de actividades formativas convocadas cando sexa necesario por motivos técnicos ou insuficiencia de solicitudes de participación. </p>
    <p>2. A Agasp poderá modificar as datas, horarios, contidos e desenvolvemento dos cursos, así como resolver todas as continxencias e incidencias que poidan xurdir.</p>
    <p>3. A Agasp poderá programar cursos diferentes cando así veña exixido por circunstancias que afecten a organización, xestión e docencia.</p>

