---
date: '2017-03-27'
id: O3G1-170317-0001
page: 14532
number: 60
agency: Instituto Enerxético de Galicia
section: III. Outras disposicións.
title: >-
  RESOLUCIÓN do 10 de marzo de 2017 pola que se delegan competencias atribuídas
  á persoa titular da Presidencia desta entidade.
range: Resolución
url: >-
  https://www.xunta.gal/dog/Publicados/2017/20170327/AnuncioO3G1-170317-0001_gl.html
---
<p>A actividade administrativa da axencia Instituto Enerxético de Galicia comporta unha concentración de funcións arredor do titular da Presidencia que aconsella, dado o seu volume, recorrer á delegación de competencias noutros órganos, sen esquecer o debido respecto aos principios que informan a actividade administrativa e que a nosa Constitución recolle no seu artigo 103.1.</p>
    <p>A delegación de competencias permite a axilización administrativa necesaria e unha maior fluidez na tramitación dos diferentes procedementos administrativos co obxecto de lograr unha maior axilidade, dentro do máis rigoroso respecto ás garantías xurídicas que a tutela dos intereses públicos exixe.</p>
    <p>Unha vez vistas as competencias, funcións e facultades atribuídas ao titular da Presidencia no Decreto 142/2016, do 22 de setembro, polo que se modifican as normas reguladoras do Instituto Enerxético de Galicia e se aproban os estatutos da axencia Instituto Enerxético de Galicia, e considerando o disposto no artigo 9 da Lei 40/2015, do 1 de outubro, de réxime xurídico do sector público, así como o establecido no artigo 6 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, e demais disposicións de xeral aplicación,</p>
    <p class="dog-titulo">DISPOÑO:</p>
    <p>Primeiro. Delegar na persoa titular da Dirección da axencia as seguintes competencias:</p>
    <p>a) Subscribir contratos, convenios de colaboración, acordos e outros instrumentos xurídicos que poidan xerar compromisos ou obrigas para a axencia.</p>
    <p>b) Calquera outra non atribuída de xeito expreso polo estatuto da axencia e demais normas que resulten de aplicación. </p>
    <p>Segundo. Réxime xurídico da delegación de competencias</p>
    <p>Os actos e resolucións administrativas ditados por delegación farán constar esta circunstancia, con referencia ao número e a data da súa publicación no <em>Diario Oficial de Galicia</em>, e consideraranse ditados polo órgano delegante.</p>
    <p>En todo caso, quedan excluídos da delegación contida nesta resolución os supostos previstos en el artigo 6.4 da Lei 16/2010, do 17 de decembro, de organización e funcionamento da Administración xeral e do sector público de Galicia, e no artigo 9.2 da Lei 40/2015, do 1 de outubro, do réxime xurídico do sector público.</p>
    <p>Terceiro. Revogación</p>
    <p>A persoa titular da Presidencia poderá reclamar, en calquera momento, o exercicio das competencias que son delegadas por esta resolución.</p>
    <p>Cuarto. Entrada en vigor</p>
    <p>Esta resolución entrará en vigor o mesmo día da súa publicación no Diario Oficial de Galicia.</p>
    <p>Santiago de Compostela, 10 de marzo de 2017</p>
    <footer><p>Francisco Conde López<br>Presidente da axencia Instituto Enerxético de Galicia</p></footer>

