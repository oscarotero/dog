---
date: '2017-06-30'
id: G0426-190617-0001
page: 32001
number: 124
agency: Consellería do Medio Rural
section: III. Outras disposicións.
title: >-
  ORDE do 19 de xuño  de 2017 pola que se concede a protección nacional
  transitoria á indicación xeográfica protexida Vaca e Boi de Galicia/Vaca y
  Buey de Galicia.
range: Orde
url: >-
  https://www.xunta.gal/dog/Publicados/2017/20170630/AnuncioG0426-190617-0001_gl.html
---
<p>Mediante a Orde do 22 de marzo de 2017 a Consellería do Medio Rural adoptou unha resolución favorable en relación coa solicitude de recoñecemento da indicación xeográfica protexida Vaca e Boi de Galicia/Vaca y Buey de Galicia. Esta orde foi publicada no Diario Oficial de Galicia do día 31 de marzo de 2017.</p>
    <p>A dita resolución, xunto co resto do expediente foi remitida ao Ministerio de Agricultura e Pesca, Alimentación e Medio Ambiente para os efectos da transmisión da solicitude de inscrición á Comisión Europea, de acordo co establecido no Real decreto 1335/2011, do 3 de outubro, polo que se regula o procedemento para a tramitación das solicitudes de inscrición das denominacións de orixe protexidas e das indicacións xeográficas protexidas no rexistro comunitario e a oposición a elas.</p>
    <p>A solicitude de inscrición foi transmitida polo devandito ministerio á Comisión Europea, que o recibiu o día 27.4.2017 e asignoulle o número de referencia PGI-ES-02308.</p>
    <p>O artigo 9 do Regulamento (UE) nº 1151/2012 do Parlamento Europeo e do Consello, do 21 de novembro de 2012, sobre os réximes de calidade dos produtos agrícolas e alimenticios permite que os Estados membros outorguen unha protección transitoria a escala nacional unha vez recibido o expediente pola Comisión e mentres non adopte esta unha decisión definitiva.</p>
    <p>Para os efectos de tramitar a devandita protección nacional transitoria, o número 3 do artigo 17 do citado Real decreto 1335/2011, do 3 de outubro, na redacción dada polo Real decreto 149/2014, do 7 de marzo, establece que, para denominacións de orixe e indicacións xeográficas protexidas cuxo ámbito territorial non exceda unha comunidade autónoma, a dita concesión corresponde ao órgano competente da comunidade autónoma mediante a publicación no Boletín Oficial del Estado do acto administrativo polo que se toma a decisión. A publicación debe incluír o enderezo da páxina web onde se atopa o prego de condicións.</p>
    <p>De acordo co anterior, tras a proposta da Dirección Xeral de Gandaría, Agricultura e Industrias Agroalimentarias, e coas competencias atribuídas a esta consellería mediante o Decreto 166/2015, do 13 de novembro, polo que se aproba a estrutura orgánica da Consellería do Medio Rural, e o Decreto 4/2007, do 18 de xaneiro, polo que se regulan as denominacións xeográficas de calidade do sector alimentario e os seus consellos reguladores,</p>
    <h2>RESOLVO:</h2>
    <p>Primeiro. Conceder a protección nacional transitoria á indicación xeográfica protexida (IXP) Vaca e Boi de Galicia/Vaca y Buey de Galicia, que só poderá ser empregada na comercialización das carnes de vacún maior que cumpran as especificacións do prego de condicións transmitido á Comisión Europea, que pode ser consultado no seguinte URL:</p>
    <p>http://mediorural.xunta.gal/fileadmin/arquivos/alimentacion/produtos_calidade/2017/Prego_Condicions_IXP_Vaca_e_Boi_de_Galicia_marzo_2017_G.pdf</p>
    <p>A dita protección transitoria cesará a partir da data en que a Comisión Europea adopte unha decisión sobre a súa inscrición.</p>
    <p>Segundo. Publicar no Diario Oficial de Galicia e no Boletín Oficial del Estado esta resolución.</p>
    <p>Terceiro. Informar o Ministerio de Agricultura e Pesca, Alimentación e Medio Ambiente desta concesión de protección nacional transitoria.</p>
    <p>Esta resolución esgota a vía administrativa e fronte a ela os interesados poden interpoñer con carácter potestativo recurso de reposición ante a persoa titular da Consellería do Medio Rural no prazo dun mes segundo dispoñen os artigos 123 e 124 da Lei 39/2015, do 2 de outubro, do procedemento administrativo común das administracións públicas, ou recurso contencioso-administrativo ante o Tribunal Superior de Xustiza de Galicia, de conformidade co establecido no artigo 10 da Lei 29/1998, do 13 de xullo, reguladora da xurisdición contencioso-administrativa, no prazo de dous meses. Ambos os prazos contaranse desde o día seguinte ao da publicación desta resolución.</p>
    <p>Santiago de Compostela, 19 de xuño de 2017</p>
    <footer><p>Ángeles Vázquez Mejuto<br>Conselleira do Medio Rural</p></footer>

