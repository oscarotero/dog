---
date: '2017-12-28'
id: C3B0-221217-0001
page: 58508
number: 245
agency: Presidencia da Xunta de Galicia
section: I. Disposicións xerais.
title: >-
  LEI 8/2017, do 26 de decembro, de orzamentos xerais da Comunidade Autónoma de
  Galicia para o ano 2018.
range: Lei
url: >-
  https://www.xunta.gal/dog/Publicados/2017/20171228/AnuncioC3B0-221217-0001_gl.html
---
<p>Exposición de motivos</p>
    <p>I</p>
    <p>Nos orzamentos xerais da Comunidade Autónoma de Galicia para o ano 2018 plásmase o compromiso que o Goberno asume con todas as galegas e os galegos para establecer, desenvolver e levar a cabo políticas públicas que respondan e satisfagan as súas necesidades no ámbito social, económico e laboral.</p>
    <p>Estes orzamentos diríxense a resolver os problemas que poidan atopar os nosos cidadáns e cidadás na prestación dos servizos públicos fundamentais e no desenvolvemento das súas actividades. Para iso promoven unha política económica dirixida á eficiencia do gasto, o cumprimento dos obxectivos de estabilidade orzamentaria e a recuperación da actividade económica. Ademais, aséntanse sobre un itinerario coherente nas épocas de crise que permite abordar os cambios de ciclo sen contar con lastres que actúen de freo para o crecemento.</p>
    <p>De acordo con estas premisas, os orzamentos para 2018 seguen a senda iniciada nos dous exercicios precedentes e perseguen xerar confianza en todos os axentes económicos, reforzar os gastos esenciais de sanidade, educación e servizos sociais vinculados ao benestar das galegas e dos galegos e dinamizar o investimento público para implementar unha política económica dirixida á promoción da actividade empresarial. Para iso, implántanse liñas de acción que favorecen a competitividade, a innovación e o desenvolvemento tecnolóxico e mais que fomentan a internacionalización dos diferentes sectores produtivos e de servizos galegos. Todo iso dirixido á estimulación e ao fomento do emprego, que continúa a ser o obxectivo prioritario destes orzamentos e da política económica da nosa comunidade.</p>
    <p>O marco económico en que se van desenvolver os orzamentos de 2018 presenta as seguintes particularidades:</p>
    <p>No que respecta ao panorama internacional, hai que destacar que a OCDE (Organización para a Cooperación e o Desenvolvemento Económicos) e a Comisión Europea manteñen o crecemento mundial en niveis favorables e sitúan as súas previsións no 3,6 por cento, mentres que o FMI (Fondo Monetario Internacional) eleva a súa previsión nunha décima. Estas previsións suxiren un afianzamento do crecemento nos próximos anos. A recuperación económica mundial continúa, motivada por un crecemento xeneralizado das economías avanzadas e un fortalecemento da actividade das economías dos países emerxentes. As previsións para os próximos anos están suxeitas a riscos importantes á baixa, como a incerteza ao redor da política económica nos Estados Unidos, o proceso de abandono do Reino Unido da Unión Europea e as tensións xeopolíticas. </p>
    <p>As proxeccións informan de que a expansión económica na zona euro continuará no período 2017-2018. Esta evolución baséase na mellora da demanda interna, apoiada por unha política monetaria acomodaticia, e na mellora no mercado de traballo. Ademais, a recuperación mundial favorecerá as exportacións da zona euro, aínda que estas poderán verse afectadas negativamente pola apreciación do euro. As previsións para o ano 2018 da Comisión Europea amosan un maior crecemento que no ano 2017 nas principais economías da área euro, agás en España e Portugal, aínda que a economía española seguirá notoriamente por encima da media da zona euro, cun crecemento previsto do 2,4 por cento fronte ao 1,8 por cento da zona euro.</p>
    <p>En canto á economía española, hai que considerar as posibles tensións ou os riscos á baixa derivados da situación política en Cataluña, da que os seus efectos xa se están extrapolando dentro do plan orzamentario remitido o 16 de outubro á Comisión Europea polo Goberno do Estado. O crecemento previsto para o ano 2018 será inferior ao de 2017, segundo os principais organismos encargados da elaboración de previsións, e sitúase entre o 2,4 por cento da Comisión Europea e a OCDE e o 2,3 por cento do Goberno. A achega da demanda nacional ao crecemento do produto interior bruto (PIB) situarase ao redor dos 1,8 puntos porcentuais, lixeiramente inferior á de 2017. O consumo privado crecerá entre dous e sete décimas menos que no ano anterior e prevese un maior crecemento da formación bruta de capital. Por último, o gasto en consumo final das administracións públicas crecerá menos que en 2017.</p>
    <p>Para a economía galega o escenario macroeconómico prevé a continuación da fase expansiva desta, debido a que mantén en 2017 o ritmo de crecemento do ano anterior, e estímase un crecemento máis moderado do PIB galego no ano 2018, ben que cun diferencial favorable respecto do conxunto de España. Este escenario aséntase sobre:</p>
    <p>– A achega da demanda interna, que será maior que no ano 2017, como consecuencia dun mellor comportamento do consumo privado e do investimento. Respecto diso, o gasto no consumo final dos fogares e das institucións sen fins de lucro crecerá máis que en 2017, posto que a renda dos fogares en termos reais moderará o seu crecemento pola perda de factores que axudaron ao crecemento nos anos anteriores, como a rebaixa fiscal ou a caída dos prezos. No ano 2018 o efecto da perda destes impulsos poderíase compensar, en parte, por un aumento da remuneración por asalariado, que incrementaría a renda dispoñible dos fogares.</p>
    <p>– A formación bruta de capital, que crecerá en 2018 por encima de 2017. As previsións amosan unha senda expansiva deste agregado nos próximos anos. O investimento en bens de equipo manterá unha tendencia á alza, favorecida polo dinamismo da industria manufactureira, polas condicións financeiras favorables e polas menores necesidades de desapancamento financeiro das empresas. O investimento residencial continuará cunha lenta recuperación, favorecida polo crecemento do emprego e a dispoñibilidade de financiamento. </p>
    <p>– A demanda externa neta, que será positiva no ano 2018, cunha diminución de oito décimas respecto do ano anterior. Esta achega producirase como consecuencia dun aumento das exportacións e das importacións. As exportacións acelerarán o seu crecemento debido á mellora do sector industrial e á evolución favorable dos países da nosa contorna. Polo que respecta ás importacións, o crecemento será superior ao do ano anterior e sustentarase no maior dinamismo do sector industrial galego.</p>
    <p>– Por último, a taxa de paro, que se situará lixeiramente por encima do 14 por cento en 2018, manténdose por baixo da previsión para España segundo os principais organismos públicos. Entre os determinantes desta taxa destaca a importancia do crecemento do emprego previsto para o ano 2018 en niveis próximos ao 2 por cento.</p>
    <p>En 2018, tal e como sucedeu o ano anterior, o marco orzamentario enfróntase cun elemento de complexidade, debido a que ao carecer de proxecto de orzamentos xerais do Estado para o ano 2018 as comunidades autónomas non dispoñen dos datos que van conformar definitivamente os seus estados de ingresos para o citado exercicio. Con todo, a situación para o 2018 non responde ao mesmo grao de incerteza que o ano anterior, en virtude das razóns que a continuación se apuntan:</p>
    <p>En primeiro lugar, no mes de xullo de 2017, o Estado aprobou o límite de gasto non financeiro para o ano 2018 e comunicou ás comunidades autónomas a información provisional sobre as entregas a conta do sistema de financiamento e sobre a liquidación de 2016 que debe satisfacerse o próximo ano. Os datos económicos que figuran nesta información provisional comunicada polo Ministerio de Facenda e Función Pública son os que se consideraron para a realización das estimacións correspondentes aos recursos que forman parte do sistema de financiamento nos estados de ingresos de 2018 e, polo tanto, nin son exclusivos da Comunidade Autónoma nin se elaboraron á marxe do Estado, senón que, neste momento, son consistentes e están referidos ás estimacións que actualmente manexa o Goberno do Estado.</p>
    <p>En segundo lugar, o comportamento recadatorio no que vai de 2017 das principais figuras tributarias que integran o sistema de financiamento soamente cabe cualificalo como excelente, o que corrobora as estimacións manexadas polo Estado.</p>
    <p>Como exemplo do sinalado, o imposto sobre a renda das persoas físicas, cos últimos datos coñecidos que inclúen o mes de agosto, presenta un crecemento do 6,2 por cento respecto do ano anterior, que se eleva ao 7 por cento cando se compara en termos homoxéneos, consecuencia de corrixir os distintos ritmos de devolucións e adiamentos. As causas deste crecemento repártense a partes iguais entre a evolución das retencións do traballo e os resultados da declaración anual.</p>
    <p>En canto ao imposto sobre o valor engadido, o crecemento no que vai do ano 2017 sitúase, en termos nominais, nun 7,9 por cento, que ascende ao 9 por cento cando a comparación se realiza en termos homoxéneos. A razón principal destes incrementos haina que buscar primordialmente no aumento do gasto.</p>
    <p>Polo que incumbe aos impostos especiais, no seu conxunto o crecemento en termos homoxéneos ascende a un 1,7 por cento, destacando na súa desagregación o comportamento do imposto sobre hidrocarburos e do imposto sobre a electricidade, ambos os dous no redor do 3 por cento, e con signo contrario está a actuar como freo á caída recadatoria o imposto sobre os labores do tabaco, que presenta ata agosto unha diminución de practicamente o 3 por cento.</p>
    <p>En terceiro lugar, o 28 de abril deste mesmo ano, España presentou o seu Programa nacional de reformas de 2017 e o 29 de abril o seu Programa de estabilidade de 2017. España atópase actualmente no compoñente corrector do Pacto de estabilidade e crecemento. No seu Programa de estabilidade de 2017 prevé corrixir o déficit excesivo como moi tarde no 2018. O Programa de estabilidade establece que o cociente débeda pública/PIB descenda ata o 98,8 por cento en 2017, o 97,6 por cento en 2018 e o 92,5 por cento en 2020. As hipóteses macroeconómicas do programa son verosímiles ata 2018 e pasan a ser lixeiramente favorables posteriormente.</p>
    <p>Respecto diso, a Comisión efectuou unha análise global da política económica de España e publicouna no informe específico de 2017. Así mesmo, avaliou o Programa de estabilidade e o Programa nacional de reformas, así como as medidas adoptadas en aplicación das recomendacións dirixidas a España nos anos anteriores. E, en conclusión, a Comisión estima verosímil o escenario macroeconómico en que se basean estas previsións orzamentarias no que alcanza a 2018 e algo optimista para despois; este escenario validouno a Autoridade Independente de Responsabilidade Fiscal (Airef) de España.</p>
    <p>Conforme o establecido no referido Programa de estabilidade, o Consello de Política Fiscal e Financeira emitiu informe o pasado 27 de xullo favorable sobre a proposta de obxectivos de estabilidade orzamentaria e de obxectivos de débeda pública do conxunto das comunidades autónomas correspondente ao período 2017-2019, formulada polo Ministerio de Facenda e Administracións Públicas, que se corresponde co devandito Plan de estabilidade presentado no marco do semestre europeo e que establece estes obxectivos do conxunto das comunidades autónomas nos seguintes termos: – 0,4 en 2018, – 0,1 en 2019 e 0,0 en 2020. En consonancia, o Consello da Xunta de Galicia aprobou o 28 de xullo os obxectivos de estabilidade para o período 2018-2020 nestes mesmos importes.</p>
    <p>Á marxe de factores externos e independentes das actuacións doutras administracións, hai que sinalar polo que respecta aos recursos propios non financeiros da Comunidade Autónoma, os tributos propios, os prezos e os ingresos patrimoniais que as previsións se estabilizan como consecuencia do comportamento das súas principais figuras tributarias (o imposto de transmisións patrimoniais e actos xurídicos documentados e mais o imposto de sucesións e doazóns). O aumento da demanda de vivenda, facilitado por unha mellora das condicións crediticias, favoreceu a valoración dos activos inmobiliarios, alargando as bases impoñibles de ambos os tributos, o que permite absorber parte do impacto das bonificacións fiscais aprobadas nestes impostos.</p>
    <p>Finalmente, en 2018 hai outro factor que tamén incide positivamente na política orzamentaria prevista. Non debemos esquecer que o xogo dos novos mecanismos crediticios, fundamentalmente as facilidades financeiras proporcionadas polo Estado, incide na nosa carga financeira, de maneira que se vai xerar un aforro nos gastos de xuros que se deben satisfacer pola nosa débeda viva que permitirá destinar máis recursos ao resto das políticas orzamentarias.</p>
    <p>Como resultado destas previsións, os orzamentos xerais da Comunidade Autónoma de Galicia para 2018 combinan o cumprimento dos obxectivos de estabilidade orzamentaria reforzando o compromiso co gasto social. A este respecto, hai que sinalar que a Comunidade Autónoma de Galicia vén desenvolvendo nestes últimos anos un esforzo continuado para garantir a sustentabilidade dos servizos públicos, mesmo cando se atopou cun contexto de forte descenso dos ingresos.</p>
    <p>Estes orzamentos pretenden manter a alta calidade do noso sistema sanitario e impulsar as reformas que sexan necesarias nas súas infraestruturas e equipamentos para continuar non só garantíndoa senón mellorándoa. A política educativa continuará a asentarse sobre a consecución da calidade, a liberdade, a igualdade de oportunidades e o diálogo. Finalmente, as políticas sociais coas persoas máis desfavorecidas e a atención ás persoas dependentes constitúen un compromiso irrenunciable e representan un importante esforzo neste orzamento.</p>
    <p>Estes orzamentos enmárcanse no ámbito do Plan estratéxico de Galicia 2015-2020 e oriéntanse, polo tanto, á consecución dun modelo de crecemento económico baseado na innovación e no capital humano, que favoreza unha Galicia moderna e cohesionada social e territorialmente, que permita diminuír o desemprego, aumentar a produtividade e o benestar das galegas e dos galegos, colaborando a retomar a senda do crecemento demográfico.</p>
    <p>Hai que reiterar que Galicia se anticipou ao resto de autonomías no establecemento dun marco de disciplina fiscal que permite alcanzar o obxectivo de estabilidade, e no ano 2011 aprobou a Lei 2/2011, do 16 de xuño, de disciplina e sustentabilidade orzamentaria, en virtude da cal se consolidou legalmente a fixación a priori do límite de gasto non financeiro como medida de garantía do cumprimento do obxectivo de estabilidade e da regra de gasto dentro do proceso de elaboración orzamentaria. </p>
    <p>Ao amparo do punto Un do artigo 12 da Lei 2/2011, do 16 de xuño, de disciplina orzamentaria e sustentabilidade financeira, unha vez determinado o obxectivo de estabilidade orzamentaria da Comunidade Autónoma, o Consello da Xunta de Galicia acordou o límite de gasto non financeiro dos orzamentos xerais da Comunidade Autónoma para o exercicio 2018 en 9.487 millóns de euros. O gasto non financeiro recollido nos orzamentos da Comunidade Autónoma para o ano 2018 axústase ao citado teito de gasto e supera o importe do exercicio anterior en máis de 265 millóns de euros.</p>
    <footer><p>II</p></footer>
    <p>Na parte dispositiva, a lei estrutúrase en seis títulos, vinte disposicións adicionais, dúas disposicións transitorias e tres disposicións derradeiras.</p>
    <p>A parte esencial da Lei de orzamentos recóllese no título I, relativo á aprobación dos orzamentos e ao réxime das modificacións de crédito, por canto no seu capítulo I, baixo a rúbrica de «Aprobación dos créditos iniciais e do seu financiamento», se aproban os ingresos e gastos que compoñen os orzamentos da Comunidade Autónoma, integrados polos da Administración xeral, os dos organismos autónomos, os correspondentes ás entidades públicas instrumentais de asesoramento e consulta que, para os efectos orzamentarios, teñen a consideración de organismos autónomos, os das axencias públicas autonómicas, os das entidades públicas empresariais, os dos consorcios autonómicos, os das sociedades mercantís e os das fundacións.</p>
    <p>Neste capítulo I defínese o ámbito dos orzamentos da Comunidade Autónoma de Galicia tendo en conta a tipoloxía de entidades públicas instrumentais do sector público autonómico previstas na Lei 16/2010, do 17 de decembro, de organización e funcionamento da Administración xeral e do sector público autonómico de Galicia.</p>
    <p>Dentro deste capítulo detállanse os beneficios fiscais que afectan os tributos cedidos total ou parcialmente polo Estado e sinálase, así mesmo, o importe das subvencións reguladoras consideradas na normativa de taxas, prezos e exaccións reguladoras da Comunidade Autónoma de Galicia. Finalmente, dentro dos artigos especificamente destinados aos orzamentos das entidades instrumentais, autorízanse as dotacións iniciais das subvencións de explotación e de capital ás entidades públicas empresariais e ás sociedades mercantís.</p>
    <p>O capítulo II deste título, «Das modificacións orzamentarias», regula os principios e as competencias específicas en materia de modificacións orzamentarias, as regras de vinculación que afectan os créditos orzamentarios, a determinación dos que teñen natureza de créditos ampliables e as limitacións aplicables ás transferencias de crédito.</p>
    <p>O título II, relativo aos «Gastos de persoal», estrutúrase en catro capítulos.</p>
    <p>O capítulo I, dedicado aos gastos do persoal ao servizo do sector público, consolida no ano 2018 a recuperación dos conceptos retributivos realizada pola Lei 1/2017, do 8 de febreiro, de orzamentos xerais da Comunidade Autónoma de Galicia para o ano 2017, así como a consolidación do incremento das retribucións do persoal ao servizo do sector público aprobado pola Lei de Galicia 3/2017, do 13 de xullo, de impulso ao crecemento económico e reforzo do gasto social e de modificación da Lei 1/2017, do 8 de febreiro, de orzamentos xerais da Comunidade Autónoma de Galicia para o ano 2017, en aplicación do establecido na Lei 3/2017, do 27 de xuño, de orzamentos xerais do Estado para o ano 2017. Así mesmo, en cumprimento do establecido no acordo e desenvolvemento do Plan de estabilidade do emprego dos servizos públicos, asinado o 18 de outubro de 2017, procederase á aplicación do disposto nos puntos Un, Dous, Cinco e Seis do artigo 19 da Lei 3/2017, do 27 de xuño, de orzamentos xerais do Estado para o ano 2017, no relativo aos procesos de estabilización de emprego temporal no sector público.</p>
    <p>O capítulo II, baixo a rúbrica «Dos réximes retributivos», reflicte a reafirmación dos conceptos retributivos minorados pola Lei 12/2015, do 24 de decembro, de orzamentos xerais da Comunidade Autónoma de Galicia para o ano 2016, pola que os altos cargos e outro persoal directivo, as persoas titulares das delegacións da Xunta de Galicia no exterior, o persoal funcionario, o persoal laboral, o persoal ao servizo das institucións sanitarias e o persoal dos corpos de funcionarios ao servizo da Administración de xustiza consolidan os seus conceptos retributivos tal e como existían antes da Lei 12/2015, do 24 de decembro, así como a firmeza do incremento das retribucións do persoal ao servizo do sector público aprobado pola Lei de Galicia 3/2017, do 13 de xullo, de impulso ao crecemento económico e reforzo do gasto social e de modificación da Lei 1/2017, do 8 de febreiro, de orzamentos xerais da Comunidade Autónoma de Galicia para o ano 2017, en aplicación do establecido na Lei 3/2017, do 27 de xuño, de orzamentos xerais do Estado para o ano 2017.</p>
    <p>Así mesmo, en previsión da aplicación do disposto na disposición adicional décimo cuarta, dótase un fondo retributivo que permita asumir o incremento que, se é o caso, se fixe na normativa básica estatal. </p>
    <p>O capítulo III, dedicado a outras disposicións en materia de réxime de persoal activo, recolle que para o ano 2018 as relacións de postos de traballo deberán modificarse para as axustar ás previsións orzamentarias que se deduzan do anexo de persoal sen que se poidan prover aqueles postos para os cales non estea prevista dotación, e no anexo de persoal non poderán existir códigos de liñas orzamentarias que non amparen créditos para dotacións de postos de traballo, para substitucións de persoal temporal ou para conceptos retributivos. O resto do capítulo regula os requisitos para a determinación ou modificación das retribucións do persoal laboral e non funcionario, o persoal directivo das entidades instrumentais do sector público da Comunidade Autónoma, o nomeamento do profesorado interino a tempo parcial en centros docentes non universitarios, os profesores e as profesoras de corpos docentes e o persoal eventual e de gabinete.</p>
    <p>O capítulo IV, dedicado ás universidades, fixa o límite máximo dos custos de persoal das tres universidades galegas, as retribucións adicionais do persoal ao seu servizo e a autorización de convocatorias para a provisión de persoal laboral fixo en casos excepcionais. No ano 2018 consolídase a recuperación dos conceptos retributivos minorados como consecuencia da Lei 12/2015, do 24 de decembro, de orzamentos xerais da Comunidade Autónoma de Galicia para o ano 2016, así como o incremento das retribucións do persoal ao servizo do sector público aprobado pola Lei de Galicia 3/2017, do 13 de xullo, de impulso ao crecemento económico e reforzo do gasto social e de modificación da Lei 1/2017, do 8 de febreiro, de orzamentos xerais da Comunidade Autónoma de Galicia para o ano 2017, en aplicación do establecido na Lei 3/2017, do 27 de xuño, de orzamentos xerais do Estado para o ano 2017. A taxa de reposición respectará a normativa básica estatal.</p>
    <p>O título III, «Operacións de endebedamento e garantía», estrutúrase en dous capítulos relativos a operacións de crédito e afianzamento por aval.</p>
    <p>No primeiro destes capítulos establécese para o ano 2018 a posición neta debedora da Comunidade Autónoma, a cal se incrementará nunha contía máxima equivalente ao 0,4 por cento do PIB rexional, co que se acomoda aos límites establecidos polo Consello de Política Fiscal e Financeira para este exercicio. Tamén se regulan neste capítulo as operacións de débeda de tesouraría, a formalización doutras operacións financeiras e o endebedamento das entidades instrumentais do sector público. No tocante ao endebedamento das entidades instrumentais do sector público recóllese a posibilidade para as execucións de hipotecas de vivendas de promoción pública da adxudicación ou cesión de remate delas a prol do Instituto Galego da Vivenda e Solo-IGVS. </p>
    <p>No capítulo II, relativo ao «Afianzamento por aval», en canto ao apoio financeiro aos proxectos empresariais, mantense para 2018 a contía máxima dos avais que pode conceder o Instituto Galego de Promoción Económica, cun importe de 500 millóns de euros.</p>
    <p>No título IV, «Xestión orzamentaria», mantéñense os preceptos relativos á intervención limitada, a fiscalización das operacións de endebedamento da Comunidade Autónoma, a fiscalización dos nomeamentos ou de contratos de substitución do persoal, a identificación dos proxectos de investimento, a autorización do Consello da Xunta para a tramitación de determinados expedientes de gasto, a regulación das transferencias de financiamento, as subvencións nominativas, a concesión directa de axudas e subvencións, a acreditación do cumprimento de obrigas tributarias, o pagamento mensual de axudas e subvencións que se conceden a persoas físicas para financiar estudos de investigación, o informe preceptivo e vinculante da Consellería de Facenda, que, sen prexuízo da análise de risco que realice o xestor, determina os efectos sobre o cumprimento do obxectivo de estabilidade orzamentaria nos préstamos concedidos con cargo aos orzamentos xerais da Comunidade Autónoma, e os expedientes de dotación artística e o módulo económico de distribución de fondos públicos para sostemento de centros concertados. Nel establécese a posibilidade da aceptación pola Administración autonómica de pagamentos a conta para as retribucións do persoal docente do colectivo de empresas do ensino privado, desde o 1 de xaneiro ata o momento en que se asinen as táboas salariais para o ano 2018.</p>
    <p>O título V, dedicado ás corporacións locais, estrutúrase en dous capítulos. </p>
    <p>O primeiro deles, dedicado ao financiamento e á cooperación con estas entidades, detalla as transferencias que lles corresponden como consecuencia de convenios e subvencións, así como a participación dos concellos nos tributos da Comunidade Autónoma a través do Fondo de Cooperación Local. En relación con este fondo, a lei fixa unha porcentaxe homoxeneizada de participación, e desagrégase esta en fondo base, para recoller a mesma contía que se estableceu no ano 2011, e en fondo adicional, para recoller o incremento debido á maior recadación dos capítulos I, II e III da Administración xeral desde aquel ano ata o 2018. Establécese o sistema de distribución entre a Federación Galega de Municipios e Provincias-Fegamp e os concellos para o fondo base, de maneira que estes o recibirán segundo o coeficiente de repartición que lles correspondeu no ano 2011. O fondo adicional repartirase no ano 2018 conforme o acordo da Subcomisión Permanente do Réxime Económico e Financeiro da Comisión Galega de Cooperación Local. Entre os criterios aprobados para a repartición destaca o financiamento dos gastos de mantemento dos centros de saúde de titularidade municipal en cumprimento do Pacto local. Ademais, no ano 2018 dótase un fondo complementario con destino exclusivo e finalista aos concellos fusionados. </p>
    <p>O capítulo II deste título regula o procedemento de compensación e retención de débedas dos municipios contra os créditos que lles corresponden pola súa participación no Fondo de Cooperación Local de maneira similar ao ano 2017.</p>
    <p>No título VI, relativo ás normas tributarias, inclúese un único precepto para establecer os criterios de afectación do imposto sobre o dano ambiental e o canon eólico.</p>
    <p>O contido da Lei de orzamentos complétase coas disposicións adicionais, transitorias e derradeiras referidas, nas cales se recollen preceptos de índole moi variada.</p>
    <p>Entre as disposicións adicionais regúlase a información ao Parlamento, as porcentaxes de gastos xerais de estrutura que hai que aplicar nos contratos de obra, a obriga de adecuar os estados financeiros das entidades instrumentais ás transferencias, a autorización de orzamentos en entidades instrumentais de nova creación, o orzamento inicial e os requisitos de creación para as axencias que se poidan constituír neste exercicio, a venda de solo empresarial polo Instituto Galego da Vivenda e Solo, as prestacións extraordinarias para as persoas beneficiarias de pensións e subsidios non contributivos, relativo aos gastos de persoal, a autorización para a modificación dos cadros de persoal do Servizo Galego de Saúde, o persoal contratado ao abeiro do Plan nacional de formación e inserción profesional, as medidas en relación co V Convenio colectivo único para o persoal laboral, as normas de especial aplicación en materia de recursos educativos complementarios do ensino público e mais no suposto de que se recolla nunha disposición un incremento nos módulos estatais para a distribución dos fondos públicos para o sostemento dos centros concertados, na nosa Comunidade, aplicarase o mesmo incremento.</p>
    <p>En canto á disposición relativa ás prestacións familiares por coidados de fillos e fillas menores establécese como requisito para a súa obtención o cumprimento das condicións que dite a Consellería de Política Social. Introdúcese unha nova disposición adicional que regula o dereito a percibir unha axuda económica de 1.200 euros, por razón de 100 euros mensuais, a través da Tarxeta Benvida para todas as familias que teñan un fillo ou filla ou adopten un neno ou unha nena menor dun ano en 2018. Para as familias con escasos recursos económicos esta axuda estenderase, coas condicións que estableza a Consellería de Política Social, ata que o fillo ou a filla cumpra os tres anos de idade.</p>
    <p>Para o suposto de que muden as condicións retributivas do persoal ao servizo do sector público na normativa estatal básica inclúese unha disposición adicional para a adecuación do réxime e das condicións retributivas do persoal ao servizo do sector público autonómico ao establecido nesa normativa. </p>
    <p>Tamén se establecen as normas para a remisión de información económico-financeira e o control desta coa finalidade de recoller as obrigas en relación co inventario das entidades dependentes da Comunidade Autónoma de Galicia e, doutra banda, para adaptar as normas sobre a competencia da Intervención Xeral da Comunidade Autónoma de Galicia á normativa vixente, en relación coas axencias e os consorcios adscritos á Comunidade Autónoma que deben auditar as súas contas anuais. </p>
    <p>Neste exercicio introdúcense tres disposicións adicionais novas. Unha delas establece a xestión extraorzamentaria dos expedientes en que o Fondo Galego de Garantía Agraria exerza unha función de intermediación do Fondo Europeo Agrícola de Garantía Agraria. Noutra créase un fondo de financiamento para desenvolver a xestión do instrumento financeiro creado ao abeiro do acordo de financiamento do instrumento financeiro de préstamo financeiro de pemes Galicia-Fondo Europeo de Desenvolvemento Rexional (Feder) 2014-2020. E na derradeira disposición adicional introdúcese a posibilidade da centralización da tesouraría do Consorcio Galego de Servizos de Igualdade e Benestar. </p>
    <p>As disposicións transitorias regulan a adecuación das entidades públicas instrumentais e a dotación gradual do Fondo de Continxencia de Execución Orzamentaria que xa se prevían na Lei de orzamentos do ano 2017. </p>
    <p>As tres últimas disposicións derradeiras regulan o desenvolvemento, a vixencia e a entrada en vigor da lei.</p>
    <p>Por todo o exposto o Parlamento de Galicia aprobou e eu, de conformidade co artigo 13.2 do Estatuto de Autonomía de Galicia e co artigo 24 da Lei 1/1983, do 22 de febreiro, de normas reguladoras da Xunta e da súa Presidencia, promulgo en nome de El-Rei a Lei de orzamentos xerais da Comunidade Autónoma de Galicia para o ano 2018.</p>
    <h2>TÍTULO I<br>Aprobación dos orzamentos e réxime das modificacións de crédito</h2>
    <h2>CAPÍTULO I<br>Aprobación dos créditos iniciais e do seu financiamento</h2>
    <p>Artigo 1. <em>Aprobación e ámbito dos orzamentos xerais</em></p>
    <p>O Parlamento de Galicia aproba os orzamentos xerais da Comunidade Autónoma para o ano 2018, nos que se integran:</p>
    <p>a) Os orzamentos da Administración xeral, nos cales se incorporan os órganos estatutarios e consultivos.</p>
    <p>b) Os orzamentos dos organismos autónomos.</p>
    <p>c) Os orzamentos das entidades públicas instrumentais de asesoramento ou consulta, que consonte a disposición adicional sexta da Lei 16/2010, do 17 de decembro, de organización e funcionamento da Administración xeral e do sector público autonómico, terán a consideración de organismos autónomos para os efectos orzamentarios.</p>
    <p>d) Os orzamentos das axencias públicas autonómicas.</p>
    <p>e) Os orzamentos de explotación e capital das entidades públicas empresariais a que fai referencia o artigo 89 da Lei 16/2010, do 17 de decembro, de organización e funcionamento da Administración xeral e do sector público autonómico.</p>
    <p>f) Os orzamentos de explotación e capital dos consorcios autonómicos a que fai referencia o artigo 95 da Lei 16/2010, do 17 de decembro, de organización e funcionamento da Administración xeral e do sector público autonómico.</p>
    <p>g) Os orzamentos de explotación e capital das sociedades mercantís públicas autonómicas a que fai referencia o artigo 102 da Lei 16/2010, do 17 de decembro, de organización e funcionamento da Administración xeral e do sector público autonómico.</p>
    <p>h) Os orzamentos de explotación e capital das fundacións do sector público autonómico a que fai referencia o artigo 113 da Lei 16/2010, do 17 de decembro, de organización e funcionamento da Administración xeral e do sector público autonómico.</p>
    <p>i) En todo caso, os orzamentos das demais entidades que estean clasificadas como administración pública da Comunidade Autónoma de Galicia, de acordo coas normas do Sistema europeo de contas, agás as universidades públicas.</p>
    <p>Artigo 2. <em>Orzamentos da Administración xeral, dos organismos autónomos e das axencias públicas autonómicas</em></p>
    <p>Un. Nos estados de gastos consolidados dos orzamentos da Administración xeral da Comunidade Autónoma, dos seus organismos autónomos e das súas axencias públicas autonómicas consígnanse créditos por un importe de 10.723.973.161 euros, distribuídos da forma seguinte:</p>
    <table>
     <tbody>
      <tr>
       <td></td>
       <td>Capítulos I-VII <br>Gastos non financeiros</td>
       <td>Capítulo VIII<br>Activos financeiros</td>
       <td>Capítulo IX<br>Pasivos financeiros</td>
       <td>Total</td>
      </tr>
      <tr>
       <td>Administración xeral</td>
       <td>4.843.876.614</td>
       <td>97.157.714</td>
       <td>1.054.897.925</td>
       <td>5.995.932.253</td>
      </tr>
      <tr>
       <td>Organismos autónomos</td>
       <td>3.906.233.159</td>
       <td>17.491.352</td>
       <td></td>
       <td>3.923.724.511</td>
      </tr>
      <tr>
       <td>Entidades públicas instrumentais de consulta ou asesoramento</td>
       <td>2.028.752</td>
       <td></td>
       <td></td>
       <td>2.028.752</td>
      </tr>
      <tr>
       <td>Axencias públicas autonómicas</td>
       <td>734.994.523</td>
       <td>46.439.455</td>
       <td>20.853.667</td>
       <td>802.287.645</td>
      </tr>
      <tr>
       <td>Total</td>
       <td>9.487.133.048</td>
       <td>161.088.521</td>
       <td>1.075.751.592</td>
       <td>10.723.973.161</td>
      </tr>
     </tbody>
    </table>
    <p>As transferencias internas entre os orzamentos da Administración xeral da Comunidade Autónoma, dos organismos autónomos e das axencias públicas representan 4.499.475.307 euros, distribuídos segundo o seguinte detalle:</p>
    <table>
     <tbody>
      <tr>
       <td rowspan="2">Orixe</td>
       <td colspan="4">Destino</td>
      </tr>
      <tr>
       <td>Organismos autónomos</td>
       <td>Entidades públicas instrumentais de consulta ou asesoramento</td>
       <td>Axencias públicas autonómicas</td>
       <td>Total</td>
      </tr>
      <tr>
       <td>Administración xeral</td>
       <td>3.734.388.132</td>
       <td>2.028.592</td>
       <td>741.356.828</td>
       <td>4.477.773.552</td>
      </tr>
      <tr>
       <td>Organismos autónomos</td>
       <td> </td>
       <td> </td>
       <td>21.701.755</td>
       <td>21.701.755</td>
      </tr>
      <tr>
       <td>Total</td>
       <td>3.734.388.132</td>
       <td>2.028.592</td>
       <td>763.058.583</td>
       <td>4.499.475.307</td>
      </tr>
     </tbody>
    </table>
    <p>Dous. A desagregación dos créditos consonte a finalidade á que van destinados establécese desta maneira:</p>
    <table>
     <thead>
      <tr>
       <td>Funcións</td>
       <td>Importe</td>
      </tr>
     </thead>
     <tbody>
      <tr>
       <td>11 Alta dirección da Comunidade Autónoma</td>
       <td>37.187.998</td>
      </tr>
      <tr>
       <td>12 Administración xeral</td>
       <td>75.335.547</td>
      </tr>
      <tr>
       <td>13 Xustiza</td>
       <td>146.115.252</td>
      </tr>
      <tr>
       <td>14 Administración local</td>
       <td>13.803.228</td>
      </tr>
      <tr>
       <td>15 Normalización lingüística</td>
       <td>7.623.085</td>
      </tr>
      <tr>
       <td>16 Procesos electorais e órganos de representación política e institucións democráticas</td>
       <td>2.000.000</td>
      </tr>
      <tr>
       <td>21 Protección civil e seguridade</td>
       <td>24.962.739</td>
      </tr>
      <tr>
       <td>31 Acción social e promoción social</td>
       <td>727.290.939</td>
      </tr>
      <tr>
       <td>32 Promoción do emprego e institucións do mercado de traballo</td>
       <td>245.864.606</td>
      </tr>
      <tr>
       <td>33 Cooperación exterior e ao desenvolvemento</td>
       <td>5.027.160</td>
      </tr>
      <tr>
       <td>41 Sanidade</td>
       <td>3.858.816.331</td>
      </tr>
      <tr>
       <td>42 Educación</td>
       <td>2.280.678.923</td>
      </tr>
      <tr>
       <td>43 Cultura</td>
       <td>69.166.710</td>
      </tr>
      <tr>
       <td>44 Deportes</td>
       <td>21.946.159</td>
      </tr>
      <tr>
       <td>45 Vivenda</td>
       <td>69.003.332</td>
      </tr>
      <tr>
       <td>46 Outros servizos comunitarios e sociais</td>
       <td>105.243.146</td>
      </tr>
      <tr>
       <td>51 Infraestruturas</td>
       <td>340.796.335</td>
      </tr>
      <tr>
       <td>52 Ordenación do territorio</td>
       <td>19.184.779</td>
      </tr>
      <tr>
       <td>53 Promoción de solo para actividades económicas</td>
       <td>23.974.352</td>
      </tr>
      <tr>
       <td>54 Actuacións ambientais</td>
       <td>124.869.294</td>
      </tr>
      <tr>
       <td>55 Actuacións e valorización do medio rural</td>
       <td>137.417.031</td>
      </tr>
      <tr>
       <td>56 Investigación, desenvolvemento e innovación</td>
       <td>158.260.030</td>
      </tr>
      <tr>
       <td>57 Sociedade da información e do coñecemento</td>
       <td>102.614.811</td>
      </tr>
      <tr>
       <td>58 Información estatística básica</td>
       <td>4.415.537</td>
      </tr>
      <tr>
       <td>61 Actuacións económicas xerais</td>
       <td>31.414.855</td>
      </tr>
      <tr>
       <td>62 Actividades financeiras</td>
       <td>55.305.639</td>
      </tr>
      <tr>
       <td>71 Dinamización económica do medio rural</td>
       <td>311.526.200</td>
      </tr>
      <tr>
       <td>72 Pesca</td>
       <td>99.342.174</td>
      </tr>
      <tr>
       <td>73 Industria, enerxía e minaría</td>
       <td>46.536.633</td>
      </tr>
      <tr>
       <td>74 Desenvolvemento empresarial</td>
       <td>149.269.864</td>
      </tr>
      <tr>
       <td>75 Comercio</td>
       <td>18.241.952</td>
      </tr>
      <tr>
       <td>76 Turismo</td>
       <td>58.115.071</td>
      </tr>
      <tr>
       <td>81 Transferencias a entidades locais</td>
       <td>130.479.965</td>
      </tr>
      <tr>
       <td>91 Débeda pública</td>
       <td>1.222.143.484</td>
      </tr>
      <tr>
       <td>Total</td>
       <td>10.723.973.161</td>
      </tr>
     </tbody>
    </table>

