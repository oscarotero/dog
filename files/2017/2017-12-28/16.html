---
date: '2017-12-28'
id: O92-191217-0003
page: 59000
number: 245
agency: Instituto Galego de Promoción Económica
section: III. Outras disposicións.
title: >-
  EXTRACTO da Resolución do 21 de decembro de 2017 pola que se dá publicidade ao
  acordo do Consello de Dirección que aproba as bases reguladoras dos obradoiros
  e das axudas á dixitalización Industria 4.0 cofinanciadas polo Fondo Europeo
  de Desenvolvemento Rexional no marco do programa operativo Feder Galicia
  2014-2020, e se procede á súa convocatoria en réxime de concorrencia
  competitiva (IG240-Axudas á dixitalización Industria 4.0, cofinanciadas polo
  Fondo Europeo de Desenvolvemento Rexional, no marco do programa operativo
  Feder Galicia 2014-2020).
range: Resolución
url: >-
  https://www.xunta.gal/dog/Publicados/2017/20171228/AnuncioO92-191217-0003_gl.html
---
<p>BDNS (Identif.): 376860.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo se pode consultar na Base de datos nacional de subvencións (BDNS) (http://www.pap.minhap.gob.es/bdnstrans/index):</p>
    <p>Primeiro. <em>Entidades beneficiarias</em></p>
    <p>As pequenas e medianas empresas (pemes), segundo a definición establecida pola Comisión Europea no anexo I do Regulamento 651/2014 (DOUE L 187, do 26 de xuño), que sexan sociedades con personalidade xurídica propia ou autónomos e que teñan un centro de traballo en Galicia no que se vaia realizar o proxecto.</p>
    <p>As pemes poderán solicitar axudas á tipoloxía de proxectos individuais descritos no artigo 5.b). das bases. </p>
    <p>Para poder solicitar as axudas á tipoloxía de proxectos colectivos descritos no artigo 5.a) das bases, os interesados deberán previamente constituír unha agrupación das previstas no artigo 8.3 da Lei 9/2007, do 13 de xuño, de subvencións de Galicia, que terá que estar constituída polo menos por dúas pemes con centro de traballo en Galicia. </p>
    <p>Cada agrupación só poderá presentar un proxecto. As pemes poderán presentar proxectos individuais e participar nunha ou máis agrupacións, sempre que os investimentos e gastos de cada unha das solicitudes sexan distintos.</p>
    <p>Segundo. <em>Obxecto</em></p>
    <p>As axudas ás pemes van destinadas á posta en marcha de proxectos cuxa finalidade sexa o soporte de procesos sectoriais multiempresa, como poden ser ordes de fabricación distribuída, sistemas de facturación, procesos entre un líder industrial cara ás pemes que conforman a súa cadea de valor e outros que impliquen necesariamente a interconexión dixital de procesos entre unha peme galega e outras empresas ou entre dúas ou máis pemes galegas. Os proxectos poderán ser de dúas modalidades:</p>
    <p>a) Proxectos colectivos, nos que un grupo de empresas (opcionalmente coordinadas por un organismo intermedio colaborador) propoñen utilizar e implantar un determinado sistema nas súas interaccións dixitais.</p>
    <p>b) Proxectos individuais nos que unha peme aborda unha das seguintes tipoloxías de proxecto: </p>
    <p>1º. Desenvolvemento dunha interface dixital para as súas interaccións de negocio, ou adopción/implantación dunha solución de interacción xa existente cos seus clientes ou provedores.</p>
    <p>2º. Implementación de sistemas especificamente no ámbito da produción e loxística encamiñados á dixitalización de procesos, interconexión de elementos físicos e virtuais, tratamento de datos captados mediante sensórica. </p>
    <p>3º. Sistemas de intelixencia artificial, aprendizaxe automática e toma de decisións autónomos.</p>
    <p>Os proxectos da modalidade a) terán preferencia sobre os da modalidade b).</p>
    <p>Terceiro. <em>Bases reguladoras</em></p>
    <p>Resolución do 21 de decembro de 2017 pola que se lle dá publicidade ao acordo do Consello de Dirección que aproba as bases reguladoras dos obradoiros e das axudas á dixitalización Industria 4.0 cofinanciadas polo Fondo Europeo de Desenvolvemento Rexional no marco do programa operativo Feder Galicia 2014-2020, e se procede á súa convocatoria en réxime de concorrencia competitiva.</p>
    <p>Cuarto. <em>Importe</em></p>
    <p>Os créditos dispoñibles para concesións nesta convocatoria aboaranse con cargo á aplicación orzamentaria 09.A1.741.A.7706 e polos seguintes importes e distribución plurianual:</p>
    <p>Liña IG240.1 Axudas: 300.000 € con cargo ao exercicio 2018 e 1.300.000 € con cargo ao exercicio 2019.</p>
    <p>Liña IG240.2 Axudas: 100.000 € con cargo ao exercicio 2018 e 2.700.000 € con cargo ao exercicio 2019.</p>
    <p>Quinto. <em>Prazo de presentación de solicitudes</em></p>
    <p>Os prazos de presentación de solicitudes serán os seguintes:</p>
    <p>Liña IG240.1 Axudas: desde o día seguinte á publicación da resolución de convocatoria no <em>Diario Oficial de Galicia</em> ata o 15.3.2018.</p>
    <p>Liña IG240.2 Axudas: desde o 1.6.2018 ata o 5.9.2018.</p>
    <p>Santiago de Compostela, 21 de decembro de 2017</p>
    <footer><p>Pablo Casal Espido<br>Secretario xeral do Instituto Galego de Promoción Económica</p></footer>

