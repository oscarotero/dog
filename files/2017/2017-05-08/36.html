---
date: '2017-05-08'
id: CA04-291014-0002
page: 22452
number: 87
agency: Consellería de Economía e Industria
section: VI. Anuncios. a) Administración autonómica.
title: >-
  RESOLUCIÓN do 14 de outubro de 2014, da Dirección Xeral de Enerxía e Minas,
  pola que se fai público o Acordo do Consello da Xunta do 10 de outubro de 2014
  polo que se autorizan as instalacións, se aproba o proxecto de execución e se
  declara a utilidade pública, en concreto, do parque eólico singular de
  Mondoñedo, promovido polo Concello de Mondoñedo nos concellos de Mondoñedo e
  Abadín (002-PES).
range: Resolución
url: >-
  https://www.xunta.gal/dog/Publicados/2017/20170508/AnuncioCA04-291014-0002_gl.html
---
<p>En cumprimento do disposto nos artigos 128 e 148 do Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica, faise público o Acordo do Consello da Xunta de Galicia do 10 de outubro de 2014, polo que se autorizan as instalacións, se aproba o proxecto de execución e se declara a utilidade pública, en concreto, do parque eólico singular de Mondoñedo, promovido polo Concello de Mondoñedo nos concellos de Mondoñedo e Abadín (002-PES), que se transcribe como anexo a esta resolución.</p>
    <p>Santiago de Compostela, 14 de outubro de 2014</p>
    <footer><p>Ángel Bernardo Tahoces<br>Director xeral de Enerxía e Minas</p></footer>
    <h2>ANEXO</h2>
    <h2>Acordo do Consello da Xunta de Galicia polo que se autorizan as instalacións, se aproba o proxecto de execución e se declara a utilidade pública, en concreto, do parque eólico singular de Mondoñedo, promovido polo Concello de Mondoñedo nos concellos de Mondoñedo e Abadín (002-PES)</h2>
    <p>Examinado o expediente iniciado por solicitude do Concello de Mondoñedo (en diante o promotor) en relación coa autorización administrativa, a aprobación do proxecto de execución e a declaración de utilidade pública, en concreto, do parque eólico singular de Mondoñedo (en diante o parque eólico), constan os seguintes</p>
    <p>Antecedentes de feito:</p>
    <p>Primeiro. Mediante Resolución do 14 de xullo de 2003 publicouse a relación de solicitudes de autorización para a instalación de parques eólicos singulares admitidas a trámite ao abeiro da Orde do 29 de outubro de 2002 (DOG núm. 147, do 31 de xullo); nesta resolución incluíuse o parque eólico cunha potencia de 3 MW.</p>
    <p>Segundo. O 21.2.2005, o promotor solicitou a autorización administrativa, a aprobación do proxecto de execución e a declaración, en concreto, de utilidade pública para o parque eólico.</p>
    <p>Terceiro. O 19.5.2006 a delegación provincial informou favorablemente o proxecto de execución do parque eólico.</p>
    <p>Cuarto. O 13.6.2006 a Dirección Xeral de Calidade e Avaliación Ambiental emitiu o informe sobre a cualificación ambiental do parque eólico, no cal se conclúe que non procede someter o proxecto ao trámite de avaliación de impacto nin de efectos ambientais.</p>
    <p>Quinto. Por Resolución do 19 de xullo de 2006, da Delegación Provincial de Lugo sometéronse a información pública para autorización, declaración, en concreto, de utilidade pública e aprobación do proxecto de execución as instalacións do parque eólico.</p>
    <p>A dita resolución publicouse no Diario Oficial de Galicia do 10 de agosto de 2006 e no Boletín Oficial da provincia de Lugo e no xornal El Progreso, ambos do 9 de agosto. Así mesmo, permaneceu exposta ao público nos taboleiros de anuncios da dita delegación provincial e dos concellos afectados (Mondoñedo e Abadín).</p>
    <p>Durante o período de información pública recibiuse unha única alegación presentada por Jesús Candía Rubiños o 17.8.2006.</p>
    <p>Sexto. O 22.2.2007 e o 19.10.2009 o Servizo de Enerxía e Minas de Lugo certificou que a área do parque eólico se encontraba afectada polo permiso de investigación Togiza, nº 5531.</p>
    <p>Sétimo. O 9.4.2007 a delegación provincial remitiu o expediente do parque eólico á Dirección Xeral de Industria, Enerxía e Minas para a continuación do procedemento.</p>
    <p>Oitavo. O 19.11.2009 a Dirección Xeral de Industria, Enerxía e Minas acordou abrir o trámite de compatibilidade entre os distintos aproveitamentos concorrentes no espazo territorial proxectado para o parque eólico.</p>
    <p>Noveno. O 15.2.2010 a Subdirección Xeral de Recursos Minerais emitiu o informe sobre o expediente de compatibilidade entre o parque eólico e os dereitos mineiros da provincia de Lugo.</p>
    <p>Décimo. O 14.11.2011 a Consellería de Economía e Industria declarou a caducidade das 115 cuadrículas mineiras do permiso de investigación Togiza, nº 5531.</p>
    <p>Décimo primeiro. O 12.4.2012 a Dirección Xeral do Patrimonio Cultural emtiu informe favorable ao estudo de avaliación do impacto ambiental do parque eólico.</p>
    <p>Décimo segundo. O 23.6.2014 o Servizo de Montes de Lugo emitiu o informe ao que fai referencia o artigo 31.2 do Decreto 302/2001, do 25 de outubro, polo que se regula o aproveitamento da enerxía eólica na Comunidade Autónoma de Galicia.</p>
    <p>Aos antecedentes de feito descritos sonlle de aplicación os seguintes</p>
    <p>Fundamentos de dereito:</p>
    <p>Primeiro. O Consello da Xunta de Galicia é competente para resolver este procedemento con fundamento no artigo 28.3 da Lei 54/1997, do 27 de novembro, do sector eléctrico, aplicable ao presente procedemento en virtude do previsto na disposición transitoria segunda da Lei 24/2013, do 26 de decembro, do sector eléctrico, e de acordo co establecido polo artigo 31.2 do Decreto 302/2001, do 25 de outubro, polo que se regula o aproveitamento da enerxía eólica na Comunidade Autónoma de Galicia, aplicable ao presente procedemento en virtude da disposición transitoria cuarta da Lei 8/2009, do 22 de decembro, pola que se regula o aproveitamento eólico en Galicia e se crean o canon eólico e o Fondo de Compensación Ambiental, modificada pola Lei 4/2014, do 8 de maio.</p>
    <p>Segundo. No expediente instruído para o efecto cumpríronse os trámites de procedemento establecidos na Lei 54/1997, do 27 de novembro, do sector eléctrico, no Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica, na Orde do 29 de outubro de 2002 pola que se determinan os requisitos para a autorización de parques eólicos singulares, no Decreto 302/2001, do 25 de outubro, polo que se regula o aproveitamento da enerxía eólica na Comunidade Autónoma de Galicia, na Lei 30/1992, do 26 de novembro, de réxime xurídico das administracións públicas e do procedemento administrativo común, e demais normas vixentes de aplicación.</p>
    <p>Terceiro. En relación co dereito mineiro afectado polo parque eólico (permiso de investigación Togiza, nº 5531), e tal e como figura no antecedente de feito noveno, o 15.2.2010 a Subdirección Xeral de Recursos Minerais emitiu o informe sobre o expediente de compatibilidade. Neste informe concluíase que «(...) non existiría interferencia entre a instalación do parque eólico Mondoñedo e o permiso de investigación, xa que, aínda que non está declarada a caducidade deste, produciuse por teren expirado os prazos da súa vixencia, polo que tan só restaría a súa declaración».</p>
    <p>Posteriormente, o 14.11.2011 a Consellería de Economía e Industria declarou a caducidade das 115 cuadrículas mineiras do dito permiso de investigación.</p>
    <p>En vista do anterior, non procede declarar a compatibilidade dos aproveitamentos eólico e mineiro, unha vez que este último está caducado.</p>
    <p>Cuarto. Con respecto á alegación presentada durante o período de información pública por Jesús Candía Rubiños, en que manifesta que a parcela nº 40 do parcelario do proxecto non é súa e que o 23.9.2005 asinou un acordo coa sociedade Norvento sobre parcelas da súa propiedade afectadas, entre elas a 39 e a 41 do dito parcelario, tomouse razón da dita alegación e excluíuse o alegante das comunicacións correspondentes á parcela referida.</p>
    <p>De acordo con todo o que antecede, e no exercicio das competencias que ten atribuídas, o Consello da Xunta de Galicia adopta o seguinte acordo:</p>
    <p>Primeiro. Autorizar as instalacións do parque eólico singular de Mondoñedo, promovido polo Concello de Mondoñedo nos concellos de Mondoñedo e Abadín, cunha potencia de 3 MW.</p>
    <p>Segundo. Aprobar o proxecto de execución das instalacións do parque eólico singular de Mondoñedo asinado polo enxeñeiro industrial Pablo Fernández Castro, colexiado nº 985/201, e visado polo Colexio Nacional de Enxeñeiros do ICAI o 14.2.2005 co número de visado 0424/05. As características principais recollidas no proxecto son as seguintes:</p>
    <p>Solicitante: Concello de Mondoñedo.</p>
    <p>Domicilio social: praza do Concello, 1, 27740 Mondoñedo (Lugo).</p>
    <p>Denominación: parque eólico singular de Mondoñedo.</p>
    <p>Potencia instalada: 3 MW.</p>
    <p>Concellos afectados: Mondoñedo e Abadín (Lugo).</p>
    <p>Produción anual: 9.600 MWh/ano.</p>
    <p>Orzamento de execución material: 2.337.892,96 euros.</p>
    <p>Coordenadas de localización dos aeroxeradores:</p>
    <table>
     <tbody>
      <tr>
       <td>Aeroxerador</td>
       <td>UTM-X</td>
       <td>UTM-Y</td>
      </tr>
      <tr>
       <td>MONDOÑ-1</td>
       <td>626.783</td>
       <td>4.808.946</td>
      </tr>
      <tr>
       <td>MONDOÑ-2</td>
       <td>627.385</td>
       <td>4.808.590</td>
      </tr>
     </tbody>
    </table>
    <p>Características técnicas das instalacións eléctricas de produción, interconexión e transformación:</p>
    <p>– 2 aeroxeradores tipo Ecotecnia-74 de 1.500 kW de potencia nominal unitaria, cunha altura de buxa de 70 m e diámetro de rotor de 74 m.</p>
    <p>– 2 centros de transformación de 2.000 kVA de potencia nominal unitaria e relación de transformación 0,69/20 kV, instalados unitariamente no interior da torre de cada aeroxerador e as correspondentes celas de protección e manobra.</p>
    <p>– Rede colectora soterrada a 20 kV de interconexión dos aeroxeradores e destes coa caseta en que se instalarán as correspondentes celas de medida, protección, liña e de transformador de servizos auxiliares.</p>
    <p>– Transformador de servizos auxiliares trifásico de 50 kVA, con relación de transformación 20 kV ± 2,5 % ± 5 % / 0,380-0,220 kV.</p>
    <p>Terceiro. Declarar a utilidade pública, en concreto, das instalacións do proxecto do parque eólico, segundo o previsto nos artigos 52 e 54 da Lei 54/1997, do 27 de novembro, do sector eléctrico, o que leva implícita a necesidade de ocupación dos bens ou de adquisición dos dereitos afectados e implica a urxente ocupación para os efectos do artigo 52 da Lei de expropiación forzosa do 16 de decembro de 1954 (BOE núm. 351, do 17 de decembro).</p>
    <p>A presente autorización axustarase ao cumprimento das seguintes condicións:</p>
    <p>1. Para garantir o cumprimento das súas obrigas, o promotor ou entidade beneficiaria constituirá, de acordo co establecido no artigo 19 do Decreto 302/2001, do 25 de outubro, modificado pola Lei 4/2014, do 8 de maio, unha fianza polo importe de 46.757,86 euros, correspondente ao 2 % do orzamento de execución material das instalacións do proxecto que por esta resolución se aproba.</p>
    <p>A dita fianza depositarase na Caixa Xeral de Depósitos da Consellería de Facenda da Xunta de Galicia, en calquera das formas sinaladas no artigo 11.3 do Decreto 1775/1967, do 22 de xullo, sobre réxime de instalación, ampliación e traslado de industrias. A súa devolución efectuarase de acordo co establecido no antedito artigo 19 do Decreto 302/2001, do 25 de outubro.</p>
    <p>2. Consonte o disposto no artigo 4 do Decreto 455/1996, do 7 de novembro, de fianzas en materia ambiental, o promotor ou entidade beneficiaria constituirá, con carácter previo ao inicio das obras, una fianza para garantir o cumprimento da obriga de restaurar os terreos ocupados polo parque eólico na fase de obras. O importe da fianza fíxase, por proposta da Secretaría Xeral de Calidade e Avaliación Ambiental, en 17.534 euros.</p>
    <p>A dita fianza depositarase na Caixa Xeral de Depósitos da Consellería de Facenda da Xunta de Galicia, en calquera das formas sinaladas no artigo 11.3 do Decreto 1775/1967, e devolverase cando desaparezan as causas que motivaron a súa exixencia, unha vez depositado o importe correspondente ao aval de restauración en fase de desmantelamento que oportunamente se fixe, conforme o artigo 6 do Decreto 455/1996, do 7 de novembro.</p>
    <p>3. Para a inscrición da instalación no Rexistro Autonómico creado pola Orde da Consellería de Industria e Comercio do 5 de xuño de 1995 (DOG núm. 135, do 14 de xullo), o promotor efectuará a correspondente solicitude, de acordo co procedemento regulamentariamente establecido.</p>
    <p>4. A instalación adaptarase ao procedemento de captación e procesamento de datos de produción de enerxía eléctrica de Galicia regulamentado pola Orde da Consellería de Innovación e Industria do 23 de xaneiro de 2009, pola que se establece o procedemento para a captación e procesamento dos datos de produción enerxética das instalacións acollidas ao réxime especial de produción de enerxía eléctrica na Comunidade Autónoma de Galicia (DOG núm. 37, do 23 de febreiro).</p>
    <p>5. As instalacións autorizadas realizaranse de acordo coas especificacións e planos que figuran no proxecto de execución que por esta resolución se aproba.</p>
    <p>6. O prazo para a posta en marcha das instalacións que se autorizan será de seis meses contados a partir da data de ocupación dos terreos.</p>
    <p>Unha vez construídas as instalacións autorizadas, e con carácter previo á súa posta en servizo, a Xefatura Territorial da Consellería de Economía e Industria de Lugo inspeccionará a totalidade das obras e montaxes efectuados e verificará o cumprimento das condicións establecidas nesta resolución e as demais que sexan de aplicación, incluídas as contidas no informe de cualificación ambiental emitido o 13.6.2006 pola Dirección Xeral de Calidade e Avaliación Ambiental.</p>
    <p>7. No caso de se manifestaren perturbacións na recepción do sinal de televisión directamente atribuíbles ás instalacións do parque eólico, o promotor deberá adoptar as medidas necesarias para devolver á recepción do sinal as anteriores condicións de calidade.</p>
    <p>8. O parque eólico deberá cumprir cos requisitos que se recollan nos procedementos de operación aprobados polo Ministerio de Industria, Enerxía e Turismo que lle resulten de aplicación.</p>
    <p>9. A Administración reserva para si o dereito de deixar sen efecto a presente autorización por calquera das causas establecidas no artigo 34 do Decreto 1775/1967, do 22 de xullo, por incumprimento das condiciones impostas ou por calquera outra causa excepcional que o xustifique.</p>
    <p>10. Esta autorización outórgase sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para a realización das obras das instalacións autorizadas.</p>
    <p>Este acordo publicarase no Diario Oficial de Galicia e no Boletín Oficial da provincia de Lugo, de acordo co establecido nos artigos 128 e 148 do Real decreto 1955/2000, do 1 de decembro, así como en cumprimento do disposto polo artigo 59.5 da Lei 30/1992, do 26 de novembro, para os efectos da notificación aos interesados cando estes sexan descoñecidos, se ignore o lugar ou o medio de notificación, ou ben cando, intentada esta, non se puidese practicar.</p>
    <p>Contra o presente acordo, que pon fin á vía administrativa, poderase interpoñer recurso potestativo de reposición no prazo dun mes contado desde o día seguinte ao da súa notificación, de acordo co disposto nos artigos 116 e 117 da Lei 30/1992, do 26 de novembro, de réxime xurídico das administracións públicas e do procedemento administrativo común, ou ben directamente recurso contencioso-administrativo ante a Sala do Contencioso-Administrativo do Tribunal Superior de Xustiza de Galicia no prazo de dous meses contados desde o día seguinte ao da notificación desta resolución, de conformidade co establecido nos artigos 10, 14 e 46.1 da Lei 29/1998, do 13 de xullo, reguladora da xurisdición contencioso-administrativa, sen prexuízo de que os interesados poidan interpoñer calquera outro recurso que consideren pertinente.</p>

