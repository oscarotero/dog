---
date: '2017-09-01'
id: G0244-280817-0001
page: 41341
number: 166
agency: >-
  Vicepresidencia e Consellería de Presidencia, Administracións Públicas e
  Xustiza
section: I. Disposicións xerais.
title: >-
  DECRETO 82/2017,  do  28  de  xullo,  polo  que  se  modifica  o  Decreto
  1/2014,  do 9 de xaneiro, polo que se regula a creación do Centro de
  Recuperación Integral para Mulleres que Sofren Violencia de Xénero.
range: Decreto
url: >-
  https://www.xunta.gal/dog/Publicados/2017/20170901/AnuncioG0244-280817-0001_gl.html
---
<p>A Lei 11/2007, do 27 de xullo, galega para a prevención e o tratamento integral da violencia de xénero, modificada pola Lei 12/2016, do 22 de xullo, establece un marco normativo propio e completo no ámbito da prevención e o combate contra este tipo de violencia. </p>
    <p>No referido ao tratamento integral da violencia machista, a antedita lei regula no seu título II as accións que desde os poderes públicos se deben realizar para crear e desenvolver programas e servizos encamiñados á protección e asistencia fronte a violencia de xénero, garantindo ás mulleres unha asistencia sanitaria, xurídica, social e psicolóxica que debe ser integral.</p>
    <p>En concreto, no artigo 49 da dita lei establécese que a Xunta de Galicia, a través do departamento competente en materia de igualdade, garantirá a creación dun Centro de Recuperación Integral para Mulleres que Sofren Violencia de Xénero e que o dito centro desenvolverá un modelo de atención integral baseado nun sistema coordinado de servizos, recursos e medidas de carácter social, laboral e económico.</p>
    <p>A través do Decreto 1/2014, do 9 de xaneiro, regulouse a creación do Centro de Recuperación Integral para Mulleres que Sofren Violencia de Xénero e configurouse como unha unidade adscrita á Secretaría Xeral da Igualdade, para traballar na atención integral das mulleres vítimas da violencia de xénero e das súas fillas e fillos.</p>
    <p>Transcorridos xa tres anos desde o inicio das actividades do centro, faise agora necesario actualizar algúns dos aspectos de funcionamento deste, sendo preciso tamén dar cumprimento ao previsto na Lei 2/2015, do 29 de abril, do emprego público de Galicia, na que se establecen as previsións normativas que se van ter en conta para a provisión de postos de traballo por persoal funcionario de carreira ao servizo das administracións públicas.</p>
    <p>Na súa virtude, por proposta da persoa titular da Vicepresidencia e Consellería de Presidencia, Administracións Públicas e Xustiza, e logo da deliberación do Consello da Xunta na súa reunión do vinte e oito de xullo de dous mil dezasete, en virtude das facultades atribuídas pola Lei 1/1983, do 22 de febreiro, reguladora da Xunta e da súa Presidencia,</p>
    <h2>DISPOÑO:</h2>
    <p>Artigo único. <em>Modificación do Decreto 1/2014, do 9 de xaneiro, polo que se regula a creación do Centro de Recuperación Integral para Mulleres que Sofren Violencia de Xénero</em></p>
    <p>O Decreto 1/2014, do 9 de xaneiro, polo que se regula a creación do Centro de Recuperación Integral para Mulleres que Sofren Violencia de Xénero, queda modificado como segue:</p>
    <p>Un. O artigo 3 queda redactado como segue:</p>
    <p>«Artigo 3. <em>Estrutura xeral</em></p>
    <p>1. O centro estará integrado por un equipo multidisciplinar e especializado que actuará baixo a dependencia da directora do centro.</p>
    <p>2. O posto de directora será desempeñado por persoal funcionario de carreira, encadrado no ámbito de aplicación do artigo 2.1 do Estatuto básico do empregado público, e terá a consideración de xefatura de servizo con nivel 28A». </p>
    <p>Dous. Engádese unha disposición adicional primeira:</p>
    <p>«Disposición adicional primeira. <em>Acordos de colaboración</em> </p>
    <p>O Centro de Recuperación Integral para Mulleres que Sofren Violencia de Xénero (CRI), a través da Secretaría Xeral da Igualdade, impulsará a sinatura de acordos de colaboración con entidades de iniciativa social para a prestación coordinada de accións de apoio a mulleres e menores en situación de violencia de xénero e con necesidades específicas, elaborando protocolos conxuntos de actuación e derivación». </p>
    <p>Tres. Engádese unha disposición transitoria:</p>
    <p>«Disposición transitoria. <em>Asunción das funcións de dirección</em></p>
    <p>Mentres non se proceda á cobertura da praza de directora do centro segundo o previsto no artigo 3 deste decreto, asumirá as funcións da dirección do centro previstas no artigo 4, a persoa funcionaria que designe para eses efectos a Secretaría Xeral da Igualdade».</p>
    <p>Disposición derradeira. <em>Entrada en vigor</em> </p>
    <p>Este decreto entrará en vigor o día seguinte ao da súa publicación no <em>Diario Oficial de Galicia.</em></p>
    <p>Santiago de Compostela, vinte e oito de xullo de dous mil dezasete</p>
    <footer><p>Alberto Núñez Feijóo<br>Presidente</p><p>Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p></footer>

