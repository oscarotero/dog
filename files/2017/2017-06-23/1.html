---
date: '2017-06-23'
id: G0244-220617-0005
page: 30895
number: 119
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  ORDE do 22 de xuño de 2017 pola que se modifica a Orde do 30 de decembro de
  2016 pola que se regulan os criterios de repartición e se establecen as bases
  reguladoras e a convocatoria de subvencións da liña en concorrencia non
  competitiva e da liña en concorrencia competitiva do Fondo de Compensación
  Ambiental para o ano 2017, de forma individual e mediante o sistema de xestión
  compartida, destinadas a entidades locais de Galicia.
range: Orde
url: >-
  https://www.xunta.gal/dog/Publicados/2017/20170623/AnuncioG0244-220617-0005_gl.html
---
<p>Mediante a Orde do 30 de decembro de 2016 reguláronse os criterios de repartición e establecéronse as bases reguladoras e a convocatoria de subvencións da liña en concorrencia non competitiva e da liña en concorrencia competitiva do Fondo de Compensación Ambiental para o ano 2017, de forma individual e mediante o sistema de xestión compartida, destinadas a entidades locais de Galicia (DOG núm. 14, do 20 de xaneiro).</p>
    <p>Esta orde tramitouse como expediente anticipado de gasto, de acordo coa Orde da Consellería de Economía e Facenda do 11 de febreiro de 1998, sobre tramitación anticipada de expedientes de gasto, modificada polas ordes da mesma consellería do 27 de novembro de 2000 e do 25 de outubro de 2001, e co establecido no proxecto de Lei de orzamentos xerais da Comunidade Autónoma, aprobado polo Consello da Xunta na súa reunión do 2 de decembro de 2016, en que se acordou a súa remisión ao Parlamento de Galicia para a súa tramitación. </p>
    <p>A distribución inicial do Fondo de Compensación Ambiental destina un total de 1.457.458,42 euros ao financiamento de subvencións en concorrencia competitiva. Tamén prevé a posibilidade de ampliación de crédito nos supostos previstos no artigo 30.2 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia.</p>
    <p>Co fin de poder amparar un maior número de solicitudes presentadas, considérase conveniente ampliar a dotación orzamentaria consignada para a liña en concorrencia competitiva, que se financiará con remanente doutras aplicacións desta mesma orde, redistribuíndo a asignación inicial do Fondo para 2017, e con incorporacións de crédito procedente de exercicios anteriores, supostos previstos no artigo 30.2 do Decreto 11/2009, do 8 de xaneiro, e nos artigos 2.1.b) e 37 da Orde do 30 de decembro de 2016.</p>
    <p>De conformidade cos devanditos preceptos regulamentarios, o órgano concedente debe publicar a ampliación de crédito nos mesmos medios que a convocatoria, sen que tal publicidade implique a apertura de prazo para presentar novas solicitudes nin o inicio dun novo cómputo de prazo para resolver.</p>
    <p>Asemade, para optimizar o uso dos fondos dispoñibles considerouse necesario redistribuír a asignación inicial do Fondo de Compensación Ambiental para o exercicio 2017, establecida no artigo 2.1.c) da Orde do 30 de decembro de 2016, nas aplicacións orzamentarias xestionadas pola Dirección Xeral de Administración Local, que se destina a financiar outras actuacións específicas de protección do ambiente. Este reaxuste non produce alteración ningunha a nivel de vinculación no importe total da aplicación orzamentaria afectada.</p>
    <p>Tanto a ampliación do crédito como a redistribución garanten o cumprimento da normativa de aplicación ao canon eólico como ingreso afectado que debe xestionarse a través do Fondo de Compensación Ambiental e a execución do mandato legal de aplicar os ingresos derivados do canon eólico á finalidade determinada na orde anual distribuidora do Fondo, segundo determina o artigo 25 da Lei 8/2009, do 22 de decembro, pola que se regula o aproveitamento eólico en Galicia e se crean o canon eólico e o Fondo de Compensación Ambiental (DOG núm. 252, do 29 de decembro).</p>
    <p>Por outra banda, no artigo 31 da orde establécese como prazo para a realización e xustificación das actuacións subvencionadas o 30 de setembro de 2017. Tendo en conta o número de solicitudes presentadas e a complexidade do proceso de tramitación e de avaliación, considerando que as bases reguladoras non conteñen precepto en contra e que non se causa prexuízo a terceiros, é procedente ampliar o devandito prazo de execución e xustificación das actuacións subvencionadas ata o 15 de novembro de 2017, para facer viable o proceso de execución dos proxectos subvencionados e posibilitar o cumprimento do procedemento de xestión.</p>
    <p>Esta ampliación do prazo está amparada no artigo 45.3 do Decreto 11/2009, do 8 de xaneiro, polo que se aproba o regulamento da Lei de subvencións de Galicia, segundo o cal o órgano concedente da subvención poderá outorgar, salvo precepto en contra contido nas bases reguladoras, unha ampliación do prazo establecido para a presentación da xustificación, que non exceda a metade deste e sempre que con iso non se prexudiquen dereitos de terceiros.</p>
    <p>En consecuencia co exposto, de acordo coa Lei 8/2009, do 22 de decembro, pola que se regula o aproveitamento eólico en Galicia e se crean o canon eólico e o Fondo de Compensación Ambiental, co Decreto 72/2013, do 25 de abril, polo que se establece a estrutura orgánica da Vicepresidencia e da Consellería de Presidencia, Administracións Públicas e Xustiza, coa Lei 9/2007, do 13 de xuño, de subvencións de Galicia, co Decreto 11/2009, do 8 de xaneiro, polo que se aproba o Regulamento da Lei de subvencións, e co disposto na Orde do 30 de decembro de 2016 pola que se regulan os criterios de repartición e se establecen as bases reguladoras e a convocatoria de subvencións da liña en concorrencia non competitiva e da liña en concorrencia competitiva do Fondo de Compensación Ambiental para o ano 2017, de forma individual e mediante o sistema de xestión compartida,</p>
    <h2>DISPOÑO:</h2>
    <p>Artigo 1</p>
    <p>Modifícase a distribución da asignación inicial do Fondo de Compensación Ambiental para o exercicio 2017, establecida no artigo 2.1.c) da Orde do 30 de decembro de 2016, nas aplicacións orzamentarias xestionadas pola Dirección Xeral de Administración Local, que se destina a financiar outras actuacións específicas de protección do ambiente, ao abeiro do previsto no artigo 25.5 da Lei 8/2009, do 22 de decembro, que queda fixada nas seguintes contías:</p>
    <table>
     <tbody>
      <tr>
       <td>Aplicación orzamentaria</td>
       <td>Código proxecto</td>
       <td>Importe</td>
       <td>Descrición</td>
      </tr>
      <tr>
       <td>05.23.141A.461.0</td>
       <td>2015 00168</td>
       <td>150.000,00 euros</td>
       <td>Outras actuacións específicas de protección ambiental</td>
      </tr>
      <tr>
       <td>05.23.141A.461.1</td>
       <td>2013 00770</td>
       <td>560.000,00 euros</td>
       <td>Fondo Compensación Ambiental. Convenios grupos de emerxencias</td>
      </tr>
      <tr>
       <td colspan="2">Total</td>
       <td>710.000,00 euros</td>
       <td></td>
      </tr>
     </tbody>
    </table>
    <p>Artigo 2</p>
    <p>1. Amplíase a dotación orzamentaria destinada a financiar a liña en concorrencia competitiva das subvencións do Fondo de Compensación Ambiental para o ano 2017, que se establece no artigo 2.a) e no artigo 13 da Orde do 30 de decembro de 2016 pola que se regulan os criterios de repartición e se establecen as bases reguladoras e a convocatoria de subvencións da liña en concorrencia non competitiva e da liña en concorrencia competitiva do Fondo de Compensación Ambiental para o ano 2017, de forma individual e mediante o sistema de xestión compartida.</p>
    <p>2. O incremento da dotación será de 75.982,45 euros con cargo á aplicación orzamentaria 05.23.141A.461.0 e de 1.146.926,82 euros con cargo á aplicación orzamentaria 05.23.141A.761.0, ambas as dúas consignadas no estado de gastos dos orzamentos xerais da Comunidade Autónoma de Galicia para o ano 2017.</p>
    <p>A contía máxima das subvencións que se concedan na liña en concorrencia competitiva do Fondo de Compensación Ambiental para o ano 2017 queda así establecida en 2.680.487,69 euros.</p>
    <table>
     <tbody>
      <tr>
       <td>Aplicación orzamentaria</td>
       <td>Crédito inicial</td>
       <td>Importe adicional</td>
       <td>Crédito total</td>
      </tr>
      <tr>
       <td>05.23.141A.461.0</td>
       <td>588.789,21</td>
       <td>75.982,45</td>
       <td>664.771,66</td>
      </tr>
      <tr>
       <td>05.23.141A.761.0</td>
       <td>868.789,21</td>
       <td>1.146.926,82</td>
       <td>2.015.716,03</td>
      </tr>
      <tr>
       <td>Total</td>
       <td>1.457.578,42</td>
       <td>1.222.909,27</td>
       <td>2.680.487,69</td>
      </tr>
     </tbody>
    </table>
    <p>3. Esta ampliación de crédito non afecta o prazo establecido no artigo 19.6 da Orde do 30 de decembro de 2016 para a presentación de solicitudes nin o inicio dun novo cómputo do prazo para resolver.</p>
    <p>Artigo 3</p>
    <p>Modifícase o artigo 31.1 da Orde do 30 de decembro de 2016, que queda redactado nos seguintes termos:</p>
    <p>«1. As entidades beneficiarias terán de prazo para executar o proxecto subvencionado e presentar a conta xustificativa ata o 15 de novembro de 2017».</p>
    <p>Disposición derradeira</p>
    <p>Esta orde entrará en vigor o día da súa publicación no Diario Oficial de Galicia.</p>
    <p>Santiago de Compostela, 22 de xuño de 2017</p>
    <footer><p>Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p></footer>

