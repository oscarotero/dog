---
date: '2017-12-15'
id: G0244-121217-0001
page: 56695
number: 237
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  RESOLUCIÓN do 1 de decembro de 2017, da Dirección Xeral de Administración
  Local, pola que se efectúa a convocatoria para o acceso ás bolsas para a
  provisión temporal, mediante interinidade, de postos de traballo reservados a
  funcionarios da Administración local con habilitación de carácter nacional das
  entidades locais galegas.
range: Resolución
url: >-
  https://www.xunta.gal/dog/Publicados/2017/20171215/AnuncioG0244-121217-0001_gl.html
---
<p>Artigo 1. Obxecto</p>
    <p>1. Efectúase a presente convocatoria para a elaboración de tres bolsas de ámbito autonómico para a provisión temporal mediante interinidade de postos de traballo reservados a funcionarios de Administración local con habilitación de carácter nacional das entidades locais da Comunidade Autónoma de Galicia.</p>
    <p>Elaborarase unha bolsa por cada unha das seguintes subescalas:</p>
    <p>a) Secretaría-intervención.</p>
    <p>b) Intervención-tesouraría.</p>
    <p>c) Secretaría.</p>
    <p>2. A presente convocatoria réxese polas disposicións contidas na Orde do 30 de novembro de 2017, da Vicepresidencia e Consellería de Presidencia, Administracións Públicas e Xustiza, pola que se establece o procedemento para a selección e nomeamento de persoal interino para o desempeño de postos reservados a persoal funcionario de Administración local con habilitación de carácter nacional (DOG núm. 229, do 1 de decembro), en especial polo disposto no seu capítulo II que establece as bases das bolsas para a selección de persoal interino.</p>
    <p>3. Este procedemento habilítase na sede electrónica da Xunta de Galicia co código PR410A e os modelos correspondentes están dispoñibles no enderezo https://sede.xunta.gal</p>
    <p>Artigo 2. Requisitos xerais</p>
    <p>1. As persoas aspirantes a formar parte de calquera das tres bolsas que agora se convocan deberán reunir, na data de finalización do prazo de presentación de solicitudes, os requisitos xerais establecidos no punto 1 do artigo 3 da Orde do 30 de novembro de 2017 da Vicepresidencia e Consellería de Presidencia, Administracións Públicas e Xustiza (DOG núm. 229, do 1 de decembro).</p>
    <p>2. Respecto da titulación exixida, as persoas candidatas deberán posuír, ou estar en condicións de obter na data de finalización do prazo de presentación de instancias, calquera das seguintes titulacións:</p>
    <p>a) Para a subescala de secretaría-intervención:</p>
    <p>Licenciado en Dereito, licenciado en Ciencias Políticas e da Administración, licenciado en Socioloxía, licenciado en Administración e Dirección de Empresas, licenciado en Economía, licenciado en Ciencias Actuariais e Financeiras ou o título de grao correspondente.</p>
    <p>b) Para a subescala de intervención-tesoraría:</p>
    <p>Licenciado en Dereito, licenciado en Administración e Dirección de Empresas, licenciado en Economía, licenciado en Ciencias Actuariais e Financeiras ou o título de grao correspondente.</p>
    <p>c) Para a subescala de secretaría:</p>
    <p>Licenciado en Dereito, licenciado en Ciencias Políticas e da Administración, licenciado en Socioloxía ou o título de grao correspondente.</p>
    <p>Artigo 3. Presentación de solicitudes</p>
    <p>1. Para ser admitidas na presente convocatoria, as persoas interesadas presentarán a súa solicitude obrigatoriamente por medios electrónicos a través do formulario normalizado dispoñible na sede electrónica da Xunta de Galicia, https://sede.xunta.gal e que se incorpora a esta resolución como anexo I.</p>
    <p>A titulación e formación exixidas para participar neste procedemento permite aos aspirantes acceder e dispoñer dos medios necesarios para a presentación de solicitudes e realización doutros trámites regulados nesta resolución utilizando só medios electrónicos, dando así cumprimento á previsión do artigo 14.3 da Lei 39/2015, do procedemento administrativo común das administracións públicas.</p>
    <p>2. O prazo para a presentación das solicitudes será dun mes contado desde o día seguinte ao da publicación da presente resolución no <em>Diario Oficial de Galicia</em>.</p>
    <p>3. Se algunha das persoas interesadas presenta a súa solicitude presencialmente, requiriráselle para que a emende a través da súa presentación electrónica. Para estes efectos, considerarase como data da presentación de solicitude aquela en que fose realizada a dita emenda.</p>
    <p>4. Para a presentación das solicitudes poderá empregarse calquera dos mecanismos de identificación e sinatura admitidos pola sede electrónica da Xunta de Galicia, incluído o sistema de usuario e clave Chave 365 (https://sede.xunta.gal/chave365).</p>
    <p>5. As persoas solicitantes terán que cubrir debidamente todos os campos obrigatorios exixidos no formulario dispoñible na sede electrónica da Xunta de Galicia (https://sede.xunta.gal) e indicarán necesariamente a subescala ou subescalas en que solicitan a súa inclusión, así como a zona de preferencia en que desexen estar incluídas. No caso de haber solicitudes que non indiquen todo o anterior, serán rexeitadas sen máis trámites.</p>
    <p>6. As solicitudes conterán, ademais, unha declaración responsable de que cumpre cos requisitos xerais sinalados no artigo 3.1 da citada Orde do 30 de novembro de 2017, de que ten acreditado o coñecemento do idioma galego segundo o disposto no artigo 3.2.b) desa mesma orde, se for o caso, e da veracidade da relación de méritos que alega dos sinalados no artigo 4 tamén desa mesma orde.</p>
    <p>7. Teranse en conta unicamente aqueles requisitos e méritos que as persoas interesadas fagan constar expresamente na súa solicitude de incorporación á bolsa e que queden debidamente acreditados.</p>
    <p>Artigo 4. Documentación complementaria necesaria para a tramitación</p>
    <p>1. As solicitudes virán acompañadas da documentación acreditativa dos méritos alegados:</p>
    <p>a) Certificado da secretaría da corporación local correspondente sobre os servizos prestados en postos reservados a persoal funcionario da Administración local con habilitación de carácter nacional en virtude de nomeamento accidental ou interino.</p>
    <p>b) Certificación acreditativa emitida polo órgano competente dos exercicios superados da oposición de acceso á escala de funcionarios de la administración local con habilitación de carácter nacional, onde conste a orde de convocatoria a que corresponden, así como os exercicios superados en cada caso.</p>
    <p>c) Certificado oficial que acredite o coñecemento da lingua galega con nivel Celga 4, para aqueles que non dispoñan do dito título.</p>
    <p>2. Non será necesario achegar os documentos que xa fosen presentados anteriormente sempre que a persoa interesada expresase o seu consentimento para que sexan consultados ou obtidos eses documentos. Para estes efectos, a persoa interesada deberá indicar en que momento e ante que órgano administrativo presentou os citados documentos.</p>
    <p>Nos supostos de imposibilidade material de obter o documento, o órgano competente poderá requirirlle á persoa interesada a súa presentación, ou, na súa falta, a acreditación por outros medios dos requisitos a que se refire o documento, con anterioridade á formulación da proposta de resolución.</p>
    <p>3. A documentación complementaria deberá presentarse electronicamente. As persoas interesadas responsabilizaranse da veracidade dos documentos que presenten. Excepcionalmente, a Administración poderá requirir a exhibición do documento orixinal para o cotexo da copia electrónica presentada.</p>
    <p>Se algunha das persoas interesadas presenta a documentación complementaria presencialmente, requiriráselle para que a emende a través da súa presentación electrónica. Para estes efectos, considerarase como data de presentación aquela en que fose realizada a emenda.</p>
    <p>4. Sempre que se realice a presentación de documentos separadamente da solicitude deberase indicar o código (PR410A) e o órgano responsable do procedemento, o número de rexistro de entrada da solicitude e o número de expediente, se se dispón del.</p>
    <p>Artigo 5. Comprobación de datos</p>
    <p>1. Para a tramitación deste procedemento, consultaranse automaticamente os datos relativos á nacionalidade, idade e titulación das persoas participantes e incluídos nos seguintes documentos elaborados polas administracións públicas:</p>
    <p>a) DNI da persoa solicitante.</p>
    <p>b) Títulos oficiais universitarios que consten no Rexistro Central do Ministerio de Educación e que dean acceso á subescala en que se inscriba.</p>
    <p>c) Título Celga 4.</p>
    <p>2. No caso de que as persoas se opoñan a esta consulta, deberán indicalo no cadro correspondente habilitado no formulario de inicio e achegar os documentos.</p>
    <p>3. Excepcionalmente, no caso de que algunha circunstancia imposibilite a obtención dos citados datos poderase solicitar das persoas interesadas a presentación dos documentos correspondentes.</p>
    <p>Artigo 6. Realización da proba tipo test e da proba de coñecemento de galego</p>
    <p>1. Os candidatos que resulten admitidos definitivamente serán convocados pola Dirección Xeral de Administración Local no prazo dun mes para a realización da proba tipo test que versará sobre o temario relacionado para cada subescala no anexo I da Orde do 30 de novembro de 2017.</p>
    <p>2. O exame sobre o temario consistirá na realización de 60 preguntas tipo test das cales 30 serán comúns e 30 específicas para cada subescala.</p>
    <p>3. A duración total da proba sobre o temario será de 120 minutos. </p>
    <p>4. Cada aspirante realizará as preguntas específicas propostas para cada unha das subescalas en que estea inscrito.</p>
    <p>5. Ao remate da proba cada aspirante poderá obter copia das súas respostas. No prazo das vinte e catro (24) horas seguintes publicarase o contido do exercicio e as respostas correctas no mesmo lugar en que se realizou e na páxina web de Eido Local.</p>
    <p>6. O exercicio cualificarase de 0 a 60 puntos e para superalo será necesario obter un mínimo de 30 puntos. Corresponderá ao tribunal determinar o número de respostas correctas exixido para acadar esta puntuación mínima, para o cal se terá en conta que por cada tres (3) respostas incorrectas se descontará unha correcta.</p>
    <p>7. Así mesmo, as persoas aspirantes que non acrediten o coñecemento do idioma galego no momento da presentación de solicitudes, serán convocadas para a realización da correspondente proba o mesmo día da realización da proba tipo test sobre o temario. A proba de coñecemento de galego consistirá nunha tradución de dous textos, un en galego para traducir ao castelán e outro en castelán para o galego nun tempo máximo de 90 minutos.</p>
    <p>Artigo 7. Trámites administrativos posteriores á presentación de solicitudes</p>
    <p>Todos os trámites administrativos que as persoas interesadas deban realizar durante a tramitación deste procedemento deberán ser realizados electrónicamente accedendo á carpeta do cidadán da persoa interesada dispoñible na sede electrónica da Xunta de Galicia.</p>
    <p>Artigo 8. Notificacións</p>
    <p>1. As notificacións de resolucións e actos administrativos realizaranse só por medios electrónicos, nos termos previstos na normativa reguladora do procedemento administrativo común.</p>
    <p>2. As notificacións electrónicas realizaranse mediante o Sistema de notificación electrónica de Galicia Notifica.gal dispoñible a través da sede electrónica da Xunta de Galicia, (https://sede.xunta.gal). Este sistema remitirá ás persoas interesadas avisos da posta a disposición das notificacións á conta de correo e/ou teléfono móbil que consten na solicitude. Estes avisos non terán, en ningún caso, efectos de notificación efectuada e a súa falta non impedirá que a notificación sexa considerada plenamente válida.</p>
    <p>3. As notificacións por medios electrónicos entenderanse realizadas no momento en que se produza o acceso ao seu contido. En todo caso, entenderase rexeitada a notificación cando transcorresen dez días naturais desde a posta á disposición da notificación sen que se acceda ao seu contido.</p>
    <p>4. Se o envío da notificación electrónica non for posible por problemas técnicos, a notificación realizarase polos medios previstos na normativa reguladora do procedemento administrativo común.</p>
    <p>Disposición adicional única. Datos de carácter persoal</p>
    <p>De conformidade coa Lei orgánica 15/1999, do 13 decembro, de protección de datos de carácter persoal, os datos persoais recollidos na tramitación deste procedemento, cuxo tratamento e publicación autoricen as persoas interesadas mediante a presentación das solicitudes, serán incluídos nun ficheiro denominado «Relacións administrativas coa cidadanía e entidades» co obxecto de xestionar o presente procedemento, así como para informar as persoas interesadas sobre a súa tramitación. O órgano responsable deste ficheiro é a Secretaría Xeral Técnica da Consellería de Presidencia, Administracións Públicas e Xustiza. Os dereitos de acceso, rectificación, cancelación e oposición poderanse exercer ante a Secretaría Xeral Técnica da Consellería de Presidencia, Administracións Públicas e Xustiza a través do correo electrónico administracionlocal@xunta.gal.</p>
    <p>Santiago de Compostela, 1 de decembro de 2017</p>
    <footer><p>Marta Fernández-Tapias Núñez<br>Directora xeral de Administración local</p></footer>

