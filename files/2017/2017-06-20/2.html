---
date: '2017-06-20'
id: G0423-050617-0001
page: 30053
number: 116
agency: Consellería de Infraestruturas e Vivenda
section: III. Outras disposicións.
title: >-
  ORDE de 5 de xuño de 2017 de aprobación definitiva do Plan de accesibilidade
  do transporte interurbano ao centro urbano da Coruña.
range: Orde
url: >-
  https://www.xunta.gal/dog/Publicados/2017/20170620/AnuncioG0423-050617-0001_gl.html
---
<p>O 27 de xaneiro de 2014 publicouse no DOG a Lei 14/2013, do 26 de decembro, de racionalización do sector público autonómico. Esta lei ten como obxecto a racionalización de todo o sector público autonómico e da actividade administrativa, así como a adopción de medidas dirixidas a unha maior eficiencia do gasto e da mellora da xestión do sector público autonómico.</p>
    <p>Nesta liña, na súa disposición adicional segunda, baixo a rúbrica Racionalización do sistema de transporte público, permite elaborar e aprobar plans de accesibilidade do transporte interurbano ao centro urbano, en que se concreten as novas rutas e se fixen novos puntos de parada e interconexión das redes urbana e interurbana de transporte público, co fin de mellorar as condicións de accesibilidade das persoas usuarias á rede de transporte público de viaxeiros por estrada.</p>
    <p>Con base nesta previsión normativa, en que se regulan os requisitos mínimos que deben cumprir os correspondentes plans de accesibilidade do transporte interurbano ao centro urbano, a súa tramitación e os seus efectos sobre os contratos de servizo de transporte público que poidan resultar afectados, elaborouse o Plan de accesibilidade do transporte interurbano ao centro urbano da Coruña, o cal foi sometido ao trámite de información pública mediante resolucións da Dirección Xeral de Mobilidade do 22 de xuño de 2016 e do 2 de xaneiro de 2017 (DOG núm. 128, do 7 de xullo de 2016, e DOG núm. 9, do 13 do xaneiro de 2017).</p>
    <p>Así mesmo, foron escoitados os concellos interesados e as empresas contratistas afectadas segundo consta na disposición adicional décimo segunda da Lei 14/2013. </p>
    <p>Como resultado das observacións recibidas, as xuntanzas mantidas e os informes emitidos durante a tramitación do citado documento procedeuse á redacción do documento final do plan.</p>
    <p>En consecuencia, de conformidade co que antecede, e por proposta da Dirección Xeral de Mobilidade,</p>
    <h2>RESOLVO:</h2>
    <p>1º. Aprobar o Plan de accesibilidade do transporte interurbano ao centro urbano da Coruña, cos efectos previstos na disposición adicional décimo segunda da Lei 14/2013, do 26 de decembro, de racionalización do sector público autonómico. </p>
    <p>2º. Notifíquese esta orde ás empresas contratistas dos servizos de transporte público afectadas e publíquese no Diario Oficial de Galicia. </p>
    <p>O texto íntegro deste documento poderase consultar na páxina web da Consellería de Infraestruturas e Vivenda, Dirección Xeral de Mobilidade, no seguinte enlace:</p>
    <p>http://civ.xunta.gal/seccion-tema/c/CIV_Transporte_de_viaxeiros?content=Direccion_Xeral_Mobilidade/Transporte_Publico/seccion.html&amp;std=Plan_accesibilidade_corunha.html#</p>
    <p>Santiago de Compostela, 5 de xuño de 2017</p>
    <footer><p>Ethel María Vázquez Mourelle<br>Conselleira de Infraestruturas e Vivenda</p></footer>

