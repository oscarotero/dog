---
date: '2017-09-15'
id: G0424-070917-0004
page: 42454
number: 176
agency: 'Consellería de Economía, Emprego e Industria'
section: III. Outras disposicións.
title: >-
  RESOLUCIÓN do 6 de setembro de 2017, da Secretaría Xeral Técnica da
  Consellería de Economía, Emprego e Industria, pola que se declara de interese
  galego e se ordena a súa inscrición no Rexistro de Fundacións de Interese
  Galego da Fundación Galifornia Foundation.
range: Resolución
url: >-
  https://www.xunta.gal/dog/Publicados/2017/20170915/AnuncioG0424-070917-0004_gl.html
---
<p>Examinado o expediente de declaración de interese galego e inscrición no Rexistro de Fundacións de Interese Galego da Fundación Galifornia Foundation, dítase esta resolución baseada nos feitos e fundamentos de dereito que se expoñen a seguir:</p>
    <p>Feitos.</p>
    <p>1. Pablo Riera Táboas, presidente do padroado da Fundación, formulou solicitude de clasificación e declaración de interese galego e inscrición no Rexistro de Fundacións de Interese Galego.</p>
    <p>2. A Fundación Galifornia Foundation foi constituída en escritura pública outorgada en Vigo (Pontevedra) o 13 de outubro de 2016, ante o notario José Antonio Rodríguez González, co número de protocolo 2.827, por Marina Táboas Pérez, que actúa en representación do fundador Pablo Riera Táboas.</p>
    <p>Esta escritura foi corrixida por outra outorgada tamén en Vigo (Pontevedra), o 28 de xuño de 2017, ante o mesmo notario, co número de protocolo 1.797.</p>
    <p>3. A Fundación Galifornia Foundation ten por obxecto, segundo establece o artigo 6 dos estatutos, contribuír ao crecemento e desenvolvemento e notoriedade de Galicia e Portugal, e con isto ao benestar e á prosperidade económica e social dos seus habitantes, promovendo a súa economía social e produtiva mediante a implicación, apoio, patrocinio e participación en proxectos de toda índole, xa sexan promocionais, de emprendemento, de investigación, innovación e desenvolvemento tecnolóxico e científico, de divulgación cultural, educativa e turística, de fomento do deporte e da calidade de vida, a gastronomía, o benestar, medio ambiente natural, o mar e os seus recursos, a paisaxe, así como todo tipo de actividades na defensa e protección dos seus valores.</p>
    <p>4. Na escritura de constitución consta a identidade do fundador, a dotación inicial, a identificación dos membros do padroado e os estatutos.</p>
    <p>5. Nos estatutos da fundación consta a denominación e natureza, o domicilio, os fins e as actividades para a consecución dos seus fins, as regras para a aplicación das rendas aos fins fundacionais e para a determinación dos beneficiarios, a composición do padroado, as regras para a designación e substitución dos seus membros, as causas de cesamento e suspensión, as súas atribucións e as formas de deliberar e adoptar acordos; as causas de extinción e do destino dos bens e dereitos resultantes da liquidación.</p>
    <p>6. O padroado inicial da fundación está formado por Pablo Riera Táboas como presidente; Javier Riera Nieves como vicepresidente; Bernardo Aramburu Vecino como secretario, e Clara Domínguez Sotelo e Marta Riera Táboas como vogais.</p>
    <p>7. A comisión integrada polos secretarios xerais técnicos de todas as consellerías elevou ao vicepresidente e conselleiro de Presidencia, Administracións Públicas e Xustiza proposta de clasificación como de interese para o desenvolvemento da economía produtiva de Galicia da Fundación Galifornia Foundation, dado o seu obxecto e finalidade, polo que, cumpríndose os requisitos exixidos na Lei 12/2006, do 1 de decembro, de fundacións de interese galego, e de conformidade co establecido no artigo 51 do Decreto 14/2009, do 21 de xaneiro, polo que se aproba o Regulamento de fundacións de interese galego, e no artigo 7 do Decreto 15/2009, do 21 de xaneiro, polo que se aproba o Regulamento do Rexistro de Fundacións de Interese Galego, o protectorado será exercido pola Consellería de Economía, Emprego e Industria.</p>
    <p>8. De conformidade coa dita proposta, por Orde da Vicepresidencia e da Consellería de Presidencia, Administracións Públicas e Xustiza do 28 de xullo de 2017, clasificouse como de interese para o desenvolvemento da economía produtiva de Galicia a Fundación Galifornia Foundation e adscribiuse á Consellería de Economía, Emprego e Industria para efectos do exercicio das funcións do protectorado.</p>
    <p>Fundamentos de dereito.</p>
    <p>Primeiro. O artigo 34 da Constitución española recoñece o dereito de fundación para fins de interese xeral, e o artigo 27.26 do Estatuto de autonomía para Galicia establece que é competencia exclusiva da Comunidade Autónoma galega o réxime das fundacións de interese galego.</p>
    <p>Segundo. De acordo co disposto no artigo 7.2 do Decreto 15/2009, do 21 de xaneiro, polo que se aproba o Regulamento do Rexistro de Fundacións de Interese Galego, en relación co Decreto, 175/2015, do 3 de decembro, polo que se establece a estructura orgánica da Consellería de Economía, Emprego e Industria, corresponde a esta consellería a declaración de interese galego mediante resolución publicada no Diario Oficial de Galicia e a inscrición no Rexistro de Fundacións de Interese Galego da Fundación Galifornia Foundation, así como o exercicio das funcións do protectorado e as demais que correspondan á Xunta de Galicia de conformidade co indicado no dito regulamento.</p>
    <p>Terceiro. Á vista do disposto na Lei 12/2006, do 1 de decembro, de fundacións e interese galego, no Decreto 14/2006, do 21 de xaneiro, polo que se aproba o Regulamento de fundacións de interese galego, e no Decreto 15/2009, da mesma data, polo que se aproba o Regulamento do Rexistro de Fundacións de Interese Galego, resultan cumpridos os requisitos establecidos pola normativa vixente para a declaración de interese galego e inscrición no Rexistro de Fundacións de Interese Galego, sección da Consellería de Economía, Emprego e Industria, da Fundación Galifornia Foundation, polo que</p>
    <h2>RESOLVO:</h2>
    <p>Declarar de interese galego a Fundación Galifornia Foundation e ordenar a súa inscrición no Rexistro de Fundacións de Interese Galego, sección da Consellería de Economía, Emprego e Industria.</p>
    <p>Esta fundación queda sometida ao disposto na Lei 12/2006, do 1 de decembro, de fundacións de interese galego, e no Decreto 14/2009, do 21 de xaneiro, polo que se aproba o Regulamento de fundacións de interese galego, e no Decreto 15/2009, do 21 de xaneiro, polo que se aproba o Regulamento do Rexistro de Fundacións de Interese Galego, así como na demais normativa que resulte de aplicación, onde se establecen especialmente as obrigas de dar publicidade suficiente do seu obxecto e actividades, ausencia de ánimo de lucro na prestación dos seus servizos, así como a presentación anual da documentación contable e plan de actuación ante o protectorado, que será exercido pola Consellería de Economía, Emprego e Industria.</p>
    <p>Contra esta resolución, que non pon fin á vía administrativa, pode interpoñerse recurso de alzada ante o conselleiro de Economía, Emprego e Industria, no prazo dun mes contado desde o día seguinte ao da súa publicación, segundo o disposto nos artigos 121 e 122 da Lei 39/2015, do 1 de octubre, do procedemento administrativo común das administracións públicas.</p>
    <p>Santiago de Compostela, 6 de setembro de 2017</p>
    <footer><p>Borja Verea Fraiz<br>Secretario xeral técnico da Consellería de Economía, Emprego e Industria</p></footer>

