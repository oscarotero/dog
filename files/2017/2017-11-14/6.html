---
date: '2017-11-14'
id: G0164-071117-0001
page: 52289
number: 216
agency: 'Consellería de Cultura, Educación e Ordenación Universitaria'
section: III. Outras disposicións.
title: >-
  RESOLUCIÓN do 2 de novembro de 2017, da Secretaría Xeral de Universidades,
  pola que se declara a singularidade de graos no Sistema universitario de
  Galicia.
range: Resolución
url: >-
  https://www.xunta.gal/dog/Publicados/2017/20171114/AnuncioG0164-071117-0001_gl.html
---
<p>O 30 de marzo de 2017 publicouse no Diario Oficial de Galicia a Resolución do 1 de marzo de 2017, da Secretaría Xeral de Universidades, pola que se fixan os criterios para a determinación de titulacións de grao singulares no Sistema universitario de Galicia. </p>
    <p>Esta disposición da Consellería de Cultura, Educación e Ordenación Universitaria ten por obxecto definir o concepto e fixar os criterios para a determinación do carácter singular de determinadas titulacións de grao ofertadas no Sistema galego de universidades, para os efectos do establecido no Decreto 222/2011, do 2 de decembro, polo que se regulan as ensinanzas universitarias oficiais no ámbito da Comunidade Autónoma de Galicia, modificado polo Decreto 161/2015, do 5 de novembro, e dáselle unha nova redacción ao seu artigo 6.</p>
    <p>Deste xeito, a antedita norma determina, no seu artigo 3, os seguintes criterios de singularidade: </p>
    <p>a) Ser imprescindible para a formación dos recursos humanos especializados que permitan dar cobertura ás necesidades do sistema educativo non universitario da comunidade autónoma. </p>
    <p>b) Ter unha estrita vinculación coa especialización do campus en que se imparte e constituír unha parte esencial das liñas estratéxicas desa especialización.</p>
    <p>c) Os estudos da lingua galega.</p>
    <p>d) Estar directamente vinculados aos sectores considerados estratéxicos pola Xunta de Galicia (Plan estratéxico de Galicia 2015/2020).</p>
    <p>De acordo co exposto e unha vez analizadas as solicitudes de singularidade remitidas polas universidades que atinxan titulacións de grao en que a media do número de alumnos de novo ingreso durante tres cursos consecutivos é inferior aos mínimos exixidos no artigo 6 do Decreto 222/2011, do 2 de decembro, ditase a seguinte </p>
    <h2>RESOLUCIÓN:</h2>
    <p>Primeiro. Declaración de singularidade</p>
    <p>Recoñéceselles o carácter singular no Sistema universitario de Galicia, por cumprimento dalgúns dos criterios establecidos no punto terceiro da Resolución do 1 de marzo de 2017, da Secretaría Xeral de Universidades, aos seguintes títulos de grao:</p>
    <p>Na Universidade da Coruña:</p>
    <p>1. Grao en Arquitectura Técnica, por cumprimento da alínea b). </p>
    <p>2. Grao en Enxeñaría Naval e Oceánica, por cumprimento das alíneas b) e d).</p>
    <p>3. Grao en Galego e Portugués: Estudos Lingüísticos e Literarios, por cumprimento das alíneas a) e d).</p>
    <p>4. Grao en Tecnoloxía da Enxeñaría Civil, por cumprimento da alínea b).</p>
    <p>Na Universidade de Santiago de Compostela:</p>
    <p>1. Grao en Lingua e Literatura Galegas, por cumprimento da alínea c).</p>
    <p>2. Grao en Filoloxía Clásica, por cumprimento das alíneas a) e b).</p>
    <p>3. Grao en Xeografía e Ordenación do Territorio, por cumprimento das alíneas a), b) e d).</p>
    <p>Na Universidade de Vigo:</p>
    <p>1. Grao en Enxeñaría dos Recursos Mineiros e Enerxéticos, por cumprimento das alíneas b) e d).</p>
    <p>Segundo. Efectos do recoñecemento de singularidade</p>
    <p>A declaración de singularidade supoñerá, para as titulacións recoñecidas como tales, a exención do cumprimento do exixido no artigo 6 do Decreto 222/2011, do 2 de decembro, polo que se regulan as ensinanzas universitarias oficiais no ámbito da Comunidade Autónoma de Galicia, e, en todo caso, seralles aplicable o contido no resto de articulado e demais normativa de aplicación. </p>
    <p>Terceiro. Responsabilidade universitaria</p>
    <p>1. A declaración de singularidade non exime o centro responsable do título de levar a cabo as accións concretas para a mellora da calidade da titulación e a súa avaliación por parte da Axencia para a Calidade do Sistema Universitario de Galicia.</p>
    <p>2. Para estes efectos, antes do remate do curso académico vixente, o centro responsable do título declarado singular presentará un plan de reforzo da calidade docente do título, en que se determinará a temporalidade para a súa efectiva execución.</p>
    <p>Cuarto. Prazo de recurso</p>
    <p>Contra esta resolución, que non esgota a vía administrativa, poderase interpoñer recurso de alzada ante o conselleiro de Cultura, Educación e Ordenación Universitaria no prazo dun mes contado a partir do día seguinte ao da publicación da resolución no DOG, segundo o disposto nos artigos 121 e 122 da Lei 39/2015, do 1 de outubro, do procedemento administrativo común das administracións públicas.</p>
    <p>Santiago de Compostela, 2 de novembro de 2017</p>
    <footer><p>José Alberto Díez de Castro<br>Secretario xeral de Universidades</p></footer>

