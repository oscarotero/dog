---
date: '2017-04-03'
id: G0424-030317-0006
page: 15873
number: 65
agency: 'Consellería de Economía, Emprego e Industria'
section: VI. Anuncios. a) Administración autonómica.
title: >-
  RESOLUCIÓN do 15 de febreiro de 2017, da Dirección Xeral de Enerxía e Minas,
  pola que se somete a información pública a solicitude de autorización
  administrativa e aprobación do proxecto de execución da infraestrutura gasista
  denominada Planta satélite de almacenamento e regasificación de gas natural
  licuado (GNL) e extensión de rede en MOP 4 bar na Estrada (Pontevedra),
  promovida pola empresa Gas Galicia SDG, S.A. (expediente IN627A 2016/30-0).
range: Resolución
url: >-
  https://www.xunta.gal/dog/Publicados/2017/20170403/AnuncioG0424-030317-0006_gl.html
---
<p>Para os efectos previstos no artigo 73 da Lei 34/1998, do 7 de outubro, do sector de hidrocarburos, e no artigo 78 do Real decreto 1434/2002, do 27 de decembro, polo que se regulan as actividades de transporte, distribución, comercialización, subministración e procedementos de autorización de instalacións de gas natural, sométese a información pública o seguinte proxecto de autorización administrativa:</p>
    <p>Peticionario: Gas Galicia SDG, S.A., con CIF nº A15383284 e con enderezo para os efectos de notificación na rúa Lisboa, s/n, Edificio Área Central, local 31-HIJ, 15707 Santiago de Compostela (A Coruña).</p>
    <p>Antecedentes: </p>
    <p>O 4 de novembro de 2011 a Dirección Xeral de Industria, Enerxía e Minas ditou resolución pola que se outorgou a Gas Galicia SDG, S.A. a autorización administrativa para a distribución de gas natural canalizado no termo municipal da Estrada, na provincia de Pontevedra (expediente IN627A 2008/8-0), que se publicou no <em>Diario Oficial de Galicia</em> do 30 de decembro de 2011 e no <em>Boletín Oficial</em> da provincia do 22 de decembro. Neste proxecto prevese a subministración de gas natural a través dunha planta de GNL (gas natural licuado) que se situará no polígono de Toedo, desde a cal partirá a rede de distribución cara ao núcleo urbano da Estrada, seguindo a estrada C-541.</p>
    <p>O 18 de marzo de 2015 a Dirección Xeral de Enerxía e Minas ditou resolución pola que se aprobou o proxecto de execución das instalacións da rede de distribución para subministración de gas natural no núcleo de poboación da Estrada (Pontevedra), promovido por Gas Galicia SDG, S.A. (expediente IN627A 2014/8-0). Nesta resolución, a respecto da planta de GNL, establécese o seguinte: A subministración de gas realizarase desde unha planta de GNL que se instalará nunha parcela situada ao leste do núcleo urbano, e que será obxecto doutro proxecto. Este proxecto da planta de GNL, pendente de presentación, someterase no seu momento ao procedemento de autorización administrativa e aprobación do proxecto de execución, xa que a situación da planta de GNL non se corresponde coa prevista no proxecto que serviu de base para o outorgamento da autorización administrativa.</p>
    <p>O 30 de marzo de 2016 Gas Galicia SDG, S.A. presentou o proxecto de execución denominado «Planta satélite de almacenamento e regasificación de gas natural licuado (GNL) na Estrada (Pontevedra)», que se someteu ao procedemento de autorización administrativa e aprobación do proxecto de execución baixo o número de expediente IN627A 2016/13-0. O 26 de agosto de 2016 a Dirección Xeral de Enerxía e Minas ditou resolución pola que se someteu a información pública este proxecto de execución; que se publicou no <em>Diario Oficial de Galicia</em> do 28 de setembro de 2016, no <em>Boletín Oficial</em> da provincia do 27 de setembro e nos xornais <em>La Voz de Galicia</em> e <em>Faro de Vigo</em> do 8 de setembro e estivo tamén exposto no taboleiro de anuncios do Concello da Estrada entre o 3 de setembro e o 26 de setembro de 2016.</p>
    <p>O 31 de xaneiro de 2017 a Dirección Xeral de Enerxía e Minas ditou resolución pola que se aceptou a desistencia presentada por Gas Galicia SDG, S.A. a respecto do expediente IN627A 2016/13-0 e se declarou concluído o correspondente procedemento. Esta desistencia vén motivada porque o Grupo Gas Natural adquiriu a rede de distribución de GLP que Repsol Butano, S.A. ten na Estrada, co obxecto de transformala para a distribución de gas natural; deste xeito, Gas Galicia SDG, S.A. vai proxectar a instalación da planta de GNL dentro da parcela onde actualmente se atopa a planta de subministración de GLP, o que implica a presentación dun novo proxecto de execución para a tramitación da súa autorización.</p>
    <p>Obxecto da petición:</p>
    <p>O 21 de decembro de 2016 Gas Galicia SDG, S.A. presentou este novo proxecto de execución denominado Planta satélite de almacenamento e regasificación de gas natural licuado (GNL) e extensión de rede en MOP 4 bar na Estrada (Pontevedra), que se vai someter ao procedemento de autorización administrativa e aprobación do proxecto de execución baixo o número de expediente IN627A 2016/30-0.</p>
    <p>Descrición das instalacións:</p>
    <p>A planta de GNL situarase na parcela de referencia catastral número 36017A104001130000RH (polígono 104, parcela 113, Caño Sifón, A Estrada) e estará composta polos seguintes compoñentes: tanque de almacenamento de GNL horizontal; unidade para descarga de cisternas; módulos de regasificación, regulación, medida e odorización; e sistemas auxiliares. Terá unha capacidade de almacenamento de GNL de 30 m3 (1 depósito horizontal), unha capacidade de regasificación de 750 m3 (N)/h e dará unha presión de subministración de GN de 4 bar.</p>
    <p>A rede de gas natural proxectada conectará a saída da planta de GNL coa rede de GLP existente (cuxa transformación para a distribución de gas natural será obxecto doutro proxecto), operará cunha presión máxima de 4 bar, realizarase en tubaxe de polietileno tipo PE-100 SRD 17,6/SDR 17 e terá unha lonxitude de 14 m.</p>
    <p>Termo municipal: a solicitude afecta o termo municipal da Estrada, na provincia de Pontevedra.</p>
    <p>Orzamento: cento cincuenta e oito mil trescentos noventa e un euros con sesenta e oito céntimos (158.391,68 €).</p>
    <p>O que se fai público para coñecemento xeral e para que todas aquelas persoas, naturais ou xurídicas, que se consideren prexudicadas nos seus dereitos poidan presentar as súas alegacións no prazo de vinte (20) días a partir da data de publicación desta resolución; poden examinar o correspondente proxecto na Dirección Xeral de Enerxía e Minas da Consellería de Economía, Emprego e Industria, Edificio Administrativo San Caetano, bloque 5, 4º andar, 15781 Santiago de Compostela, así como na Xefatura Territorial de Pontevedra da dita consellería, na rúa Fernández Ladreda, 43, 5º, 36071 Pontevedra.</p>
    <p>Santiago de Compostela, 15 de febreiro de 2017</p>
    <footer><p>Ángel Bernardo Tahoces<br>Director xeral de Enerxía e Minas</p></footer>

