---
date: '2017-09-25'
id: G0422-150917-0006
page: 43544
number: 182
agency: Consellería de Medio Ambiente e Ordenación do Territorio
section: III. Outras disposicións.
title: >-
  RESOLUCIÓN do 21 de xullo de 2017, da Dirección Xeral de Ordenación do
  Territorio e Urbanismo, de aprobación definitiva da modificación puntual das
  normas subsidiarias de planeamento do Concello de Maside no núcleo rural de
  Pousada.
range: Resolución
url: >-
  https://www.xunta.gal/dog/Publicados/2017/20170925/AnuncioG0422-150917-0006_gl.html
---
<p>O Concello de Maside, conforme o disposto na disposición adicional segunda da Lei 9/2002, de ordenación urbanística e protección do medio rural de Galicia (LOUG), remite novamente o expediente de referencia para a súa aprobación definitiva.</p>
    <p>Unha vez analizado o expediente remitido polo Concello de Maside e vista a proposta subscrita pola Subdirección Xeral de Urbanismo, resulta:</p>
    <p>I. Antecendentes.</p>
    <p>I.1. O Concello de Maside dispón actualmente de Normas subsidiarias de planeamento (NSP), aprobadas definitivamente o 29.10.1985, con oito modificacións puntuais. </p>
    <p>I.2. A tramitación da modificación puntual foi a seguinte:</p>
    <p>• Consta informe do técnico municipal do 26.1.2015. </p>
    <p>• O Pleno municipal do 4.2.2015 aprobou inicialmente a modificación puntual e someteuna a información pública durante un mes mediante anuncios publicados nos xornais La Región, do 3.3.2015 e La Voz de Galicia, do 4.3.2015; e no DOG do 17.3.2015. Non se presentou ningunha alegación.</p>
    <p>• Deuse audiencia aos municipios limítrofes de San Cristovo de Cea, Amoeiro, O Carballiño, San Amaro e Punxín, sen que conste contestación de ningún deles.</p>
    <p>• Consta informe favorable do 18.5.2015, da Demarcación de Carreteras del Estado en Galicia do Ministerio de Fomento, cunhas condicións.</p>
    <p>• Consta informe favorable do 25.5.2015, da Subdirección Xeral de Redes e Operadores de Telecomunicacións do Ministerio de Industria, Enerxía e Turismo.</p>
    <p>• Consta informe do 9.7.2015, da Confederación Hidrográfica do Miño-Sil do Ministerio de Agricultura, Alimentación y Medio Ambiente, en que solicita documentación; e informe favorable, do 26.2.2016.</p>
    <p>• Consta informe desfavorable, do 10.12.2015, da Dirección Xeral do Patrimonio Cultural da Consellería de Cultura, Educación e Ordenación Universitaria; e informe favorable, do 10.6.2016, cunha precisión.</p>
    <p>• O Pleno municipal do 13.7.2016 aprobou provisionalmente a modificación puntual das Normas subsidiarias de planeamento municipal de Maside no núcleo rural complexo de Pousada, coas modificacións requiridas nos informes sectoriais.</p>
    <p>• O 21.11.2016 a Secretaría Xeral de Ordenación do Territorio e Urbanismo ditou requirimento ao Concello, sinalando unha serie de deficiencias para emendar.</p>
    <p>• O Pleno do Concello do 26.1.2017 aprobou de novo provisionalmente a modificación puntual.</p>
    <p>II. Análise e consideracións.</p>
    <p>II.1. O ámbito de actuación é o núcleo rural de Pousada e o seu contorno inmediato, e afecta, segundo as NSP vixentes, solo de núcleos rurais e solo non urbanizable (actualmente rústico). A superficie total afectada é de 32.020 m2.</p>
    <p>II.2. O obxecto da modificación puntual é a delimitación e a ordenación normativa do núcleo rural de Pousada, adaptando as súas determinacións ao contido da Lei 2/2016, do 10 de febreiro, do solo de Galicia (LSG). </p>
    <p>II.3. No documento corrixíronse as eivas observadas, emendáronse as contradicións e as determinacións da memoria adaptáronse plenamente á LSG.</p>
    <p>II.4. O 19.3.2016 entrou en vigor a Lei 2/2016, do 10 de febreiro, do solo de Galicia, que establece no punto 2 da disposición transitoria segunda que os plans en tramitación que nesa data xa tivesen aprobación inicial poderán continuar a súa tramitación segundo o teor da LOUG, aínda que as súas determinacións deberán adaptarse plenamente á Lei 2/2016.</p>
    <p>De acordo co punto 2 da disposición adicional segunda da LOUG, e co artigo 3.a) do Decreto 177/2016, do 15 de decembro, polo que se establece a estrutura orgánica da Vicepresidencia e das Consellerías da Xunta de Galicia, a competencia para resolver sobre a aprobación definitiva dos expedientes de delimitación do solo de núcleo rural, corresponde á Dirección Xeral de Ordenación do Territorio e Urbanismo.</p>
    <p>III. Resolución.</p>
    <p>Visto canto antecede, </p>
    <h2>RESOLVO:</h2>
    <p>1. Aprobar definitivamente a modificación puntual das normas subsidiarias de planeamento do concello de Maside, no núcleo rural de Pousada.</p>
    <p>2. Contra esta resolución cabe interpoñer recurso contencioso-administrativo ante o Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, de conformidade co disposto nos artigos 10 e 46 da Lei 28/1998, do 13 de xullo, reguladora da xurisdición contencioso-administrativa.</p>
    <p>3. Notifíquese ao concello e publíquese no Diario Oficial de Galicia.</p>
    <p>Santiago de Compostela, 21 de xullo de 2017</p>
    <footer><p>María Encarnación Rivas Díaz<br>Directora xeral de Ordenación do Territorio e Urbanismo</p></footer>
    <h2>ANEXO</h2>

