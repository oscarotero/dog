---
date: '2017-10-16'
id: G0425-051017-0001
page: 48194
number: 196
agency: Consellería de Política Social
section: I. Disposicións xerais.
title: >-
  DECRETO 97/2017, do 28 de setembro, polo que se regula o Observatorio Galego
  de Acción Voluntaria, a planificación e a formación.
range: Decreto
url: >-
  https://www.xunta.gal/dog/Publicados/2017/20171016/AnuncioG0425-051017-0001_gl.html
---
<p>O Estatuto de autonomía de Galicia recolle no seu artigo 4.2, en termos análogos a como o fai o artigo 9.2 da Constitución española, a obriga dos poderes públicos de Galicia de promover as condicións para que a liberdade e a igualdade do individuo e dos grupos en que se integra sexan reais e efectivas, remover os atrancos que impidan ou dificulten a súa plenitude e facilitar a participación de todos os galegos e galegas na vida política, económica, cultural e social.</p>
    <p>Na Comunidade Autónoma de Galicia, a regulación legal da materia de voluntariado está recollida na Lei 10/2011, do 28 de novembro, de acción voluntaria. O título III da devandita lei regula no seu capítulo V a participación das entidades e das persoas voluntarias na planificación, na xestión e no seguimento da acción voluntaria incluída no ámbito da citada lei, así como a participación dos ditos suxeitos nas actividades de estudo, análise, asesoramento e proposta para a promoción, impulso, coordinación e avaliación das actividades de acción voluntaria.</p>
    <p>O desenvolvemento regulamentario da norma legal foi efectuado por medio do Decreto 38/2014, do 20 de marzo, polo que se regula o Consello Galego de Acción Voluntaria, no referente ao citado órgano de participación, coordinación, asesoramento e consulta en materia de acción voluntaria. Compleméntase con esta norma ese desenvolvemento, coa regulación detallada do Observatorio Galego de Acción Voluntaria creado polo artigo 38 da Lei 10/2011, do 28 de novembro, e do cal se regula agora a súa constitución, a súa estrutura e o seu funcionamento. E, asemade, incorpóranse tres cuestións puntuais pendentes de desenvolvemento regulamentario, como son o plan de actividades, os programas de formación en materia de acción voluntaria e o contido mínimo dos plans e dos proxectos de acción voluntaria co cal se dá cumprimento ao previsto nos artigos 11.k), 26.2 e 31.3 da Lei 10/2011, do 28 de novembro.</p>
    <p>O momento no cal se efectúa este desenvolvemento regulamentario é, polo demais, coherente coa Estratexia de acción voluntaria 2016-2018 (EsAV 16-18), en especial co seu obxectivo estratéxico 04: Asegurar o despregamento dos novos instrumentos normativos, dotando de estrutura e funcionamento o Observatorio Galego de Acción Voluntaria e apoiando as entidades de acción voluntaria para o cumprimento da normativa vixente e os seus desenvolvementos regulamentarios; e igualmente co seu obxectivo estratéxico 05: Consolidar programas de formación efectivos.</p>
    <p>En definitiva, asegúrase así a correcta aplicación e plena efectividade da lei, que queda desenvolvida na súa integridade.</p>
    <p>O regulamento estrutúrase en catro capítulos, en que teñen cabida 22 artigos, dúas disposicións adicionais e dúas disposicións derradeiras.</p>
    <p>O capítulo primeiro, integrado por dous artigos, recolle no artigo 1 o obxecto do decreto que regula o Observatorio Galego de Acción Voluntaria, o desenvolvemento dos plans e proxectos elaborados polas entidades de acción voluntaria, así como a formación en materia de acción voluntaria; no artigo 2 define que se entende por plans e proxectos de acción voluntaria.</p>
    <p>O capítulo segundo, integrado polos artigos 3 ao 17, recolle un conxunto de disposicións xerais que afectan o Observatorio Galego de Acción Voluntaria, no tocante a súa natureza, réxime xurídico, funcións, composición, membros e órganos, coas súas respectivas funcións e regras de funcionamento.</p>
    <p>O capítulo terceiro, composto polos artigos 18 ao 20, ocúpase dos plans e proxectos elaborados polas entidades de acción voluntaria, e recolle os seus contidos mínimos, a súa periodicidade e a súa aprobación formal e publicidade.</p>
    <p>O capítulo cuarto, composto polos artigos 21 e 22, refírese finalmente á formación en materia de acción voluntaria, detalla os seus contidos mínimos e recolle a previsión da súa certificación por parte das entidades de acción voluntaria.</p>
    <p>O decreto contén, ademais, dúas disposicións adicionais. Unha referida á constitución do Observatorio Galego de Acción Voluntaria e outra ao voluntariado de protección civil, e dúas disposicións derradeiras que se ocupan do desenvolvemento normativo da norma e da entrada en vigor.</p>
    <p>De conformidade coa Lei 16/2010, do 17 de decembro, de organización e funcionamento da Administración xeral e do sector público autonómico de Galicia, durante a tramitación do proxecto, tras a publicación na páxina web da Consellería e a audiencia ás entidades representativas, emitiron o seu informe os órganos competentes en materia de orzamentos, función pública e igualdade, así como, conxuntamente, os órganos con competencias horizontais en materia de Administración electrónica e avaliación da reforma administrativa da Xunta de Galicia.</p>
    <p>O proxecto foi sometido ao ditame do Consello Galego de Acción Voluntaria e a informe da Asesoría Xurídica.</p>
    <p>Na súa virtude, por proposta da persoa titular da Consellería de Política Social, de acordo co Consello Consultivo, e logo de deliberación do Consello da Xunta de Galicia na súa reunión do día vinte e oito de setembro de dous mil dezasete,</p>
    <h2>DISPOÑO:</h2>
    <h2>CAPÍTULO I</h2>
    <h2>Disposicións xerais</h2>
    <p>Artigo 1. <em>Obxecto e ámbito de aplicación</em></p>
    <p>O presente decreto ten por obxecto regular o Observatorio Galego de Acción Voluntaria, no ámbito da Comunidade Autónoma de Galicia, establecendo a súa estrutura, composición e funcionamento, o contido dos plans e proxectos elaborados polas entidades de acción voluntaria, así como a formación en materia de acción voluntaria, en desenvolvemento da Lei 10/2011, do 28 de novembro, de acción voluntaria.</p>
    <p>Artigo 2. <em>Definicións</em></p>
    <p>Para os efectos desta norma, entenderase por:</p>
    <p>a) Plan de acción voluntaria, o instrumento a través do cal se desenvolve e concreta a planificación elaborada polas entidades de acción voluntaria e que terá, en todo caso, carácter anual.</p>
    <p>b) Proxectos de acción voluntaria, os instrumentos de execución do plan arriba definido.</p>
    <h2>CAPITULO II</h2>
    <h2>Do Observatorio Galego de Acción Voluntaria</h2>
    <p>Artigo 3. <em>Natureza</em></p>
    <p>O Observatorio Galego de Acción Voluntaria é un órgano colexiado de participación, investigación e asesoramento previsto no artigo 38.1 da Lei 10/2011, do 28 de novembro, que depende do órgano da Administración xeral da Comunidade Autónoma de Galicia que teña atribuídas as competencias en materia de acción voluntaria, e que dará conta ao Consello Galego de Acción Voluntaria.</p>
    <p>Artigo 4. <em>Réxime xurídico</em></p>
    <p>A organización e funcionamento do Observatorio Galego de Acción Voluntaria rexerase pola Lei 10/2011, do 28 de novembro, e polo presente regulamento, tendo en conta, en todo caso, o disposto para os órganos colexiados na Lei 16/2010, do 17 de decembro, de organización e funcionamento da Administración xeral e do sector público autonómico de Galicia, e na Lei 40/2015, do 1 de outubro, de réxime xurídico do sector público.</p>
    <p>Artigo 5. <em>Funcións</em></p>
    <p>Son funcións do Observatorio Galego de Acción Voluntaria as previstas no artigo 38.3 da Lei 10/2011, do 28 de novembro, e aqueloutras que lle encomende expresamente a persoa titular da Consellería de Política Social, tanto en relación coa análise da acción voluntaria en Galicia, como as dirixidas a formular propostas de novas medidas que dinamicen, innoven e constrúan espazos participativos en materia de acción voluntaria.</p>
    <p>No exercicio das súas funcións integrarase de maneira activa a igualdade de oportunidades entre mulleres e homes.</p>
    <p>Artigo 6. <em>Composición</em></p>
    <p>O Observatorio Galego de Acción Voluntaria terá a composición prevista no artigo 38.4 da Lei 10/2011, do 28 de novembro.</p>
    <p>Na dita composición procurarase acadar unha presenza equilibrada de homes e mulleres consonte o previsto no Decreto lexislativo 2/2015, do 12 de febreiro, polo que se aproba o texto refundido das disposicións legais da Comunidade Autónoma de Galicia en materia de igualdade.</p>
    <p>Artigo 7. <em>Membros</em></p>
    <p>1. Todas as persoas que forman parte do Observatorio Galego de Acción Voluntaria, terán os dereitos e deberes recoñecidos no artigo 17 da Lei 16/2010, do 17 de decembro. A súa designación realizaraa a persoa que ocupe a Presidencia do Observatorio, con base na proposta formulada polo órgano ao cal corresponda en cada caso promover a dita representación.</p>
    <p>2. Os nomeamentos dos/das representantes dos órganos da Administración xeral da Comunidade Autónoma terán vixencia en canto se manteña a dos cargos que orixinan o dito nomeamento.</p>
    <p>3. O nomeamento das persoas titulares das vogalías do Observatorio Galego de Acción Voluntaria terá unha vixencia dun período máximo de catro anos, sen prexuízo da súa reelección e da posibilidade de substitución das persoas titulares ou suplentes durante o devandito período, por iniciativa da entidade que os propuxo. Finalizado este período, procederase á súa renovación. As persoas integrantes saíntes continuarán a desempeñar os seus cargos ata a toma de posesión das persoas nomeadas.</p>
    <p>4. Por cada persoa titular deberase designar unha persoa suplente para os casos de ausencia, vacante ou enfermidade.</p>
    <p>5. Serán causas do cesamento e perda da condición de vogal do Observatorio Galego de Acción Voluntaria, a renuncia logo de comunicación ao presidente, a perda da condición de representante da entidade de acción voluntaria, a perda da condición de membro da entidade de acción voluntaria, a finalización do mandato, o falecemento ou a declaración xudicial de incapacidade.</p>
    <p>Nestes casos, procederá a designación das persoas substitutas de conformidade co réxime de nomeamento en cada caso establecido.</p>
    <p>6. Os membros do Observatorio Galego de Acción Voluntaria non percibirán indemnización pola asistencia ás súas sesións.</p>
    <p>Artigo 8. <em>Presidencia</em></p>
    <p>Son funcións da Presidencia:</p>
    <p>a) Dirixir, promover e coordinar a actuación do Observatorio Galego de Acción Voluntaria.</p>
    <p>b) Representar o Observatorio Galego de Acción Voluntaria, exercer as accións que a este correspondan, e todas aquelas funcións que lle sexan encomendadas polo Pleno, así como asegurar o cumprimento das leis.</p>
    <p>c) Acordar a convocatoria, presidir as sesións do Pleno, adoptar as directrices xerais para o seu adecuado goberno, moderar o desenvolvemento dos debates e suspendelos por causas xustificadas, someter a votación as propostas correspondentes e proclamar o seu resultado.</p>
    <p>d) Fixar a orde do día das sesións do Pleno tendo en conta, se for o caso, as peticións dos demais membros formuladas con, cando menos, setenta e dúas horas de antelación á data en que se realice a convocatoria.</p>
    <p>e) Visar as actas e certificacións dos acordos do órgano e dispoñer e velar polo exacto cumprimento destes acordos, así como asegurar a súa difusión.</p>
    <p>f) Dirimir os empates que se produzan, co seu voto de calidade.</p>
    <p>g) Cumprir e facer cumprir este regulamento, propoñendo ao Pleno a súa interpretación nos casos de dúbidas.</p>
    <p>h) Exercer cantas outras funcións sexan inherentes á súa condición de presidente/a do órgano.</p>
    <p>Artigo 9. <em>Vicepresidencia</em></p>
    <p>Correspóndelle á Vicepresidencia substituír a Presidencia no caso de vacante, ausencia, enfermidade ou outra causa legal, así como o desempeño das funcións que a Presidencia expresamente lle delegue.</p>
    <p>Artigo 10. <em>Pleno</em></p>
    <p>O Pleno é o órgano superior do Observatorio Galego de Acción Voluntaria.</p>
    <p>Estará integrado por todos os membros do Observatorio, e a el asistirá a Secretaría, con voz e sen voto, segundo o disposto no artigo 38 da Lei 10/2011, do 28 de novembro.</p>
    <p>Artigo 11. <em>Funcións do Pleno</em></p>
    <p>Correspóndelle ao Pleno o exercicio das seguintes funcións:</p>
    <p>a) Aprobar a proposta de planificación anual do Observatorio Galego de Acción Voluntaria, así como das súas liñas estratéxicas, para a súa remisión e aprobación por parte do Consello Galego de Acción Voluntaria.</p>
    <p>b) Aprobar a memoria anual e acordar a súa remisión ao órgano da Administración xeral da Comunidade Autónoma de Galicia competente en materia de acción voluntaria e ao Consello Galego de Acción Voluntaria.</p>
    <p>c) Establecer os criterios xerais sobre as materias relativas ás competencias do Observatorio Galego de Acción Voluntaria, respectando a planificación anual e as liñas estratéxicas aprobadas polo Consello Galego de Acción Voluntaria.</p>
    <p>d) Solicitar a colaboración que xulgue oportuna de institucións, autoridades, organismos, entidades, asociacións e particulares.</p>
    <p>e) Calquera outra función non atribuída a outros órganos.</p>
    <p>Artigo 12. <em>Funcionamento do Pleno</em></p>
    <p>1. O Pleno reunirase con carácter ordinario unha vez ao ano, por acordo da Presidencia. A Secretaría cursará a convocatoria cunha anticipación mínima de 10 días hábiles, e a recepción da convocatoria coa orde do día debe garantirse cunha anticipación mínima de dous días hábiles.</p>
    <p>2. A convocatoria de sesión extraordinaria do Pleno poderá ser acordada pola Presidencia, cunha anticipación mínima de tres días hábiles, sen prexuízo de garantir a súa recepción cunha anticipación mínima de corenta e oito horas.</p>
    <p>3. A convocatoria, que conterá a orde do día da sesión, irá acompañada da documentación específica sobre os temas que se van tratar. Poderá ampliarse a orde do día ou remitirse documentación complementaria, tanto nas sesións ordinarias como nas extraordinarias por parte da Secretaría, ata dous días hábiles antes da celebración do Pleno.</p>
    <p>4. Non poderá ser obxecto de deliberación ou acordo ningún asunto que non figure incluído na orde do día, agás que estean presentes todas as persoas que integran o órgano colexiado e sexa declarada a urxencia do asunto polo voto favorable da maioría.</p>
    <p>5. Poderán asistir ás sesións do Pleno en calidade de asesores/as, cando así o acorde o propio Pleno, persoas cunha adecuada solvencia profesional e coñecementos técnicos nas materias incluídas na orde do día, dando conta de tal circunstancia na convocatoria do Pleno.</p>
    <p>Artigo 13. <em>Quórum de constitución</em></p>
    <p>Para a válida constitución do órgano, para os efectos de realización de sesións, das deliberacións e da toma de acordos, será necesaria a presenza das persoas titulares da Presidencia e a Secretaría, ou de quen as substitúan, e da metade, polo menos, dos seus membros en primeira convocatoria, sen prexuízo do establecido no artigo 19.1, parágrafo segundo, da Lei 16/2010, do 17 de decembro.</p>
    <p>En segunda convocatoria, que terá lugar unha vez transcorrida media hora desde a primeira, será suficiente para a súa valida constitución, ademais da presenza da Presidencia e da Secretaría, ou de quen as substitúa, a asistencia dun terzo dos restantes membros.</p>
    <p>Artigo 14. <em>Votacións e adopción de acordos</em></p>
    <p>1. Os acordos adoptaranse por maioría simple de votos.</p>
    <p>2. A decisión de acometer a elaboración dunha proposta ou dun informe sobre temas de voluntariado será adoptada polo Pleno ou pola Presidencia, no ámbito das súas respectivas competencias.</p>
    <p>Artigo 15. <em>Votos particulares</em></p>
    <p>1. As persoas que forman parte do Observatorio, discrepantes, en todo ou en parte, do acordo maioritario, poderán formular, individual ou colectivamente, votos particulares que deberán incorporarse ao acordo adoptado.</p>
    <p>2. Os votos particulares terán que presentarse por escrito no prazo de corenta e oito horas, contado desde o momento en que o/a presidente/a dea por finalizada a sesión, que se incorporará ao acordo adoptado.</p>
    <p>Artigo 16. <em>Acta das sesións</em></p>
    <p>1. A Secretaría levantará a correspondente acta de cada sesión de conformidade co establecido no artigo 18.1 da Lei 40/2015, do 1 de outubro, de réxime xurídico do sector público, e no artigo 20 da Lei 16/2010, do 17 de decembro. A acta poderá ser aprobada na mesma ou na seguinte sesión.</p>
    <p>2. A acta será asinada pola Secretaría, co visto e prace da Presidencia, e dela darase traslado ás persoas integrantes do Pleno para o seu coñecemento.</p>
    <p>Cando na acta se conteñan acordos relativos á súa actividade propia, á proposta de planificación anual, ou ás súas liñas estratéxicas, daráselle traslado destes ao Consello Galego de Acción Voluntaria, para os efectos de rendición de contas e aprobación nos supostos previstos na Lei 10/2011, do 28 de novembro.</p>
    <p>3. Os membros do Observatorio Galego de Acción Voluntaria poderán solicitar á Secretaría unha copia das actas, unha vez aprobadas, das sesións celebradas.</p>
    <p>Artigo 17. <em>Secretaría</em></p>
    <p>1. A Secretaría é o órgano de asistencia técnica e administrativa e a depositaria da fe pública dos acordos do Observatorio Galego de Acción Voluntaria.</p>
    <p>A persoa titular da Secretaría será designada pola Presidencia do Observatorio Galego de Acción Voluntaria entre funcionarias ou funcionarios do órgano directivo con competencia en materia de voluntariado e co rango legalmente establecido.</p>
    <p>É a encargada de efectuar os traballos técnicos necesarios previos e posteriores aos acordos do Pleno, da redacción de propostas de informes, ditames e propostas que debaterá o Pleno, incluídas as de planificación e memoria anual, preparación de convocatorias, rexistro e impulso de consultas ou ditames e informes, e todo o traballo de xestión administrativa do Observatorio Galego de Acción Voluntaria.</p>
    <p>2. Correspóndelle, ademais de cantas funcións sexan inherentes á súa condición, as seguintes:</p>
    <p>a) Asistir ás reunións do pleno, con voz pero sen voto.</p>
    <p>b) Velar pola legalidade formal e material das actuacións do órgano colexiado, e garantir que os procedementos e regras de constitución e adopción de acordos son respectadas.</p>
    <p>c) Exercer a coordinación técnico-administrativa e custodiar a documentación.</p>
    <p>d) Tramitar e distribuír as consultas e propostas formuladas ao Observatorio Galego de Acción Voluntaria, cursar as peticións de informes externos, así como aqueloutra información complementaria sobre asuntos que se sometan á consulta da Presidencia, sempre que a dita información sexa necesaria para a emisión de informes, investigacións ou propostas.</p>
    <p>e) Cursar ao órgano solicitante de informe, despois da consulta á Presidencia, a ampliación do prazo fixado na orde de remisión ou na solicitude de consulta, nos supostos permitidos pola normativa de aplicación.</p>
    <p>f) Elevar á Presidencia a proposta de fixación da orde do día das sesións do Pleno e a proposta da data da súa celebración, tendo en conta as peticións formuladas.</p>
    <p>g) Efectuar a convocatoria das sesións por orde da Presidencia, así como as citacións ás persoas que o compoñen, achegando a documentación que corresponda en función da orde do día, así como a documentación complementaria, agás os referidos aos asuntos previstos no artigo 12.4.</p>
    <p>h) Dispor o necesario para a elaboración dos informes, estudos e propostas establecidos no artigo 38.3 da Lei 10/2011, do 28 de novembro, que serán elevados ao Pleno para a súa aprobación e, no caso das actividades, planificación anual e liñas estratéxicas, serán notificados tamén ao Consello Galego de Acción Voluntaria.</p>
    <p>i) Preparar o despacho dos asuntos e redactar e autorizar as actas das sesións, coa sinatura e o visto e prace da Presidencia, e dar o curso correspondente aos acordos que se adopten.</p>
    <p>j) Arquivar e custodiar a documentación do Observatorio Galego de Acción Voluntaria e poñela á disposición dos seus órganos, membros e do Consello Galego de Acción Voluntaria, cando así se lle requira.</p>
    <p>k) Expedir certificacións das consultas, ditames e acordos recollidos nas actas, con expresión dos seus votos particulares e outros documentos confiados á súa custodia, co visto e prace da Presidencia.</p>
    <p>l) Recibir os actos de comunicación dos e das membros do órgano e, por tanto, as notificacións, petición de datos, rectificacións ou calquera outra clase de escritos de que deba ter coñecemento.</p>
    <h2>CAPITULO III</h2>
    <h2>Dos plans e proxectos elaborados polas entidades de acción voluntaria</h2>
    <p>Artigo 18. <em>Dos plans de acción voluntaria</em></p>
    <p>1. Os plans de acción voluntaria elaborados polas entidades de acción voluntaria son instrumentos que desenvolven e concretan a planificación elaborada polas entidades de acción voluntaria nos sectores de actuación en que desenvolven actividades de interese xeral, que deberán contar cos seguintes contidos mínimos:</p>
    <p>a) Datos xerais da entidade de acción voluntaria, incluíndo:</p>
    <p>1º. Denominación.</p>
    <p>2º. Número de inscrición no rexistro correspondente (asociación, fundación ou outros).</p>
    <p>3º. Número de inscrición no Rexistro de Entidades de Acción Voluntaria de Galicia.</p>
    <p>4º. NIF.</p>
    <p>5º. Nome do/a representante legal.</p>
    <p>6º. Domicilio social e datos de contacto (teléfonos e correo electrónico).</p>
    <p>7º. Fins e actividades da entidade, con especificación de cales permiten acción voluntaria.</p>
    <p>8º. Número total de persoas voluntarias.</p>
    <p>b) Sector/es de actividade de interese xeral a que se refire o plan de acción voluntaria, conforme o Plan galego de acción voluntaria e aos plans sectoriais elaborados por instancias da Administración xeral da Comunidade Autónoma de Galicia ou das entidades locais.</p>
    <p>c) Identificación da/s persoa/s responsable/s.</p>
    <p>d) Obxectivo xeral e obxectivos específicos.</p>
    <p>e) Relación de proxectos que compoñen cada plan (denominación e breve descrición).</p>
    <p>f) Descrición das destinatarias da acción voluntaria que desenvolve a entidade de acción voluntaria.</p>
    <p>g) Requisitos das persoas voluntarias do plan.</p>
    <p>h) Indicadores de resultados.</p>
    <p>i) Data de inicio e data de remate. Deberá efectuarse unha calendarización como mínimo por anos.</p>
    <p>j) Orzamento.</p>
    <p>k) Para o caso de que se prevexa que o proxecto e/ou programa estea total ou parcialmente subvencionado/a pola Administración pública galega competente en materia de voluntariado, deberán incorporarse tamén os restantes contidos específicos que exixa a correspondente convocatoria de subvención.</p>
    <p>2. Os citados contidos deberán respectar os principios da acción voluntaria e o estatuto das persoas voluntarias, así como garantir os dereitos das persoas voluntarias e o cumprimento do resto de obrigas das entidades de acción voluntaria. Dentro dos contidos mínimos dos plans valorarase a posible influencia do plan nos homes e nas mulleres de forma diferenciada e se os futuros resultados agardados poden contribuír á integración social das mulleres e á redución das desigualdades de xénero. Nas memorias anuais valorarase tamén o impacto de xénero dos plans.</p>
    <p>3. Os plans de acción voluntaria terán vixencia anual sen prexuízo de que as liñas de actuación se deban inserir nunha planificación que se desenvolverá nun escenario de carácter plurianual.</p>
    <p>4. Dos plans de acción voluntaria darase conta por medio das memorias anuais previstas no artigo 11.k) da Lei 10/2011, do 28 de novembro, nas cales se detallarán as actividades realizadas e os resultados obtidos, cos seguintes contidos mínimos:</p>
    <p>a) Número e descrición das persoas voluntarias participantes no plan, diferenciadas por idades, por sexo, por localidade e por actividades de interese xeral, como mínimo.</p>
    <p>b) Número e descrición das persoas destinatarias da acción voluntaria beneficiadas polo plan, diferenciadas por idades, por sexo, por localidade e por actividades de interese xeral, como mínimo.</p>
    <p>c) Proxectos de acción voluntaria desenvolvidos no plan: descrición, persoas voluntarias participantes e persoas destinatarias beneficiadas.</p>
    <p>d) Resultados dos indicadores do plan.</p>
    <p>Artigo 19. <em>Dos proxectos de acción voluntaria</em></p>
    <p>1. Os proxectos de acción voluntaria elaborados polas entidades de acción voluntaria son instrumentos de execución dos plans de acción voluntaria, que contribúen ao seu desenvolvemento e deberán contar cos seguintes contidos mínimos:</p>
    <p>a) Datos xerais da entidade de acción voluntaria, que incluirán:</p>
    <p>1º. Denominación.</p>
    <p>2º. Número de inscrición no rexistro correspondente (asociación, fundación ou outros).</p>
    <p>3º. Número de inscrición no Rexistro de Entidades de Acción Voluntaria de Galicia.</p>
    <p>4º. NIF.</p>
    <p>5º. Nome do/a representante legal.</p>
    <p>6º. Domicilio social e datos de contacto: teléfonos e correo electrónico.</p>
    <p>7º. Identificación da/s persoa/s responsable/s de cada plan e/ou proxecto.</p>
    <p>b) Obxectivo xeral e obxectivos específicos.</p>
    <p>c) Descrición das persoas destinatarias do proxecto.</p>
    <p>d) Requisitos das persoas voluntarias do proxecto.</p>
    <p>e) Requisitos e/ou proceso de participación no proxecto das persoas voluntarias e destinatarias.</p>
    <p>f) Actividades previstas.</p>
    <p>g) Indicadores de resultados.</p>
    <p>h) Data de inicio e data de remate, que deberá conter unha calendarización como mínimo por anos.</p>
    <p>i) Orzamento.</p>
    <p>j) Sector da actividade de interese xeral a que se refiran.</p>
    <p>k) Para o caso de que se prevexa que o proxecto estea total ou parcialmente subvencionado pola Administración pública galega competente en materia de voluntariado, deberán incorporarse tamén os restantes contidos específicos que exixa a correspondente convocatoria de subvención.</p>
    <p>2. Os citados contidos deberán respectar os principios da acción voluntaria e o estatuto das persoas voluntarias, así como garantir os dereitos das persoas voluntarias e o cumprimento do resto de obrigas das entidades de acción voluntaria, gardando coherencia cos plans de acción voluntaria da entidade de acción voluntaria. Dentro dos contidos mínimos dos proxectos valorarase a posible influencia do proxecto nos homes e nas mulleres de forma diferenciada e se os futuros resultados agardados poden contribuír á integración social das mulleres e á redución das desigualdades de xénero. Nas memorias anuais valorarase tamén o impacto de xénero dos proxectos.</p>
    <p>3. A duración de cada proxecto deberá ser o preciso para cumprir o obxectivo xeral e os obxectivos específicos e desenvolver as actividades previstas.</p>
    <p>4. Dos proxectos de acción voluntaria darase conta por medio das memorias anuais previstas no artigo 11.k) da Lei 10/2011, do 28 de novembro, nas cales se detallarán as actividades realizadas e dos resultados obtidos con cada proxecto no plan anterior, cos mesmos contidos mínimos previstos para os plans de acción voluntaria.</p>
    <p>Artigo 20. <em>Aprobación formal e publicidade</em></p>
    <p>1. As memorias, proxectos e plans de actividades deberán ser aprobados polo órgano competente da entidade de acción voluntaria que en cada caso corresponda, segundo a súa normativa de aplicación, e daráselles a publicidade prevista por esta, ademais de remitirse ao Observatorio Galego de Acción Voluntaria nos seguintes prazos:</p>
    <p>a) Dentro do primeiro cuadrimestre de cada ano, as memorias anuais dos plans e proxectos elaborados polas entidades de acción voluntaria no ano anterior,</p>
    <p>b) Dentro dos dous meses seguintes á data da súa aprobación formal, os plans e proxectos elaborados polas entidades de acción voluntaria.</p>
    <p>2. A presentación dirixirase ao Observatorio Galego de Acción Voluntaria e efectuarase no rexistro correspondente á consellería competente en materia de acción voluntaria, ou calquera outro lugar previsto pola normativa administrativa xeral.</p>
    <h2>CAPITULO IV</h2>
    <h2>Da formación en materia de acción voluntaria</h2>
    <p>Artigo 21. <em>Contidos mínimos dos programas de formación en materia de acción voluntaria</em></p>
    <p>1. De acordo co disposto no artigo 26.2 da Lei 10/2011, do 28 de novembro, os programas de formación que deberán desenvolverse para que as persoas voluntarias que participan en programas ou proxectos de acción voluntaria adquiran a formación necesaria, que integrarán en todo caso a perspectiva de xénero, terán os seguintes niveis cos seguintes contidos mínimos:</p>
    <p>a) Nivel de formación básico.</p>
    <p>1º. Introdución ao mundo do voluntariado: identidade do voluntariado, historia, situación actual da acción voluntaria, perfís de persoas voluntarias, ámbitos de actuación da acción voluntaria, sensibilización coa igualdade de xénero.</p>
    <p>2º. A normativa da acción voluntaria: marcos legais e instrumentos de planificación de referencia, consideracións éticas sobre a acción voluntaria, capacitacións básicas para o desenvolvemento da acción voluntaria.</p>
    <p>3º. As entidades de acción voluntaria: a súa natureza, a súa relación coas persoas voluntarias, as persoas destinatarias da acción voluntaria, a participación das persoas voluntarias nas entidades de acción voluntaria</p>
    <p>4º. A participación da persoa voluntaria nunha entidade de acción voluntaria: o plan de acción voluntaria da entidade de acción voluntaria, proxectos de acción voluntaria, incorporación, formación, desenvolvemento, seguimento, desvinculación.</p>
    <p>b) Nivel de formación de especialización.</p>
    <p>1º. A implicación emocional na acción voluntaria: motivacións, aptitudes e actitudes para o desenvolvemento da acción voluntaria, a xestión das emocións, as vinculacións.</p>
    <p>2º. Habilidades sociais: identificación de habilidades sociais para a acción voluntaria e adestramento en habilidades sociais.</p>
    <p>3º. Traballo en equipo: natureza do traballo en equipo e adestramento para o traballo en equipo.</p>
    <p>4º. Xestión de conflitos e situacións problemáticas: identificación e comprensión de situacións problemáticas e de conflito, ferramentas para a xestión, adestramento na xestión de conflitos e situacións problemáticas.</p>
    <p>5º. Os beneficios de ser persoa voluntaria: beneficios persoais e sociais, o recoñecemento da acción voluntaria.</p>
    <p>6º. A formación en materia de prevención de riscos laborais.</p>
    <p>c) Nivel de formación sectorial.</p>
    <p>Os módulos e contidos deste nivel de formación virán determinados polo sector de actividade de interese xeral a que se refiran os correspondentes plans e proxectos de acción voluntaria.</p>
    <p>2. Todos os contidos da formación deberán respectar os principios da acción voluntaria e o estatuto das persoas voluntarias, así como garantir os dereitos das persoas voluntarias e o cumprimento do resto de obrigas das entidades de acción voluntaria.</p>
    <p>Artigo 22. <em>Certificación de formación</em></p>
    <p>As persoas voluntarias que reciban formación dunha entidade de acción voluntaria teñen dereito a obter desta entidade unha certificación que acredite a súa participación nela.</p>
    <p>As ditas certificacións terán o seguinte contido mínimo: datas de celebración, duración en horas e contidos básicos obxecto da formación.</p>
    <p>Disposición adicional primeira. <em>Constitución do Observatorio Galego de Acción Voluntaria</em></p>
    <p>O Observatorio Galego de Acción Voluntaria constituirase no prazo máximo de tres meses contados desde a entrada en vigor deste decreto.</p>
    <p>Os órganos ou entidades a que se refire o artigo 38.4.c) da Lei 10/2011, do 28 de novembro, deberán propoñer as persoas que ocuparán as respectivas vogalías no prazo máximo dun mes desde a entrada en vigor deste decreto.</p>
    <p>No caso de que, transcorrido o prazo anterior, algún daqueles órganos ou entidades non realice ningunha proposta, o Observatorio Galego de Acción Voluntaria poderá ser convocado e quedará validamente constituído cos membros efectivamente designados. Isto último entenderase sen prexuízo de que os ditos órganos ou entidades fagan as súas propostas con posterioridade.</p>
    <p>Disposición adicional segunda. <em>Voluntariado de Protección Civil</em></p>
    <p>Sen prexuízo do disposto neste decreto, o réxime da planificación e da formación en relación coas persoas voluntarias de Protección Civil e as agrupacións de voluntarios de Protección Civil axustarase ao disposto na Lei 5/2007, do 7 de maio, de emerxencias de Galicia.</p>
    <p>Disposición derradeira primeira. <em>Desenvolvemento normativo</em></p>
    <p>Facúltase a persoa titular da consellería competente en materia de acción voluntaria para, no ámbito da organización e materias propias do seu departamento, ditar as disposicións que procedan en execución e desenvolvemento do presente regulamento.</p>
    <p>Disposición derradeira segunda. <em>Entrada en vigor</em></p>
    <p>A presente norma entra en vigor aos vinte días da súa publicación no <em>Diario Oficial de Galicia</em>.</p>
    <p>Santiago de Compostela, vinte e oito de setembro de dous mil dezasete</p>
    <footer><p>Alberto Núñez Feijóo<br>Presidente</p><p>José Manuel Rey Varela<br>Conselleiro de Política Social</p></footer>

