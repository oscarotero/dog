---
date: '2017-05-02'
id: G0426-240417-0005
page: 21567
number: 83
agency: Consellería do Medio Rural
section: III. Outras disposicións.
title: >-
  ORDE do 25 de abril de 2017 pola que se modifica a Orde do 31 de xaneiro de
  2017 pola que se regula a aplicación dos pagamentos directos á agricultura e á
  gandaría e das axudas ao desenvolvemento rural suxeitas ao Sistema integrado
  de xestión e control.
range: Orde
url: >-
  https://www.xunta.gal/dog/Publicados/2017/20170502/AnuncioG0426-240417-0005_gl.html
---
<p>A Orde do 31 de xaneiro de 2017 pola que se regula a aplicación dos pagamentos directos á agricultura e á gandaría e das axudas ao desenvolvemento rural suxeitas ao Sistema integrado de xestión e control (DOG núm. 22, do 1 de febreiro) establece no artigo 10.2 que o prazo para a presentación da solicitude única para o ano 2017 se iniciará o 1 de febreiro e finalizará o día 30 de abril, ambos incluídos.</p>
    <p>Este prazo cumpre co disposto no artigo 95.2 do Real decreto 1075/2014, do 19 de decembro, sobre a aplicación a partir do 2015 dos pagamentos directos á agricultura e á gandaría e outros réximes de axuda, que establece con carácter de normativa básica que o prazo de presentación da solicitude única a partir do ano 2016 se iniciará o 1 de febreiro e finalizará o 30 de abril de cada ano.</p>
    <p>A disposición derradeira segunda do Real decreto 1075/2014, do 19 de decembro, faculta a ministra de Agricultura e Pesca, Alimentación e Medio Ambiente para adaptar as datas e prazos que se establecen no referido real decreto ás exixencias derivadas da normativa da Unión Europea.</p>
    <p>O Ministerio de Agricultura e Pesca, Alimentación e Medio Ambiente está tramitando un proxecto de orde pola que se amplía o prazo de presentación da solicitude única, para o ano 2017, establecido no artigo 95 do Real decreto 1075/2014, do 19 de decembro, sobre a aplicación a partir de 2015 dos pagamentos directos á agricultura e á gandaría e outros réximes de axuda, así como sobre a xestión e control dos pagamentos directos e dos pagamentos ao desenvolvemento rural, ampliando este prazo ata o día 15 de maio, incluído.</p>
    <p>Igualmente, nesta campaña 2017 dáse unha circunstancia especial que aconsella a ampliación do período para a presentación da solicitude única. Esta circunstancia está relacionada co disposto no artigo 92 do Real decreto 1075/2014, do 19 de decembro, que en virtude do establecido no artigo 17 do Regulamento de execución (UE) nº 809/2014 da Comisión, do 17 de xullo de 2014, polo que se establecen disposicións de aplicación do Regulamento (UE) nº 1306/2013 do Parlamento Europeo e do Consello no que se refire ao sistema integrado de xestión e control, as medidas de desenvolvemento rural e a condicionalidade, respecto ao impreso de solicitude de axuda xeoespacial, recóllese que na campaña 2017 será obrigatoria a delimitación gráfica e en formato dixital das parcelas agrícolas da explotación para os solicitantes que declaren máis de 30 hectáreas.</p>
    <p>Polo tanto, no ano 2017, por incidencias ocorridas na captura das solicitudes en determinadas comunidades autónomas dada a transcendencia e complexidade do cambio que supón ampliar o ámbito de aplicación da declaración gráfica, que en 2016 estivo fixado en 200 hectáreas, e en consonancia co establecido no artigo 13.1 do Regulamento de execución (UE) nº 809/2014 da Comisión, do 17 de xullo, considérase necesario ampliar o prazo de presentación da solicitude única, dentro do disposto na normativa da Unión Europea, para garantir así unha correcta presentación e xestión das axudas.</p>
    <p class="dog-titulo">DISPOÑO:</p>
    <p>Artigo único</p>
    <p>Acórdase modificar o artigo 10.2 da Orde do 31 de xaneiro de 2017 e ampliar o prazo para a presentación en Galicia da solicitude única de axudas da PAC do 2017 que concluirá o 15 de maio de 2017, incluído. </p>
    <p>Santiago de Compostela, 25 de abril de 2017</p>
    <footer><p>Ángeles Vázquez Mejuto<br>Conselleira do Medio Rural</p></footer>

