---
date: '2017-10-27'
id: O150-201017-0001
page: 50012
number: 205
agency: Escola Galega de Administración Pública
section: III. Outras disposicións.
title: >-
  RESOLUCIÓN do 19 de outubro de 2017 pola que se convoca o IV Curso de
  actualidade xurídica de réxime local para persoal ao servizo das entidades
  locais de Galicia.
range: Resolución
url: >-
  https://www.xunta.gal/dog/Publicados/2017/20171027/AnuncioO150-201017-0001_gl.html
---
<p>De acordo co convenio de colaboración subscrito o 4 de maio de 2017, entre a Escola Galega de Administración Pública (en diante, EGAP) e o Colexio Territorial de Secretarios, Interventores e Tesoureiros de Administración Local de Pontevedra (Cosital Pontevedra), para o desenvolvemento de actividades de formación, divulgación e investigación, convócase un curso para empregados/as públicos/as das entidades locais de Galicia,</p>
    <h2>RESOLVO:</h2>
    <p>Convocar o IV Curso de actualidade xurídica de réxime local, que figura no anexo II, que deberá desenvolverse segundo as bases detalladas no anexo I. </p>
    <p>Santiago de Compostela, 19 de outubro de 2017</p>
    <footer><p>Sonia Rodríguez-Campos González<br>Directora da Escola Galega de Administración Pública</p></footer>
    <h2>ANEXO I</h2>
    <p>Primeira. Requisitos das persoas participantes</p>
    <p>Funcionarios/as da Administración local con habilitación de carácter nacional de Galicia, empregados/as públicos/as e persoal directivo da Deputación Provincial de Pontevedra e funcionarios/as pertencentes aos corpos ou escalas dos grupos A1 e A2 e persoal laboral equivalente das administracións locais de Galicia.</p>
    <p>Segunda. Desenvolvemento das actividades de formación</p>
    <p>A actividade formativa realizarase cos requirimentos, a duración e as condicións que se indiquen na convocatoria. A información relativa ao desenvolvemento da actividade, así como as súas posibles modificacións, será actualizada e ampliada na páxina web <a href="http://egap.xunta.gal">http://egap.xunta.gal</a>.</p>
    <p>Terceira. Solicitudes e prazos</p>
    <p>1. O prazo de presentación de solicitudes será de dez días naturais contados a partir do seguinte ao da publicación desta resolución no Diario Oficial de Galicia.</p>
    <p>2. As solicitudes de participación na actividade formativa só se poderán realizar mediante o formulario de matrícula telemática dispoñible no enderezo <a href="http://egap.xunta.gal/matricula">http://egap.xunta.gal/matricula</a> desde as 8.00 horas da data de inicio do prazo de presentación de solicitudes e ata as 14.00 horas da data de finalización. As solicitudes entenderanse presentadas unha vez que se complete correctamente o proceso de matriculación.</p>
    <p>3. Serán excluídas automaticamente aquelas solicitudes que non se axusten ao formulario de solicitude, non teñan cubertos correctamente os datos precisos para a realización do proceso de selección ou sexan presentadas fóra de prazo.</p>
    <p>4. As persoas que oculten ou falseen datos esenciais para a selección serán automaticamente excluídas das actividades solicitadas e pasarán ao final das listas de todas as actividades formativas que soliciten e cuxo prazo de matrícula comece dentro do ano seguinte contado desde que se detecte o feito. </p>
    <p>5. As persoas interesadas en recibir mensaxes sobre o proceso de selección deberán facilitar un enderezo de correo electrónico e/ou un número de teléfono móbil.</p>
    <p>6. As persoas que necesiten acreditar circunstancias específicas (discapacidade, permiso de maternidade, etc.) de acordo cos criterios de selección deberán remitirlle á EGAP a correspondente documentación complementaria, xunto cunha copia do formulario da matrícula, ou ao enderezo de correo electrónico <a href="mailto:xestion.egap@xunta.gal">xestion.egap@xunta.gal</a>, sen prexuízo do previsto no artigo 16.4 da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro). A devandita documentación deberá enviarse por unha única das vías indicadas; no caso contrario só serán considerados os datos achegados por correo electrónico. A documentación deberá presentarse dentro do prazo sinalado no punto 1 desta base.</p>
    <p>7. A EGAP adoptará as medidas necesarias para facilitar a presentación das solicitudes. As dúbidas, as dificultades técnicas e as peticións de información complementaria serán atendidas a través dos números de teléfono 981 54 62 57, 981 54 62 54 e 981 54 63 35 e do enderezo de correo electrónico <a href="mailto:xestion.egap@xunta.gal">xestion.egap@xunta.gal</a>.</p>
    <p>Cuarta. Pagamento de matrícula</p>
    <p>O importe da matrícula é de cento cincuenta euros (150 euros) para todos os solicitantes salvo o disposto no punto seguinte:</p>
    <p>Estará exento de pagamento da matrícula o persoal colexiado no Colexio Territorial de Secretarios, Interventores e Tesoureiros da Administración Local de Pontevedra (Cosital Pontevedra) que teñan esta condición ao finalizar o prazo de presentación das solicitudes.</p>
    <p>Farase unha transferencia bancaria polo importe correspondente á conta titularidade do Colexio Territorial de Secretarios, Interventores e Tesoureiros da Administración Local de Pontevedra ES45 0182 6246 3602 0150 0211 e enviarase o xustificante da operación a &lt;cosital@sitalpontevedra.com &gt; antes de que remate o prazo de matrícula.</p>
    <p>As dúbidas ou peticións de información referentes ao pagamento da matrícula serán atendidas a través do enderezo de correo electrónico indicado no parágrafo anterior.</p>
    <p>Quinta. Criterios de selección</p>
    <p>Criterios xerais da EGAP, segundo a Resolución do 4 de xaneiro de 2008 (DOG do 10 de xaneiro) tendo en conta a preferencia do persoal funcionario con habilitación de carácter nacional colexiado no Colexio Territorial de Secretarios, Interventores e Tesoureiros da Administración Local de Pontevedra (Cosital Pontevedra) e dos grupos A1 e A2 que teñan responsabilidades en materias de tramitación e instrución relacionadas coas materias do curso. </p>
    <p>Sexta. Publicación das relacións do alumnado seleccionado</p>
    <p>A EGAP publicará no enderezo <a href="http://egap.xunta.gal">http://egap.xunta.gal</a> unha relación das persoas seleccionadas para participar no curso, así como un número adecuado de reservas de acordo co disposto no artigo 45.1.b) da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro).</p>
    <p>O prazo de presentación de alegacións será de cinco días naturais desde a súa publicación.</p>
    <p>Entenderase que as persoas que non figuren na relación foron excluídas por algunha das razóns expresadas nas bases da convocatoria ou ocupan un posto máis afastado na lista de espera. </p>
    <p>Sétima. Cambios ou substitucións na selección, renuncia e asistencia</p>
    <p>1. Os cambios ou as substitucións na selección:</p>
    <p>En ningún caso serán admitidos cambios ou substitucións entre as persoas seleccionadas.</p>
    <p>2. A renuncia:</p>
    <p>a) As persoas seleccionadas só poderán renunciar á actividade formativa:</p>
    <p>– Por causa de forza maior suficientemente acreditada.</p>
    <p>– Por necesidades do servizo debidamente motivadas por parte das persoas responsables dos centros directivos.</p>
    <p>– Por outras causas xustificadas documentalmente.</p>
    <p>b) A renuncia debe ser comunicada por escrito á Escola Galega de Administración Pública cunha antelación mínima de tres días hábiles anteriores ao inicio da actividade formativa. Na páxina web da Escola está dispoñible un modelo de renuncia.</p>
    <p>Para isto poderase utilizar, alén do previsto no artigo 16.4 da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro) o enderezo de correo electrónico <a href="mailto:xestion.egap@xunta.gal">xestion.egap@xunta.gal</a>.</p>
    <p>c) As persoas que incumpran o previsto nas alíneas a) e b) pasarán ao final das listaxes de espera de todas as actividades formativas que soliciten e cuxo prazo de matrícula comece dentro do ano seguinte contado a partir do día da finalización desta actividade.</p>
    <p>3. As faltas de asistencia na actividade presencial:</p>
    <p>1. Non poden superar en ningún caso o 10 % das horas lectivas presenciais. En todo caso, as faltas de asistencia deberán xustificarse documentalmente ante as persoas responsables da actividade formativa nun prazo máximo de 10 días contados a partir do día da finalización desta actividade. As persoas que incumpran o antedito perderán o dereito ao certificado de aproveitamento na actividade formativa.</p>
    <p>2. Aquelas persoas cuxas faltas de asistencia superen o 50 % das horas lectivas presenciais, pasarán ao final das listas de espera de todas as actividades formativas que soliciten e cuxo prazo de matrícula comece dentro do ano seguinte contado a partir do día da finalización desta actividade.</p>
    <p>Oitava. Realización de probas</p>
    <p>Para poder superar a actividade de formación, o alumnado deberá superar unha proba de avaliación que se realizará ao final da actividade. </p>
    <p>Novena. Certificados</p>
    <p>Para a obtención do certificado de aproveitamento, o alumnado deberá obter a avaliación positiva do seu profesorado, o cal emitirá un informe en que declare apto ou non apto cada alumno/a en función do resultado da proba de avaliación. </p>
    <p>Décima. Facultades da EGAP</p>
    <p>1. A EGAP e Cosital Pontevedra poderán modificar o desenvolvemento, as datas e os lugares da actividade formativa, así como resolver todas as continxencias que poidan xurdir. </p>
    <p>2. No suposto de que o número de admitidos/as sexa inferior ao 50 % das prazas convocadas, a EGAP e Cosital Pontevedra reservou para si o dereito a suspender ou cancelar a actividade, caso en que se empregarán os medios de notificación ás persoas interesadas previstos na normativa vixente.</p>
    <p>3. A EGAP e Cosital Pontevedra garantirán na actividade derivada desta convocatoria a promoción da igualdade real e efectiva entre mulleres e homes, a eliminación de calquera tipo de discriminación e o fomento dos dereitos de conciliación.</p>
    <h2>ANEXO II</h2>
    <p>Código: CV17034.</p>
    <p>Área de coñecemento: réxime xurídico e xestión das entidades locais.</p>
    <p>Nome do curso: IV curso de actualidade xurídica de réxime local.</p>
    <p>1. Obxectivos.</p>
    <p>Análise e reflexión sobre as últimas reformas normativas que introduciron modificacións de enorme relevancia no ámbito local para posibilitar un adecuado coñecemento do seu alcance.</p>
    <p>2. Destinatarios/as. </p>
    <p>Funcionarios/as da Administración local con habilitación de carácter nacional, empregados/as públicos/as e persoal directivo da Deputación de Pontevedra, funcionarios/as pertencentes aos corpos ou escalas dos grupos A1 e A2 e persoal laboral equivalente das administracións locais.</p>
    <p>3. Desenvolvemento. </p>
    <p>Modalidade: presencial.</p>
    <p>Duración: 20 h.</p>
    <p>Edicións: unha.</p>
    <p>Lugar: Pontevedra, Edificio Administrativo da Xunta de Galicia, avda. Fernández Ladreda, núm. 43.</p>
    <p>Datas: os días 27 e 28 de novembro das 9.00 ás 14.00, e das 16.00 ás 18.30, e o día 29 de novembro das 9.00 ás 14.00 horas. </p>
    <p>Proba final presencial: o día 29 de novembro ás 13.30 horas.</p>
    <p>Prazas: 75.</p>
    <p>4. Contido. </p>
    <p>1. Aspectos máis destacados da Lei 39/2015, do 1 de outubro, do procedemento administrativo común das administracións públicas. Especial referencia ao procedemento administrativo, revisión de actos, iniciativa lexislativa, potestade normativa, responsabilidade patrimonial e potestade sancionadora na lexislación de procedemento administrativo.</p>
    <p>2. Aspectos prácticos da Administración electrónica.</p>
    <p>3. Principais novidades do dereito urbanístico galego.</p>
    <p>4. O urbanismo desde a perspectiva da fiscalización.</p>
    <p>5. A responsabilidade penal dos/das funcionarios/as. </p>
    <p>5. Valoración.</p>
    <p>Para os efectos do establecido na Resolución do INAP do 26 de outubro de 1994 (BOE núm. 267, do 8 de novembro, e corrección, BOE núm. 311, do 29 de decembro), pola que se establecen os criterios de recoñecemento e valoración dos cursos da Administración local en cumprimento do establecido na Orde do Ministerio para as Administracións Públicas do 10 de agosto de 1994, a este curso outorgaráselle unha puntuación de 0,40 puntos. </p>
    <p>Para os efectos do establecido no Decreto 49/2009, do 26 de febreiro (DOG núm. 52, do 16 de marzo, e corrección de erros, DOG núm. 77, do 22 de abril), sobre o exercicio das competencias da Comunidade Autónoma de Galicia respecto dos/das funcionarios/as con habilitación de carácter estatal, a este curso outorgaráselle unha puntuación de 0,30 puntos. </p>

