---
date: '2017-03-23'
id: G0164-170317-0001
page: 14019
number: 58
agency: 'Consellería de Cultura, Educación e Ordenación Universitaria'
section: IV. Oposicións e concursos.
title: >-
  ANUNCIO do 15 de marzo de 2017, da Dirección Xeral de Centros e Recursos
  Humanos, polo que se comunica a apertura do prazo para solicitar prazas de
  interinidades e substitucións para impartir docencia no corpo de profesores de
  música e artes escénicas, especialidades Canto (594403), Clarinete (594404) e
  Percusión (594422).
range: Anuncio
url: >-
  https://www.xunta.gal/dog/Publicados/2017/20170323/AnuncioG0164-170317-0001_gl.html
---
<p>Primeiro</p>
    <p>Comunícase que está aberto o prazo para solicitar prazas de posibles interinidades e substitucións para impartir docencia no corpo de profesores de música e artes escénicas, especialidades Canto (594403), Clarinete (594404) e Percusión (594422).</p>
    <p>Segundo. Requisitos</p>
    <p>1. Titulacións.</p>
    <p>A titulación de profesor superior terá preferencia sobre o título de profesor do plan do ano 1966 ou dos declarados equivalentes aínda que a puntuación do baremo sexa inferior.</p>
    <table>
     <thead>
      <tr>
       <td>Disciplina</td>
       <td>Titulacións*</td>
      </tr>
     </thead>
     <tbody>
      <tr>
       <td>594403-Canto</td>
       <td>a) Profesor superior de canto, segundo o plan de estudos regulado polo Decreto 2618/1966, do 10 de setembro.
        b) Superior de canto, segundo o plan de estudos regulado polo Real decreto 617/1995, do 21 de abril.
        c) Superior de música, especialidade interpretación, itinerario canto, segundo o plan de estudos regulado polo Real decreto 631/2010, do 14 de maio.
        d) Profesor de canto, segundo o plan de estudos regulado polo Decreto 2618/1966, do 10 de setembro*.</td>
      </tr>
      <tr>
       <td>594404-Clarinete</td>
       <td>a) Profesor superior de clarinete, segundo o plan de estudos regulado polo Decreto 2618/1966, do 10 de setembro.
        b) Superior de clarinete, segundo o plan de estudos regulado polo Real decreto 617/1995, do 21 de abril.
        c) Superior de música, especialidade interpretación, itinerario clarinete, segundo o plan de estudos regulado polo Real decreto 631/2010, do 14 de maio.
        d) Profesor de clarinete, segundo o plan de estudos regulado polo Decreto 2618/1966, do 10 de setembro*.</td>
      </tr>
      <tr>
       <td>594422-Percusión</td>
       <td>a) Profesor superior de percusión, segundo o plan de estudos regulado polo Decreto 2618/1966, do 10 de setembro.
        b) Superior de percusión, segundo o plan de estudos regulado polo Real decreto 617/1995, do 21 de abril.
        c) Superior de música, especialidade interpretación, itinerario percusión, segundo o plan de estudos regulado polo Real decreto 631/2010, do 14 de maio.
        d) Profesor de percusión, segundo o plan de estudos regulado polo Decreto 2618/1966, do 10 de setembro*.</td>
      </tr>
     </tbody>
    </table>
    <p>No caso de que as ditas titulacións se obtivesen no estranxeiro, deberá terse concedida a correspondente credencial de homologación, segundo o Real decreto 285/2004, do 20 de febreiro (Boletín Oficial del Estado do 4 de marzo), e o Real decreto 1837/2008, do 8 de novembro, polo que se incorporan ao ordenamento xurídico español a Directiva 2005/36/CE do Parlamento Europeo e do Consello, do 7 de setembro, e a Directiva 2006/100/CE do Consello, do 20 de novembro, relativas ao recoñecemento de cualificacións profesionais, ben como a determinados aspectos da profesión de avogado (Boletín Oficial del Estado do 20 de novembro).</p>
    <p>2. Ser español ou ter a nacionalidade doutro país membro da Unión Europea ou de calquera outro dos Estados a que, en virtude dos tratados internacionais realizados pola Unión Europea e ratificados por España, sexa de aplicación a libre circulación de traballadores e traballadoras.</p>
    <p>Tamén poderán participar o cónxuxe, os descendentes e os descendentes do cónxuxe, tanto dos cidadáns españois como dos nacionais doutros Estados membros da Unión Europea ou de Estados en que, en virtude de tratados internacionais subscritos pola Unión Europea e ratificados polo Estado español, sexa de aplicación a libre circulación de traballadores cando así o prevexa o correspondente tratado, sexa cal sexa a súa nacionalidade, sempre que os cónxuxes non estean separados de dereito e, con respecto aos descendentes, sexan menores de vinte e un anos ou maiores desta idade pero vivan a cargo dos seus proxenitores.</p>
    <p>3. Ter feitos os dezaseis anos e non ter alcanzado a idade establecida, con carácter xeral, para a xubilación.</p>
    <p>4. Acreditación do coñecemento de lingua galega.</p>
    <p>A acreditación do coñecemento da lingua galega realizarase coa presentación do certificado de coñecemento da lingua galega (Celga 4), ou da súa validación, do curso de perfeccionamento en lingua galega ou a súa validación, feita polo órgano competente, o título de licenciado en filoloxía galego-portuguesa, o certificado do nivel avanzado da escola oficial de idiomas ou certificado de ter o curso de especialización en lingua galega. </p>
    <p>Non obstante o anterior, poderán presentar solicitudes aquelas persoas que, posuíndo as titulacións sinaladas no número un, non posúan o curso de Celga 4 de lingua galega ou equivalente. Estes candidatos poderán ser seleccionados na falta de candidatos que si o acrediten. Neste caso, de seren seleccionados, os candidatos deberán superar, no prazo máximo de dous anos desde que sexan nomeados, o curso de Celga 4 de lingua galega ou equivalente. A superación do dito curso deberá ser comunicada á Subdirección Xeral de Recursos Humanos da Consellería de Consellería de Cultura, Educación e Ordenación Universitaria. </p>
    <p>Terceiro. Solicitudes e prazo de solicitude</p>
    <p>Deberá facerse unha instancia de solicitude e un aboamento de taxas por cada unha das especialidades nas que se desexe inscribir.</p>
    <p>O prazo para presentar a instancia ou as instancias de solicitude, así como a documentación xustificativa dos requisitos mínimos exixidos e dos méritos alegados para a súa baremación, será de dez días naturais contados a partir do día seguinte ao da publicación deste anuncio no Diario Oficial de Galicia e poderanse presentar en calquera rexistro oficial ou en calquera das dependencias a que alude o artigo 16.4 da Lei 39/2015, do 1 de outubro, do procedemento administrativo común das administracións públicas. No caso de que se opte por presentar a solicitude nunha oficina de Correos, farase en sobre aberto, para que a instancia sexa datada e selada polo funcionario antes de ser certificada. </p>
    <p>Cuarto. Importe e pagamento dos dereitos de inscrición nas listas</p>
    <p>(Códigos: Consellería de Cultura, Educación e Ordenación Universitaria, código 07; Delegación de Servizos Centrais, código 13; Servizo de Secretaría, código 01; taxa denominación, solicitude de inclusión nas listas de interinos substitutos: código 300301).</p>
    <p>Os dereitos de inscrición nas listas serán de 17,15 euros.</p>
    <p>Estarán exentos do pagamento, logo de xustificación documental:</p>
    <p>a) Persoas con discapacidade igual ou superior ao 33 %.</p>
    <p>b) Persoas que sexan membros de familias numerosas clasificadas na categoría especial.</p>
    <p>Aplicarase unha bonificación do 50 % á inscrición solicitada por:</p>
    <p>a) Persoas que sexan membros de familias numerosas de categoría xeral.</p>
    <p>b) Persoas que figuren como demandantes de emprego desde, polo menos, seis meses antes da data da convocatoria de probas selectivas nas cales soliciten a súa participación e non estean a percibir prestación ou subsidio por desemprego.</p>
    <p>O pagamento da taxa poderase efectuar de dous xeitos diferentes:</p>
    <p>– A través do impreso de autoliquidación –A ou AI–, en calquera das entidades financeiras colaboradoras na recadación das taxas e prezos da Comunidade Autónoma de Galicia.</p>
    <p>– De forma telemática, no enderezo:http://www.atriga.gal/a-axencia-tributaria-de-galicia/servizos/pagamentos/taxas-e-prezos, podendo optar por un pagamento telemático puro que xeraría un modelo 730 directamente ou un pagamento telemático presencial que xeraría un modelo 739, irían ao banco e logo teríase que retomar a operación na oficina tributaria virtual (OTV) para xerar o modelo 730.</p>
    <p>Os modelos válidos que se deberán presentar como xustificante de pagamento de taxas nas fases correspondentes son os modelos A, AI e 730.</p>
    <p>A non presentación deste anexo, dentro de prazo, en que figure o selo da entidade bancaria determinará a exclusión do aspirante. En ningún caso a súa presentación suporá substitución do trámite de presentación en tempo e forma da solicitude.</p>
    <p>Quinto. Modelo de solicitude</p>
    <p>O modelo de solicitude está á disposición das persoas interesadas na páxina web da consellería, no enderezo http://www.edu.xunta.es (profesorado-xestión de profesorado).</p>
    <p>Sexto. Comisión baremadora</p>
    <p>A asignación da puntuación que lles corresponde aos concursantes será levada a cabo por unha comisión constituída por funcionarios destinados na Consellería de Cultura, Educación e Ordenación Universitaria. Esta comisión estará cualificada na categoría primeira para os efectos do previsto no Decreto 144/2001, do 7 de xuño (Diario Oficial de Galicia do 25 de xuño).</p>
    <p>Poderá asistir ás reunións da comisión, con voz e sen voto, un representante por cada unha das organizacións sindicais con presenza na Mesa Sectorial Docente non Universitaria.</p>
    <p>Sétimo. Baremo provisional, relación provisional de admitidos e prazo de reclamacións</p>
    <p>A valoración dos méritos realizaraa a comisión baremadora tendo en conta o disposto no anexo II da Orde do 4 de abril de 2016 pola que se convocan procedementos selectivos de ingreso e acceso a corpos docentes da Comunidade Autónoma de Galicia (Diario Oficial de Galicia do 19 de abril).</p>
    <p>A través dun anuncio no Diario Oficial de Galicia, comunicarase o baremo provisional e por epígrafes e a relación provisional de excluídos na páxina web da Consellería de Cultura, Educación e Ordenación Universitaria, no enderezo da internet http://www.edu.xunta.es. Contra ese baremo e relación de excluídos provisionais, poderá presentarse reclamación mediante escrito dirixido ao director xeral de Centros e Recursos Humanos da Consellería de Cultura, Educación e Ordenación Universitaria, no prazo de dez días hábiles contados desde o día seguinte ao da publicación do anuncio no Diario Oficial de Galicia. </p>
    <p>Oitavo. Baremo definitivo e lista definitiva de excluídos</p>
    <p>Resoltas as reclamacións contra as puntuacións provisionais e a relación definitiva de excluídos, logo da publicación dun anuncio no Diario Oficial de Galicia, publicarase a puntuación definitiva e a relación definitiva no enderezo da internet http://www.edu.xunta.es. Contra este baremo definitivo poderase interpoñer recurso de alzada, no prazo dun mes, perante o director xeral de Centros e Recursos Humanos da Consellería de Cultura, Educación e Ordenación Universitaria. </p>
    <p>Noveno. Orde</p>
    <p>Os candidatos seleccionados terán un número de orde posterior ao do persoal interino/substituto da mesma especialidade que foi seleccionado en convocatorias anteriores.</p>
    <p>Décimo. Baremo</p>
    <p>O baremo, de acordo coa adenda asinada cos sindicatos da Mesa Sectorial Docente o 11 de xullo de 2006 (texto refundido publicado na Resolución do 31 de xullo de 2013, Diario Oficial de Galicia do 12 de agosto), será o publicado na fase de concurso da Orde do 4 de abril de 2016 pola que se convocan procedementos selectivos de ingreso e acceso ao corpo de inspectores de Educación, ao corpo de profesores de ensino secundario, ao corpo de profesores técnicos de formación profesional, ao corpo de mestres e procedemento de adquisición de novas especialidades polo persoal funcionario de carreira dos corpos de profesores de ensino secundario, profesores técnicos de formación profesional e mestres da Comunidade Autónoma de Galicia (Diario Oficial de Galicia do 19 de abril).</p>
    <p>Santiago de Compostela, 15 de marzo de 2017</p>
    <footer><p>José Manuel Pinal Rodríguez<br>Director xeral de Centros e Recursos Humanos</p></footer>

