---
date: '2017-09-14'
id: G0244-120917-0003
page: 42346
number: 175
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  RESOLUCIÓN do 12 de setembro de 2017, da Secretaría Xeral da Igualdade, pola
  que se amplía o prazo de presentación da documentación xustificativa e da
  solicitude de pagamento, establecido na Resolución do 5 de maio de 2017, da
  Secretaría Xeral da Igualdade, pola que se establecen as bases reguladoras que
  rexerán as axudas á conciliación da vida familiar e laboral como medida de
  fomento da corresponsabilidade para as persoas traballadoras que se acollan á
  redución da súa xornada de traballo, cofinanciadas polo Fondo Social Europeo
  (FSE), con cargo ao programa operativo FSE Galicia 2014-2020, e se convocan
  para o ano 2017 (SI440A).
range: Resolución
url: >-
  https://www.xunta.gal/dog/Publicados/2017/20170914/AnuncioG0244-120917-0003_gl.html
---
<p>Mediante a Resolución da Secretaría Xeral da Igualdade, do 5 de maio de 2017, establecéronse as bases reguladoras e convocáronse as axudas á conciliación da vida familiar e laboral como medida de fomento da corresponsabilidade para as persoas traballadoras que se acollan á redución da súa xornada de traballo (DOG nº 95, do 19 de maio).</p>
    <p>O artigo 13.2 da Resolución do 5 de maio de 2017 establece que o prazo para resolver e notificar será de catro (4) meses, contados as partir do día seguinte ao da publicación de dita resolución no Diario Oficial de Galicia. Transcorrido o dito prazo sen que se dite resolución expresa, entenderase desestimada.</p>
    <p>Pola súa vez, o artigo 16.1 da Resolución do 5 de maio de 2017 establece que para a xustificación das axudas concedidas, as persoas beneficiarias presentarán, con data límite do 15 de setembro de 2017, a documentación que se indica no punto 2.</p>
    <p>Tendo en conta o volume de solicitudes presentadas e o longo proceso de tramitación, e co fin de optimizar os procesos de xestión e dado que non se causa prexuízo a terceiros, procede modificar os ditos artigos 13.2 e 16.1, ampliando o prazo ata unha data que permita a mellor xustificación por parte das persoas beneficiarias. Por todo o exposto, no uso das atribucións que me foron conferidas,</p>
    <h2>DISPOÑO:</h2>
    <p>Artigo único</p>
    <p>1. Modifícase o punto 2 do artigo 13 (resolución e notificación) da Resolución do 5 de maio de 2017 pola que se establecen as bases reguladoras que rexerán as axudas á conciliación da vida familiar e laboral como medida de fomento da corresponsabilidade para as persoas traballadoras que se acollan á redución da súa xornada de traballo, que queda redactado como segue:</p>
    <p>«O prazo para resolver e notificar será de cinco meses, contados a partir do día seguinte ao da publicación desta resolución no Diario Oficial de Galicia. Transcorrido o dito prazo sen que se dite resolución expresa, entenderase desestimada».</p>
    <p>2. Modifícase o punto 1 do artigo 16 (solicitude de pagamento e prazo) da Resolución do 5 de maio de 2017 pola que se establecen as bases reguladoras que rexerán as axudas á conciliación da vida familiar e laboral como medida de fomento da corresponsabilidade para as persoas traballadoras que se acollan á redución da súa xornada de traballo, que queda redactado como segue.</p>
    <p>«A axuda concedida será aboada nun pagamento único polo importe que corresponda segundo as contías determinadas no artigo 6 desta resolución, unha vez presentada a documentación sinalada no punto 2 deste artigo, coa data límite do 14 de decembro de 2017. O pagamento farase por transferencia na conta que as persoas solicitantes fagan constar no modelo de solicitude (anexo I)».</p>
    <p>Disposición derradeira</p>
    <p>Esta resolución entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 12 de setembro de 2017</p>
    <footer><p>Susana López Abella<br>Secretaria Xeral da Igualdade</p></footer>

