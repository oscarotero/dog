---
date: '2017-04-24'
id: G0425-210417-0001
page: 18933
number: 78
agency: Consellería de Política Social
section: III. Outras disposicións.
title: >-
  ORDE do 21 de abril de 2017 sobre avocación de competencias delegadas na
  persoa titular da Dirección Xeral de Maiores e Persoas con Discapacidade e a
  súa delegación na persoa titular da Dirección Xeral de Familia, Infancia e
  Dinamización Demográfica.
range: Orde
url: >-
  https://www.xunta.gal/dog/Publicados/2017/20170424/AnuncioG0425-210417-0001_gl.html
---
<p>A actividade administrativa da Consellería de Política Social comporta unha concentración de funcións ao redor do seu titular que aconsella recorrer á delegación de competencias nos distintos órganos de dirección, sen esquecer o debido respecto aos principios que informan a actividade administrativa e que a nosa Constitución recolle no seu artigo 103.1. </p>
    <p>A delegación de competencias permite a axilización administrativa necesaria que redunda en beneficio tanto da Administración coma dos administrados, dentro do máis rigoroso respecto das garantías xurídicas que a tutela dos intereses públicos exixe. </p>
    <p>Unha vez publicado o Decreto 176/2015, do 3 de decembro, polo que se establece a estrutura orgánica da Consellería de Política Social, a través da Orde do 3 de marzo de 2016, sobre delegación de competencias nos órganos de dirección e nos/nas xefes/as das xefaturas territoriais desta consellería, estableceuse a relación de atribucións delegadas.</p>
    <p>Sen prexuízo do réxime de suplencia que se fixa no Decreto 176/2015, do 3 de decembro, a existencia dun período prolongado de ausencia da persoa titular da Dirección Xeral de Maiores e Persoas con Discapacidade, fai recomendable avocar as competencias delegadas na dita dirección xeral e delegar as competencias na persoa titular da Dirección Xeral de Familia, Infancia e Dinamización Demográfica, tendo en conta os beneficios que para unha organización eficiente para a tramitación administrativa supón a proximidade entre as dúas direccións xerais.</p>
    <p>En consecuencia, facendo uso das facultades que me confiren os artigos 38, 43.3 e 44 da Lei 1/1983, do 22 de febreiro, de normas reguladoras da Xunta e da súa Presidencia; o artigo 72.4 do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia, o artigo 9 e 10 da Lei 40/2015, do 1 de outubro, de réxime xurídico do sector público, o artigo 6 de Lei 16/2010, do 17 de decembro, de organización e funcionamento da Administración xeral e do sector público autonómico de Galicia, o Decreto 176/2015, do 3 de decembro, polo que se establece a estrutura orgánica da Consellería de Política Social, e demais disposicións de xeral aplicación, </p>
    <p class="dog-titulo">RESOLVO:</p>
    <p>Artigo 1. Avocación de competencias delegadas na Dirección Xeral de Maiores e Persoas con Discapacidade </p>
    <p>Avócanse as seguintes competencias delegadas na persoa titular da Dirección Xeral de Maiores e Persoas con Discapacidade: </p>
    <p>a) As funcións que como órgano de contratación lle son atribuídas á persoa titular da consellería pola lexislación vixente nos expedientes tramitados con cargo aos capítulos II e VI do orzamento de gastos, no ámbito do seu órgano directivo, que teñan o carácter de contrato menor de acordo co Real decreto lexislativo 3/2011, do 14 de novembro, polo que se aproba o texto refundido da Lei de contratos do sector público, así como autorizar, dispoñer, recoñecer obrigas e propoñer os pagamentos que corresponden aos citados expedientes. </p>
    <p>b) Resolver os procedementos de reintegro das subvencións indebidamente percibidas polos seus beneficiarios, respecto das resolucións concesorias de que traen causa, ditadas por delegación do/a conselleiro/a. </p>
    <p>c) A resolución dos recursos administrativos nas áreas das súas atribucións e que correspondan á persoa titular da consellería cando a delegación non estea prohibida expresamente. </p>
    <p>d) A resolución dos recursos potestativos de reposición que se interpoñan contra os actos administrativos ditados no exercicio das facultades delegadas.</p>
    <p>Artigo 2. Delegación de competencias na persoa titular da Dirección Xeral de Familia, Infancia e Dinamización Demográfica </p>
    <p>1. Deléganse na persoa titular da Dirección Xeral de Familia, Infancia e Dinamización Demográfica as competencias seguintes cando por razón da materia referida a persoas maiores, persoas dependentes e persoas con discapacidade corresponderan á persoa titular da Dirección Xeral de Maiores e Persoas con Discapacidade: </p>
    <p>a) As funcións que como órgano de contratación lle son atribuídas á persoa titular da consellería pola lexislación vixente nos expedientes tramitados con cargo aos capítulos II e VI do orzamento de gastos, no ámbito do seu órgano directivo, que teñan o carácter de contrato menor de acordo co Real decreto lexislativo 3/2011, do 14 de novembro, polo que se aproba o texto refundido da Lei de contratos do sector público, así como autorizar, dispoñer, recoñecer obrigas e propoñer os pagamentos que corresponden aos citados expedientes. </p>
    <p>b) Resolver os procedementos de reintegro das subvencións indebidamente percibidas polos seus beneficiarios, respecto das resolucións concesorias de que traen causa, ditadas por delegación do/a conselleiro/a. </p>
    <p>c) A resolución dos recursos administrativos nas áreas das súas atribucións e que lle correspondan á persoa titular da consellería cando a delegación non estea prohibida expresamente. </p>
    <p>d) A resolución dos recursos potestativos de reposición que se interpoñan contra os actos administrativos ditados no exercicio das facultades delegadas. </p>
    <p>Artigo 3. Réxime xurídico da delegación de competencias</p>
    <p>1. As resolucións administrativas que se adopten facendo uso das delegacións contidas nesta orde farán constar expresamente esta circunstancia e consideraranse ditadas polo órgano que as conferiu. </p>
    <p>2. En calquera momento, o/a conselleiro/a poderá avocar o exercicio das competencias que son delegadas por esta orde. </p>
    <p>En todo caso, quedan excluídos das delegacións contidas nesta orde os supostos previstos no artigo 9.2 da Lei 40/2015, do 1 de outubro, no artigo 6 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, e no artigo 44.2 da Lei 1/1983, do 22 de febreiro, de normas reguladoras da Xunta e da súa Presidencia. </p>
    <p>Disposición adicional primeira. Axudas e subvencións públicas</p>
    <p>Será de aplicación o réxime da delegación previsto nas correspondentes ordes de aprobación de bases e convocatoria de axudas e subvencións. </p>
    <p>Disposición derradeira única. Entrada en vigor</p>
    <p>Esta orde entrará en vigor o día seguinte ao da súa publicación no Diario Oficial de Galicia. </p>
    <p>Santiago de Compostela, 21 de abril de 2017</p>
    <footer><p>José Manuel Rey Varela<br>Conselleiro de Política Social</p></footer>

