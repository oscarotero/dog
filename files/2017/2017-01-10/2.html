---
date: '2017-01-10'
id: G0422-271216-0006
page: 1059
number: 6
agency: Consellería de Medio Ambiente e Ordenación do Territorio
section: III. Outras disposicións.
title: >-
  RESOLUCIÓN do 10 de novembro de 2016, da Secretaría Xeral de Ordenación do
  Territorio e Urbanismo, de aprobación definitiva do proxecto de delimitación
  do núcleo rural da Fórnea, parroquia de Santo Estevo da Fórnea, no concello de
  Trabada (expediente PTU-LU-12/089).
range: Resolución
url: >-
  https://www.xunta.gal/dog/Publicados/2017/20170110/AnuncioG0422-271216-0006_gl.html
---
<p>O 23.9.2016 tivo entrada no Servizo de Urbanismo de Lugo documentación correspondente ao expediente de referencia, remitida polo Concello de Trabada, para os efectos da súa aprobación definitiva, consonte o establecido na disposición transitoria segunda da Lei 2/2016, do 10 de febreiro, do solo de Galicia. Os plans aprobados provisionalmente antes da entrada en vigor desta lei poderán continuar a súa tramitación ata a súa aprobación definitiva a teor do disposto na Lei 9/2002, do 30 de decembro, de ordenación urbanística e protección do medio rural de Galicia (LOUG). </p>
    <p>No seu conxunto, a documentación remitida está integrada polo proxecto técnico de delimitación, datado en marzo de 2016, redactado polo arquitecto Santiago Fernández Manzanedo, da consultora Ingaplan, así como a documentación administrativa acreditativa da tramitación realizada.</p>
    <p>Analizada a documentación achegada polo Concello e vista a proposta subscrita pola Subdirección Xeral de Urbanismo, resultan:</p>
    <p>I. Antecedentes.</p>
    <p>a) O Concello de Trabada dispón dun proxecto de delimitación de solo urbano aprobado o 8.5.1978, no cal se sinalan dous perímetros de solo urbano, e se clasifica como solo non urbanizable o resto de terreos do termo municipal, entre os cales se atopan os afectados polo presente expediente.</p>
    <p>b) O 29.2.2016 a Secretaría Xeral de Ordenación do Territorio e Urbanismo ditou resolución (en diante RSXOTU) sobre un proxecto de delimitación precedente.</p>
    <p>c) Posteriormente, o Concello realizou os seguintes trámites:</p>
    <p>– Emisión de informe do Servizo de Vías e Obras da Deputación Provincial de Lugo (1.6.2016), onde se requiría acreditación da aprobación previa do proxecto de delimitación.</p>
    <p>– Emisión de informe favorable da Dirección Xeral de Telecomunicacións e Tecnoloxías da Información do Ministerio de Industria (9.6.2016).</p>
    <p>– Emisión de informe favorable da Deputación Provincial de Lugo (29.7.2016).</p>
    <p>– Aprobación plenaria da nova versión do proxecto de modificación (21.9.2016).</p>
    <p>II. Aspectos xerais. Contido.</p>
    <p>Proponse a delimitación, como núcleo rural complexo, do asentamento poboacional da Fórnea, cunha superficie bruta dunhas 7,55 ha, na cal se diferencian dúas áreas de núcleo rural histórico-tradicional (NRHT) e outras dúas de núcleo rural común (NRC), que ocupan unha superficie bruta global de 2,24 ha e 5,31 ha, respectivamente.</p>
    <p>O proxecto delimita o núcleo, determina as aliñacións e zonas edificables, regula as condicións de uso e edificación, e incorpora un catálogo con varias construcións tradicionais que protexer (6 hórreos, 1 pozo, 3 vivendas e 2 edificacións auxiliares). Así mesmo, identifica dúas zonas de uso dotacional (equipamento sociocultural-deportivo e estación de bombeo da rede de abastecemento). </p>
    <p>III. Observacións.</p>
    <p>Unha vez analizado o documento e posto en relación coas observacións formuladas na Resolución da SXOTU do 29.2.2016, púidose comprobar:</p>
    <p>– (Epígrafe III.1): emendáronse as deficiencias, e reuníronse os informes sectoriais referidos (telecomunicacións e estradas provinciais) con resultado favorable; e determináronse no plano O-1 as aliñacións da estrada provincial LU-P-6103. </p>
    <p>Doutra banda, o novo proxecto sometido á aprobación definitiva incorpora o catálogo dos elementos que se van protexer (número 6 do documento e anexo 4).</p>
    <p>– (Epígrafe III.2): no plano O-1 determínanse as aliñacións da vía, identifícanse de xeito diferenciado as aliñacións consolidadas, concepto que se emprega non só para identificar as liñas a que se poderán axustar as edificacións (posición frontal sen recuamento) senón tamén aqueloutras definidas por muros tradicionais que conservar (puntos 5.5.7 e 5.6.7).</p>
    <p>Tamén se modificou o punto 5.4.2.a) do proxecto en que se exixía que as parcelas conten con acceso por vías públicas que permitan o acceso rodado. </p>
    <p>De acordo co punto 2 da disposición adicional segunda da LOUG e co artigo 3.a) en relación coa disposición transitoria segunda do Decreto 129/2015, do 8 de outubro, polo que se establece a estrutura orgánica das consellerías da Xunta de Galicia, a competencia para resolver sobre a aprobación definitiva dos expedientes de delimitación de solo de núcleos rurais correspóndelle á Secretaría Xeral de Ordenación do Territorio e Urbanismo.</p>
    <p>IV. Resolución.</p>
    <p>Visto canto antecede,</p>
    <p>RESOLVO:</p>
    <p>Primeiro. Aprobar definitivamente a delimitación do solo do núcleo rural da Fórnea, no concello de Trabada.</p>
    <p>Segundo. Contra esta resolución cabe interpoñer recurso contencioso-administrativo ante o Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, de conformidade co disposto nos artigos 10 e 46 da Lei 29/1998, do 13 de xullo, reguladora da xurisdición contencioso-administrativa. </p>
    <p>Terceiro. Notifíquese ao Concello e publíquese no <em>Diario Oficial de Galicia</em>.</p>
    <p>Santiago de Compostela, 10 de novembro de 2016</p>
    <footer><p>María Encarnación Rivas Díaz<br>Secretaria xeral de Ordenación do Territorio e Urbanismo</p></footer>

