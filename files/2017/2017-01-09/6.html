---
date: '2017-01-09'
id: G0426-271216-0005
page: 917
number: 5
agency: Consellería do Medio Rural
section: III. Outras disposicións.
title: >-
  EXTRACTO da Orde do 27 de decembro de 2016 pola que se establecen as bases
  reguladoras da concesión, en réxime de concorrencia competitiva, de axudas
  para a creación de grupos operativos de innovación da Asociación Europea de
  Innovación en materia de produtividade e sustentabilidade agrícola,
  cofinanciadas co Fondo Europeo Agrícola de Desenvolvemento Rural (Feader), e
  se convocan para o ano 2017.
range: Orde
url: >-
  https://www.xunta.gal/dog/Publicados/2017/20170109/AnuncioG0426-271216-0005_gl.html
---
<p>BDNS (Identif.): 327882.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo pode consultarse na Base de datos nacional de subvencións (http://www.pap.minhap.gob.es/bdnstrans/index).</p>
    <p>Primeiro. Beneficiarias</p>
    <p>Poderán acceder á condición de beneficiarias das subvencións as persoas físicas ou xurídicas tales como: agricultores, gandeiros, silvicultores e as organizacións representativas destes; investigadores, persoas que desenvolvan por conta propia a súa actividade no eido do medio rural; empresas do sector agrícola, gandeiro ou forestal e as súas organizacións representativas; cooperativas agrarias e as súas asociacións e outras entidades que demostren intereses no fomento da competitividade da agricultura, na sustentabilidade dos recursos naturais e do clima ou desenvolvemento das economías e comunidades rurais.</p>
    <p>Segundo. Obxecto</p>
    <p>Esta orde ten por obxecto aprobar as bases polas que se rexerá a concesión das subvencións para o apoio á creación de grupos operativos (GO) da Asociación Europea de Innovación conforme o artigo 35.1.c) e os artigos 56 e 57 do Regulamento (UE) nº 1305/2013 do Parlamento Europeo e do Consello, do 17 de decembro, relativo á axuda para o desenvolvemento rural a través do Fondo Europeo Agrícola de Desenvolvemento Rural (Feader). E, así mesmo, convocar, para o ano 2017, as axudas á iniciativa de creación de grupos operativos para gastos destinados á definición, elaboración e busca de socios para proxectos innovadores, de acordo coas bases reguladores sinaladas no punto anterior.</p>
    <p>Terceiro. Importe</p>
    <p>O financiamento das iniciativas de cooperación seleccionadas ao abeiro desta convocatoria imputarase á aplicación orzamentaria 13.02.561A.770, código de proxecto 2016-00216, por un valor total de 412.253,00 euros. Poderanse utilizar outros remanentes que puidesen existir na mesma aplicación dos orzamentos xerais da Comunidade Autónoma de Galicia. A dita aplicación orzamentaria poderá ser incrementada con fondos adicionais comunitarios, estatais e da Comunidade Autónoma de Galicia.</p>
    <p>Cuarto. Prazo de presentación de solicitudes</p>
    <p>As solicitudes presentaranse no prazo dun mes contado a partir do día seguinte ao da súa publicación no DOG. Se o último día de prazo for inhábil, entenderase prorrogado ao primeiro día hábil seguinte. Se no mes de vencemento non houber día equivalente a aquel en que comeza o cómputo, entenderase que o prazo expira o derradeiro día do mes.</p>
    <p>Santiago de Compostela, 27 de decembro de 2016</p>
    <footer><p>Carmen Bouso Montero<br>Secretaria xeral técnica da Consellería do Medio Rural</p></footer>

