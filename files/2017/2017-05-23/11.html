---
date: '2017-05-23'
id: G0379-120517-0001
page: 24912
number: 97
agency: Axencia Galega de Servizos Sociais
section: III. Outras disposicións.
title: >-
  RESOLUCIÓN do 10 de maio de 2017 pola que se actualizan os prezos das escolas
  infantís dependentes desta axencia.
range: Resolución
url: >-
  https://www.xunta.gal/dog/Publicados/2017/20170523/AnuncioG0379-120517-0001_gl.html
---
<p>O Decreto 49/2012, do 19 de xaneiro, polo que se aproba o réxime de prezos das escolas infantís dependentes da Consellería de Traballo e Benestar, establece no seu artigo primeiro que os prezos públicos se actualizarán cada curso escolar na mesma proporción que a variación interanual positiva experimentada polo índice xeral de prezos de consumo (IPC) para a Comunidade Autónoma de Galicia no mes de xaneiro anterior ao do curso escolar en que se pretenda que produza efectos, mediante resolución, que se publicará no <em>Diario Oficial de Galicia</em>, do órgano de dirección competente en materia de familia e infancia.</p>
    <p>O Decreto 40/2014, do 20 de marzo, polo que se crea a Axencia Galega de Servizos Sociais e se aproban os seus estatutos, establece na súa disposición adicional primeira que esta asumirá desde a súa posta en funcionamento as competencias atribuídas en materia de xestión de escolas infantís á Dirección Xeral de Familia e Inclusión. A nova entidade subrogarase en todas as relacións xurídicas, bens, dereitos e obrigas derivados do exercicio das súas competencias.</p>
    <p>Na súa disposición transitoria primeira, o dito decreto establece, non obstante, que a persoa titular da Dirección Xeral de Familia e Inclusión desenvolverá, transitoriamente e pola súa propia condición, as funcións que corresponden ao/á director/a da Axencia Galega de Servizos Sociais ata o nomeamento deste/a a través do procedemento recollido nestes estatutos.</p>
    <p>Por último, o Decreto 176/2015, do 3 de decembro, polo que se establece a estrutura orgánica da Consellería de Política Social, atribúe á Dirección Xeral de Familia, Infancia e Dinamización Demográfica o exercicio das políticas públicas de apoio á familia e á infancia, así como a promoción e adopción das medidas de conciliación que garanten un ambiente favorable para o libre desenvolemento das familias.</p>
    <p>Conforme os datos publicados polo Instituto Nacional de Estatística, a variación interanual positiva experimentada polo índice xeral de prezos de consumo para a Comunidade Autónoma de Galicia no período transcorrido entre o mes de xaneiro de 2016 e o mes de xaneiro de 2017 é do 3,2 %.</p>
    <p>En consecuencia, de conformidade co Decreto 40/2014, do 20 de marzo</p>
    <p class="dog-titulo">RESOLVO:</p>
    <p>Artigo único. <em>Actualización dos prezos</em></p>
    <p>Actualizar os prezos públicos mensuais dos servizos prestados polas escolas infantís 0-3 dependentes da Axencia Galega de Servizos Sociais, segundo os tramos de renda per cápita de unidade familiar, con base no IPC acumulado durante o período transcorrido entre o mes de xaneiro de 2016 e o mes de xaneiro de 2017, de acordo coas tarifas que figuran no anexo da presente resolución.</p>
    <p>Disposición derradeira única. <em>Entrada en vigor</em></p>
    <p>Esta resolución entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Non obstante, os prezos establecidos nela serán de aplicación a partir do día 1 de setembro de 2017.</p>
    <p>Santiago de Compostela, 10 de maio de 2017</p>
    <footer><p>O/a director/a da Axencia Galega de Servizos Sociais<br>P.S. (Disposición transitoria 1ª Decreto 40/2014, do 20 de marzo)<br>Mª Amparo González Méndez<br>Directora xeral de Familia, Infancia e Dinamización Demográfica</p></footer>
    <h2>ANEXO</h2>
    <p>1. Prezo da atención educativa. </p>
    <p>O prezo pola atención educativa en xornada completa fíxase en 169,26 €.</p>
    <p>Segundo o nivel de renda da unidade familiar, sobre este prezo aplicaranse as reducións que se especifican no número 3 deste anexo.</p>
    <p>2. Prezo por servizos complementarios.</p>
    <p>a) Servizo de comedor. </p>
    <p>O prezo por este servizo fíxase en 74,05 €.</p>
    <p>Segundo o nivel de renda da unidade familiar, sobre este prezo aplicaranse as reducións que se especifican no número 3 deste anexo.</p>
    <p>No caso de nenos e nenas que non utilicen o servizo de comedor de maneira habitual e que excepcionalmente e por motivos xustificados desexen utilizalo algún día solto, o prezo será de 4,23 € por día.</p>
    <p>b) Horario ampliado.</p>
    <p>O prezo mensual de cada hora en que se incremente o horario de atención educativa adxudicado ao usuario ou usuaria será de 21,16 €.</p>
    <p>3. Aplicación dos prezos públicos mensuais segundo os tramos de renda da unidade familiar:</p>
    <p>a) Rendas inferiores ao trinta por cento do indicador público de renda de efectos múltiples, en adiante IPREM.</p>
    <p>Prezo da praza con servizo de comedor 0 €, sen servizo de comedor 0 €.</p>
    <p>b) Rendas comprendidas entre o 30 e inferiores ao 50 por cento do IPREM.</p>
    <p>Prezo da praza: con servizo de comedor 17,45 €; sen servizo de comedor 0 €.</p>
    <p>c) Rendas comprendidas entre o 50 e inferiores ao 75 por cento do IPREM. </p>
    <p>Prezo da praza: con servizo de comedor 52,36 €; sen servizo de comedor 34,91 €.</p>
    <p>d) Rendas comprendidas entre o 75 e inferiores ao 100 por cento do IPREM.</p>
    <p>Prezo da praza: con servizo de comedor 96,26 €; sen servizo de comedor 69,81 €.</p>
    <p>e) Rendas comprendidas entre o 100 e inferiores ao 125 por por cento do IPREM.</p>
    <p>Prezo da praza: con servizo de comedor 149,15 €; sen servizo de comedor 112,13 €.</p>
    <p>f) Rendas comprendidas entre o 125 e inferiores ao 150 por cento do IPREM.</p>
    <p>Prezo da praza: con servizo de comedor 186,18 €; sen servizo de comedor 133,29 €. </p>
    <p>g) Rendas comprendidas entre o 150 e o 200 por cento do IPREM.</p>
    <p>Prezo da praza: con servizo de comedor 210,52 €; sen servizo de comedor 147,05 €.</p>
    <p>h) Rendas superiores ao 200 por cento do IPREM.</p>
    <p>Prezo da praza: con servizo de comedor 243,31 €; sen servizo de comedor 169,26 €.</p>

