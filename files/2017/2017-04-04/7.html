---
date: '2017-04-04'
id: G0427-290317-0001
page: 15984
number: 66
agency: Consellería do Mar
section: III. Outras disposicións.
title: >-
  ORDE do 24 de marzo de 2017 pola que se modifica a Orde do 31 de decembro de
  2016 pola que se establecen as bases e se regula o procedemento para a
  concesión, en réxime de concorrencia competitiva, de axudas para investimentos
  que fomenten a pesca sustentable para tripulantes de buques pesqueiros,
  cofinanciadas co Fondo Europeo Marítimo e de Pesca (FEMP), e se convocan para
  o ano 2017, tramitado como expediente anticipado de gasto.
range: Orde
url: >-
  https://www.xunta.gal/dog/Publicados/2017/20170404/AnuncioG0427-290317-0001_gl.html
---
<p>Mediante a Orde do 31 de decembro de 2016 (<em>Diario Oficial de Galicia</em> número 40, do 27 de febreiro de 2017), a Consellería do Mar convocou unhas axudas para investimentos que fomenten a pesca sustentable para tripulantes de buques pesqueiros, cofinanciadas co Fondo Europeo Marítimo e de Pesca (FEMP).</p>
    <p>Con posterioridade á elaboración desta orde, o Comité de Seguimento do FEMP, na súa reunión de xaneiro, acordou modificar os criterios de selección do Fondo Europeo Marítimo e de Pesca.</p>
    <p>Estes novos criterios de selección son menos restritivos ao eliminarse a obriga de ter o domicilio fiscal en Galicia, reflectido no artigo 5 da Orde do 31 de decembro de 2016, e de permitir as compras parciais, no caso de axudas á primeira adquisición dun buque, reflectida no artigo 6 da citada orde. Procede facer unha modificación desta orde co fin de posibilitar que un maior número de pescadores poidan ser beneficiarios destas axudas e facilitar, en maior medida, o cumprimento do seu obxectivo de fomentar unha pesca sustentable desde unha perspectiva ambiental, socialmente responsable baseada no coñecemento e competitiva.</p>
    <p>Por outra banda, cómpre introducir uns puntos no artigo 17 para unha maior claridade e facilitar o cumprimento das bases.</p>
    <p>En consecuencia, e no uso das atribucións que me foron conferidas,</p>
    <h2>DISPOÑO:</h2>
    <p>Artigo único. Modificación da Orde do 31 de decembro de 2016 pola que se establecen as bases e se regula o procedemento para a concesión, en réxime de concorrencia competitiva, de axudas para investimentos que fomenten a pesca sustentable para tripulantes de buques pesqueiros, cofinanciadas co Fondo Europeo Marítimo e de Pesca (FEMP), e se convocan para o ano 2017, tramitada como expediente anticipado de gasto. Esta orde regula os procedementos PE119A, para axudas destinadas á primeira adquisición dun buque de pesca e o procedemento PE119B para axudas destinadas á compensación dos efectos da paralización definitiva.</p>
    <p>Un. O punto 1 do artigo 5 queda redactado do seguinte xeito:</p>
    <p>1. Estar enrolado nun buque con porto base en Galicia.</p>
    <p>Dous. A letra a) do artigo 6 queda redactado do seguinte xeito:</p>
    <p>a) Se a finalidade é para a primeira adquisición dun buque de pesca: </p>
    <p>–&amp;nbsp;Ter menos de 40 anos de idade no momento de presentar a solicitude de axuda.</p>
    <p>–&amp;nbsp;Estar de alta no réxime dos traballadores do mar.</p>
    <p>–&amp;nbsp;Ter traballado, cando menos, cinco anos como pescador ou ter a titulación profesional exixida segundo o tipo de embarcación que se vai adquirir (segundo o establecido no Real decreto 36/2014, do 24 de xaneiro).</p>
    <p>–&amp;nbsp;O buque que adquira ten que estar operativo e inscrito no Censo de frota pesqueira operativa e no Rexistro de Buques Pesqueiros de Galicia, ter unha eslora total inferior a 24&amp;nbsp;m, entre 5 e 30 anos de antigüidade, estar equipado para a pesca mariña e pertencer a un segmento de frota que no informe de capacidade pesqueira, vixente no momento da solicitude, a que se refire o artigo 22.2 do Regulamento (UE) nº 1380/2013, amose equilibrio coas posibilidades de pesca. </p>
    <p>–&amp;nbsp;A compra pódese realizarse na súa totalidade ou de forma parcial, neste caso, se o buque é adquirido por máis dun beneficiario, a totalidade das axudas concedidas para esta compra deben cumprir o punto 2 do artigo 9.</p>
    <p>–&amp;nbsp;A adquisición non poderá ter lugar na mesma familia ata o 2º grado de parentesco, inclusive.</p>
    <p>–&amp;nbsp;Os investimentos para os que se solicite axuda non poderán estar iniciados antes de que se acredite o non inicio nos termos indicados no artigo 12 desta orde e non poderán estar finalizados, con independencia dos pagamentos realizados, antes da data de presentación da solicitude.</p>
    <p>Tres. O punto 1 do artigo 17 queda redactado do seguinte xeito:</p>
    <p>1. A resolución das solicitudes correspóndelle á persoa titular da Consellería do Mar, que poderá delegar a dita competencia na persoa titular da Dirección Xeral de Pesca, Acuicultura e Innovación Tecnolóxica. No caso de concesións que superen a contía de 3.000.000&amp;nbsp;€ por persoa beneficiaria, será necesaria a autorización do Consello da Xunta. Esta autorización non implicará a aprobación do gasto, que lle corresponderá en todo caso ao órgano competente para ditar a resolución de concesión da subvención.</p>
    <p>O prazo máximo para ditar a resolución da axuda será de tres meses desde a data de publicación desta orde no <em>Diario Oficial de Galicia</em>. Transcorrido o prazo sen resolución expresa, os interesados poderán entender desestimadas as súas solicitudes, de conformidade co disposto no artigo 25 da Lei 39/2015, do 1 de outubro, do procedemento administrativo común das administracións públicas.</p>
    <p>As notificacións de resolución e actos administrativos practicaranse preferentemente por medios electrónicos e, en todo caso, cando as persoas interesadas resulten obrigadas a recibilas por esta vía. </p>
    <p>Disposición derradeira única</p>
    <p>Esta orde producirá efectos a partir do dia seguinte ao da súa publicación no <em>Diario Oficial de Galicia</em>.</p>
    <p>Esta modificación implica a reapertura do prazo de presentación de solicitudes, regulado no artigo 13 da citada Orde do 31 de decembro de 2016. Polo tanto, o prazo para presentar as solicitudes será dun mes contado a partir do día seguinte ao da publicación desta orde de modificación no <em>Diario Oficial de Galicia</em>. </p>
    <p>Así mesmo, iníciase a partir da dita data o cómputo do prazo para resolver, de acordo con esta orde.</p>
    <p>Santiago de Compostela, 24 de marzo de 2017</p>
    <footer><p>Rosa Mª Quintana Carballo&lt;br&gt;Conselleira do Mar</p></footer>

