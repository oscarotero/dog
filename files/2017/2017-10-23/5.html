---
date: '2017-10-23'
id: O150-161017-0001
page: 49145
number: 201
agency: Escola Galega de Administración Pública
section: III. Outras disposicións.
title: >-
  RESOLUCIÓN do 16 de outubro de 2017 pola que se convoca o curso O concurso de
  acredores: aspectos teóricos, xurídicos e prácticos, para empregados/as
  públicos/as das entidades locais de Galicia.
range: Resolución
url: >-
  https://www.xunta.gal/dog/Publicados/2017/20171023/AnuncioO150-161017-0001_gl.html
---
<p>De acordo co convenio de colaboración subscrito con data do 14 de decembro de 2016, entre a Escola Galega de Administración Pública (en diante, EGAP) e o Colexio Territorial de Secretarios, Interventores e Tesoureiros de Administración Local da Coruña (Cosital A Coruña) para o desenvolvemento de actividades de formación, divulgación e investigación, convócase un curso para empregados/as públicos/as das entidades locais de Galicia. </p>
    <p>RESOLVO:</p>
    <p>Convocar o curso denominado O concurso de acredores: aspectos teóricos, xurídicos e prácticos, que figura no anexo II, que deberá desenvolverse segundo as bases detalladas no anexo I. </p>
    <p>Santiago de Compostela, 16 de outubro de 2017</p>
    <footer><p>Sonia Rodríguez-Campos González<br>Directora da Escola Galega de Administración Pública</p></footer>
    <h2>ANEXO I</h2>
    <p>Primeira. Requisitos das persoas participantes</p>
    <p>Funcionarios/as con habilitación de carácter nacional, empregados/as públicos/as das entidades locais de Galicia e interesados/as en xeral.</p>
    <p>Segunda. Desenvolvemento das actividades de formación</p>
    <p>A actividade formativa realizarase cos requirimentos, a duración e as condicións que se indiquen na convocatoria. A información relativa ao desenvolvemento da actividade, así como ás súas posibles modificacións, será actualizada e ampliada na páxina web &lt;http://egap.xunta.gal&gt;.</p>
    <p>Terceira. Solicitudes e prazos</p>
    <p>1. O prazo de presentación de solicitudes será de oito días naturais contados a partir do seguinte ao da publicación desta resolución no Diario Oficial de Galicia.</p>
    <p>2. As solicitudes de participación nas actividades formativas só poderán realizarse mediante o formulario de matrícula telemática dispoñible no enderezo &lt;http://egap.xunta.gal/matricula&gt; desde as 8.00 horas da data de inicio do prazo de presentación de solicitudes e ata as 14.00 horas da data de finalización. As solicitudes entenderanse presentadas unha vez que se complete correctamente o proceso de matriculación.</p>
    <p>3. Serán excluídas automaticamente aquelas solicitudes que non se axusten ao formulario de solicitude, non teñan cubertos correctamente os datos precisos para a realización do proceso de selección ou sexan presentadas fóra de prazo.</p>
    <p>4. As persoas que oculten ou falseen datos esenciais para a selección serán automaticamente excluídas das actividades solicitadas e pasarán ao final das listas de todas as actividades formativas que soliciten e cuxo prazo de matrícula comece dentro do ano seguinte contado desde que se detecte o feito. </p>
    <p>5. As persoas interesadas en recibir mensaxes sobre o proceso de selección deberán facilitar un enderezo de correo electrónico e/ou un número de teléfono móbil.</p>
    <p>6. As persoas que necesiten acreditar circunstancias específicas (discapacidade, permiso de maternidade, etc.) de acordo cos criterios de selección deberán remitirlle á EGAP a correspondente documentación complementaria, xunto cunha copia do formulario da matrícula, ou ao enderezo de correo electrónico &lt;xestion.egap@xunta.gal&gt;, sen prexuízo do previsto no artigo 16.4 da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro). A devandita documentación deberá enviarse por unha única das vías indicadas; no caso contrario só serán considerados os datos achegados por correo electrónico. A documentación deberá presentarse dentro do prazo sinalado no punto 1 desta base.</p>
    <p>7. A EGAP adoptará as medidas necesarias para facilitar a presentación das solicitudes. As dúbidas, as dificultades técnicas e as peticións de información complementaria serán atendidas a través dos números de teléfono 981 54 62 57, 981 54 62 54 e 981 54 63 35 e do enderezo de correo electrónico &lt;xestion.egap@xunta.gal&gt;.</p>
    <p>Cuarta. Pagamento de matrícula</p>
    <p>O importe da matrícula é de cento oitenta euros (180 €) salvo o disposto nos puntos seguintes:</p>
    <p>1. Estarán exentos de pagar a matrícula o persoal colexiado no Colexio Territorial de Secretarios, Interventores e Tesoureiros da Administración Local da Coruña (Cosital A Coruña) e os empregados/as públicos/as das entidades locais da provincia da Coruña. </p>
    <p>2. Terán un réxime bonificado, polo cal deberán pagar o importe da matrícula de cento trinta euros (130 €), os/as funcionarios/as con habilitación de carácter nacional non colexiados/as no Cosital A Coruña.</p>
    <p>Farase unha transferencia bancaria polo importe correspondente á conta titularidade do Colexio Territorial de Secretarios, Interventores e Tesoureiros da Administración Local de A Coruña (Cosital A Coruña) ES03 0182 2200 1600 0001 8355 e enviarase o xustificante da operación a administracion@cositalcoruna.org. antes de que remate o prazo de matrícula.</p>
    <p>As dúbidas ou peticións de información referentes ao pagamento da matrícula serán atendidas a través deste enderezo de correo electrónico e no número de teléfono 981 22 12 20.</p>
    <p>Quinta. Criterios de selección</p>
    <p>Criterios xerais da EGAP, segundo a Resolución do 4 de xaneiro de 2008 (DOG do 10 de xaneiro), tendo en conta a preferencia do persoal funcionario con habilitación de carácter nacional, empregados/as públicos/as das entidades locais de Galicia. </p>
    <p>Sexta. Publicación das relacións do alumnado seleccionado</p>
    <p>A EGAP publicará no enderezo &lt;http://egap.xunta.gal&gt; unha relación das persoas seleccionadas para participar no curso, así como un número adecuado de reservas de acordo co disposto no artigo 45.1.b) da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro).</p>
    <p>O prazo de presentación de alegacións será de cinco días naturais desde a súa publicación.</p>
    <p>Entenderase que as persoas que non figuren na relación foron excluídas por algunha das razóns expresadas nas bases da convocatoria ou ocupan un posto máis afastado na listaxe de agarda. </p>
    <p>Sétima. Cambios ou substitucións na selección, renuncia e asistencia</p>
    <p>1. Os cambios ou as substitucións na selección:</p>
    <p>En ningún caso serán admitidos cambios ou substitucións entre as persoas seleccionadas.</p>
    <p>2. A renuncia:</p>
    <p>a) As persoas seleccionadas só poderán renunciar á actividade formativa:</p>
    <p>– Por causa de forza maior suficientemente acreditada.</p>
    <p>– Por necesidades do servizo debidamente motivadas por parte das persoas responsables dos centros directivos.</p>
    <p>– Por outras causas xustificadas documentalmente.</p>
    <p>b) A renuncia debe ser comunicada por escrito á EGAP cunha antelación mínima de tres días hábiles anteriores ao inicio da actividade formativa. Na páxina web da escola está dispoñible un modelo de renuncia.</p>
    <p>Para isto poderase utilizar, alén do previsto no artigo 16.4 da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro) o enderezo de correo electrónico &lt;xestion.egap@xunta.gal&gt;.</p>
    <p>c) As persoas que incumpran o previsto nas alíneas a) e b) pasarán ao final das listaxes de espera de todas as actividades formativas que soliciten e cuxo prazo de matrícula comece dentro do ano seguinte contado a partir do día da finalización desta actividade.</p>
    <p>3. As faltas de asistencia nas actividades presenciais:</p>
    <p>1. Non poden superar en ningún caso o 10 % das horas lectivas presenciais. En todo caso, as faltas de asistencia deberán xustificarse documentalmente ante a persoa responsable da actividade formativa nun prazo máximo de 10 días contados a partir do día da finalización desta actividade. As persoas que incumpran o antedito perderán o dereito ao certificado de aproveitamento na actividade formativa.</p>
    <p>2. Aquelas persoas cuxas faltas de asistencia superen o 50 % das horas lectivas presenciais pasarán ao final das listaxes de agarda de todas as actividades formativas que soliciten e cuxo prazo de matrícula comece dentro do ano seguinte contado a partir do día da finalización desta actividade.</p>
    <p>Oitava. Realización de probas</p>
    <p>Para poder superar a actividade de formación, o alumnado deberá superar unha proba de avaliación que se realizará ao final dela. </p>
    <p>Novena. Certificados</p>
    <p>Para a obtención do certificado de aproveitamento o alumnado deberá obter a avaliación positiva do seu profesorado, o cal emitirá un informe en que declare apto ou non apto cada alumno/a en función do resultado da proba de avaliación. </p>
    <p>Décima. Facultades da EGAP</p>
    <p>1. A EGAP e Cosital A Coruña poderán modificar o desenvolvemento, as datas e os lugares da actividade formativa, así como resolver todas as continxencias que poidan xurdir. </p>
    <p>2. No suposto de que o número de admitidos/as sexa inferior ao 50 % das prazas convocadas, a EGAP e Cosital A Coruña reservan para si o dereito a suspender ou cancelar a actividade, caso en que empregarán os medios de notificación ás persoas interesadas previstos na normativa vixente.</p>
    <p>3. A EGAP e Cosital A Coruña garantirán na actividade derivada desta convocatoria a promoción da igualdade real e efectiva entre mulleres e homes, a eliminación de calquera tipo de discriminación e o fomento dos dereitos de conciliación.</p>
    <h2>ANEXO II</h2>
    <p>Código: CV17035.</p>
    <p>Área de coñecemento: réxime xurídico e xestión das entidades locais. </p>
    <p>Nome do curso: O concurso de acredores: aspectos teóricos, xurídicos e prácticos.</p>
    <p>1. Obxectivos. </p>
    <p>Neste curso preténdese afondar nunha materia altamente especializada, relacionada coa actividade desenvolta nos departamentos de recadación das entidades locais naqueles casos en que o/a debedor/a do crédito tributario é declarado en situación de concurso. </p>
    <p>2. Destinatarios/as. </p>
    <p>Funcionarios/as con habilitación de carácter nacional, empregados/as públicos/as das entidades locais de Galicia e interesados/as en xeral.</p>
    <p>3. Desenvolvemento. </p>
    <p>Modalidade: presencial.</p>
    <p>Duración: 18 horas.</p>
    <p>Edicións: unha.</p>
    <p>Lugar: aula 2 da EGAP, rúa Madrid, nº 2-4.</p>
    <p>Datas e horario: 9, 16, 22 e 30 de novembro, das 16.00 ás 20.30 horas.</p>
    <p>Proba final presencial: o día 30 de novembro, ás 19.30 horas.</p>
    <p>Prazas: 50.</p>
    <p>4. Contido.</p>
    <p>1ª xornada. </p>
    <p>– 1º relatorio: o concurso de acredores: presupostos do concurso, xurisdición, competencia, declaración e fases do concurso</p>
    <p>– 2º relatorio: efectos da declaración de concurso: efectos sobre o/a debedor/a, sobre os/as acredores/as e sobre os contratos.</p>
    <p>2ª xornada. </p>
    <p>– 3º relatorio: informe da administración concursal, inventario da masa activa, composición da masa pasiva, comunicación e clasificación de créditos e publicidade e impugnación do informe. Especial referencia ao crédito público.</p>
    <p>– 4º relatorio: a débeda pública nas fases de convenio e liquidación.</p>
    <p>3ª xornada.</p>
    <p>– 5º relatorio: aspectos prácticos do procedemento concursal. </p>
    <p>– Caso práctico.</p>
    <p>4ª xornada. </p>
    <p>– 6º relatorio: aspectos prácticos do procedemento concursal (II).</p>
    <p>– Caso práctico. </p>
    <p>– Exame. </p>
    <p>5. Valoración.</p>
    <p>Para os efectos do establecido na Resolución do INAP do 26 de outubro de 1994 (BOE núm. 267, do 8 de novembro) e corrección no BOE núm. 311, do 29 de decembro, pola que se establecen os criterios de recoñecemento e valoración dos cursos de Administración local en cumprimento do establecido na Orde do Ministerio para as administracións públicas do 10 de agosto de 1994, a este curso outorgaráselle unha puntuación de 0,50 puntos.</p>

