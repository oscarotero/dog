---
date: '2017-12-12'
id: G0244-051217-0001
page: 56013
number: 234
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  RESOLUCIÓN  do  4  de  decembro  de  2017,  da  Secretaría  Xeral  da 
  Igualdade,  pola que se resolven as solicitudes das axudas do programa Emega
  para o fomento do emprendemento feminino en Galicia, convocadas mediante a
  Resolución do 31 de xullo de 2017, cofinanciadas polo Fondo Social Europeo con
  cargo ao programa operativo FSE Galicia 2014-2020 (SI429A).
range: Resolución
url: >-
  https://www.xunta.gal/dog/Publicados/2017/20171212/AnuncioG0244-051217-0001_gl.html
---
<p>Mediante a Resolución do 31 de xullo de 2017, da Secretaría Xeral da Igualdade, establecéronse as bases reguladoras e convocáronse para o ano 2017 as axudas do programa Emega para o fomento do emprendemento feminino en Galicia (DOG núm. 148, do 4 de agosto).</p>
    <p>Segundo o artigo 19.3 das bases reguladoras, por tratarse dun procedemento de concorrencia competitiva, e de conformidade co previsto no artigo 45 da Lei 39/2015, do 1 de outubro, do procedemento administrativo común das administracións públicas, as resolucións destas subvencións serán obxecto de publicación no <em>Diario Oficial de Galicia</em>, a cal producirá os mesmos efectos da notificación.</p>
    <p>Unha vez rematada a fase de instrución das solicitudes recibidas na Secretaría Xeral da Igualdade, avaliadas as solicitudes pola comisión de valoración prevista no artigo 17.2 das bases reguladoras, vista a proposta de resolución formulada polo órgano instrutor e tendo en conta as dispoñibilidades orzamentarias,</p>
    <h2>RESOLVO:</h2>
    <p>Primeiro. Concederlles as axudas do programa Emega para o fomento do emprendemento feminino ás iniciativas empresariais lideradas por mulleres que se relacionan no anexo I, como consecuencia da aplicación dos criterios de valoración e de preferencia, no caso de empate, establecidos no artigo 18 da convocatoria, pola contía que se reflicte no anexo fixada en función da liña subvencionada e do número de empregos xerados segundo o previsto nas bases reguladoras, por un importe total de 1.075.500 euros con cargo á aplicación 05.11.313B.470.0, código de proxecto 2015 00143, dos orzamentos xerais da Comunidade Autónoma de Galicia para o ano 2017. </p>
    <p>Lémbraselles ás beneficiarias que a data límite para a presentación da documentación xustificativa necesaria para proceder ao pagamento da subvención é o 29 de decembro de 2017, de acordo co artigo 22.1 das bases reguladoras, na súa redacción dada pola Resolución do 3 de outubro de 2017 (DOG núm. 194, do 11 de outubro). Dentro do dito prazo, as beneficiarias deberán presentar a documentación que se relaciona no punto 2 do mesmo artigo a través da carpeta do cidadán da sede electrónica da Xunta de Galicia.</p>
    <p>Así mesmo, de acordo co establecido no artigo 23.1 das bases reguladoras, as beneficiarias poderán percibir un primeiro pagamento en concepto de anticipo con anterioridade á xustificación da axuda, que se fará efectivo a partir da presentación da aceptación da subvención e sempre que o soliciten expresamente mediante a presentación da comunicación de aceptación da subvención e anticipo no modelo anexo IV das bases reguladoras (DOG núm. 148, do 4 de agosto); o dito anexo está tamén dispoñible na sede electrónica da Xunta de Galicia (https://sede.xunta.gal/) e na páxina web da Secretaría Xeral da Igualdade (http://igualdade.xunta.gal/gl/content/anexos-si429a-galego). O importe do anticipo poderá acadar o 80 % da subvención concedida, sempre que non resulte superior a 18.000 euros, caso en que o importe do anticipo se reducirá ata o dito límite.</p>
    <p>Segundo. No anexo II relaciónanse as solicitudes que quedan na lista de espera segundo a orde de puntuación e que, de ser o caso, poderán ser atendidas a través do crédito que quede sen comprometer por producirse algunha renuncia ou ben por un posible incremento do crédito orzamentario destinado a estas subvencións. Para estes efectos, poderanse realizar sucesivas propostas de resolución con anterioridade á fin do prazo de xustificación das axudas. </p>
    <p>Terceiro. Excluír e declarar desistidas as solicitudes que se relacionan no anexo III, con indicación da causa específica, por non cumpriren o requisito de emenda e/ou achega dos documentos preceptivos no prazo establecido, segundo o disposto no artigo 16.1 das bases reguladoras, ou ben por non cumpriren algún dos requisitos establecidos nas referidas bases.</p>
    <p>Cuarto. Informar as beneficiarias que figuran no anexo I desta resolución do seguinte:</p>
    <p>a) Estas axudas están cofinanciadas polo Fondo Social Europeo, nunha porcentaxe do 80 %, a través do programa operativo do FSE Galicia 2014-2020, no obxectivo temático 8 «promover a sustentabilidade e a calidade no emprego e favorecer a mobilidade laboral»; prioridade de investimento 8.4 «a igualdade entre homes e mulleres en todos os ámbitos, incluídos o acceso ao emprego, a progresión na carreira profesional, a conciliación da vida laboral e a privada, e a promoción de igual remuneración por igual traballo»; obxectivo específico 8.4.1 «aumentar a contratación de mulleres, especialmente en sectores económicos que presentan un alto potencial de emprego con escasa presenza feminina». </p>
    <p>b) Así mesmo, de acordo co establecido no artigo 3 das bases reguladoras, estas axudas quedan sometidas ao réxime <em>de minimis</em> nos termos establecidos no Regulamento (UE) número 1407/2013 da Comisión, do 18 de decembro, relativo á aplicación dos artigos 107 e 108 do Tratado de funcionamento da Unión Europea ás axudas <em>de minimis</em> (DOUE L352, do 24 de decembro).</p>
    <p>c) A aceptación da subvención comunitaria implicará a súa aparición na lista pública de operacións cos nomes das beneficiarias, no suposto de seren entidades xurídicas, así como a outra información recollida no anexo XII do Regulamento (UE) número 1303/2013, en relación co artigo 115.2 da mesma norma xurídica.</p>
    <p>Así mesmo, as entidades beneficiarias deberán informar as traballadoras por conta propia e por conta allea tidas en conta para a concesión da subvención sobre que a iniciativa emprendedora segundo o emprego feminino xerado está financiada polo FSE.</p>
    <p>d) Estas axudas son incompatibles con outras axudas para a mesma finalidade nos termos establecidos no artigo 4 das bases reguladoras.</p>
    <p>e) As beneficiarias deberán cumprir, en todo caso, cos requisitos e obrigas exixidos nos artigos 10 e 11 da Lei 9/2007, do 13 de xuño, de subvencións de Galicia, así como coas condicións e obrigas establecidas nos artigos 24 (Obrigas das beneficiarias) e 25 (Obriga de permanencia mínima da actividade empresarial e do mantemento do emprego) das bases reguladoras e demais que resulten exixibles segundo a normativa de aplicación.</p>
    <p>f) No artigo 26 das bases reguladoras establécense os criterios de gradación dos posibles incumprimentos que determinan, de ser o caso, a perda do dereito ao cobramento da subvención, a minoración da cantidade concedida ou, de ser o caso, o reintegro total ou parcial da axuda percibida.</p>
    <p>Quinto. Esta resolución esgota a vía administrativa e contra ela poderase interpoñer recurso potestativo de reposición, ante a secretaria xeral da Igualdade, no prazo dun mes contado desde o día seguinte ao desta publicación, ou ben directamente recurso contencioso-administrativo, ante o Tribunal Superior de Xustiza de Galicia, no prazo de dous meses contados a partir do día seguinte ao desta publicación. </p>
    <p>Disposición derradeira</p>
    <p>Esta resolución entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 4 de decembro de 2017</p>
    <footer><p>Susana López Abella<br>Secretaria xeral da Igualdade</p></footer>

