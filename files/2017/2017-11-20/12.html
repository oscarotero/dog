---
date: '2017-11-20'
id: CA01-171117-0002
page: 53242
number: 220
agency: Consellería de Facenda
section: IV. Oposicións e concursos.
title: >-
  ORDE do 17 de novembro de 2017 pola que se anuncia a convocatoria pública para
  a provisión, polo sistema de libre designación, de dous postos de traballo
  vacantes no Tribunal Administrativo de Contratación Pública da Comunidade
  Autónoma de Galicia.
range: Orde
url: >-
  https://www.xunta.gal/dog/Publicados/2017/20171120/AnuncioCA01-171117-0002_gl.html
---
<p>O Tribunal Administrativo de Contratación Pública da Comunidade Autónoma de Galicia, tal como se dispón na Lei 14/2013, do 26 de decembro, de racionalización do sector público autonómico (modificada pola Lei 1/2015, do 1 de abril, de garantía da calidade dos servizos públicos e da boa administración), créase como un órgano administrativo colexiado e especializado, adscrito á consellería competente en materia de facenda, e con independencia funcional no exercicio das súas competencias. Polo que respecta á súa composición, prevé que estea dotado, como mínimo, dunha presidencia e dous vogais. Por Acordo do Consello da Xunta de Galicia, na súa reunión do 26 de outubro de 2017, aprobouse a súa composición e o dito órgano queda constituído por un/unha presidente/a e dous vogais.</p>
    <p>De conformidade co establecido no capítulo II do título II da Lei 14/2013, do 26 de decembro, de racionalización do sector público autonómico, esta consellería acorda publicar a convocatoria que servirá de base para elaborar a proposta que se someterá ao Consello da Xunta de Galicia para o nomeamento de dous postos de vogais do Tribunal Administrativo de Contratación Pública da Comunidade Autónoma de Galicia, consonte as seguintes bases:</p>
    <p>Primeira.</p>
    <p>Anunciar a convocatoria para a provisión, polo sistema de libre designación, dos postos de traballo que se detallan no anexo I desta orde.</p>
    <p>Segunda.</p>
    <p>Os postos de vogal poderán ser solicitados por funcionarios/as de carreira que conten co título de licenciado/a ou grao en dereito, e que reúnan os demais requisitos establecidos no artigo 35 ter da Lei 14/2013, do 26 de decembro, de racionalización do sector público autonómico. Valoraranse, así mesmo, os méritos recollidos no citado artigo.</p>
    <p>Terceira.</p>
    <p>As solicitudes para participar nesta convocatoria dirixiranse á Consellería de Facenda e presentaranse no Rexistro Xeral da Xunta de Galicia (Edificio Administrativo de San Caetano, 15781 Santiago de Compostela) ou ben utilizando os medios establecidos no artigo 16.4 da Lei 39/2015, do 1 de outubro, do procedemento administrativo común das administracións públicas, no prazo de quince (15) días hábiles contados a partir do seguinte ao da publicación da convocatoria no <em>Diario Oficial de Galicia</em>, conforme o modelo que se inclúe como anexo II.</p>
    <p>As persoas aspirantes deberán presentar coa petición un currículo e xustificar, mediante certificación ou copia compulsada dos documentos acreditativos, os méritos que aleguen. Os méritos alegados e non probados segundo se indica non se terán en conta.</p>
    <p>No caso de que se desexe optar aos dous postos, deberase presentar unha solicitude por cada un deles.</p>
    <p>Cuarta.</p>
    <p>No caso de resultar seleccionado para ocupar o posto de traballo persoal funcionario doutras administracións públicas, requirirase o informe favorable do órgano competente da súa administración de orixe, que se considerará en sentido favorable de non emitirse no prazo de quince (15) días, tal como dispón o artigo 67 do Real decreto 364/1995, do 10 de marzo. Unha vez autorizado o seu traslado a esta Administración procederase a adxudicarlle o posto para o cal foi seleccionado.</p>
    <p>Se no prazo de dous meses a partir da publicación da resolución no DOG o/a funcionario/a seleccionado/a non se pode incorporar ao posto de traballo por non atoparse resolto o seu traslado á Comunidade Autónoma de Galicia, considerarase deserto o posto e poderase proceder de novo á súa provisión.</p>
    <p>Os nomeamentos previstos nesta convocatoria, de acordo co establecido no artigo 35 ter da Lei 14/2013, do 26 de decembro, de racionalización do sector público autonómico, correspóndenlle ao Consello da Xunta de Galicia, por proposta da Consellería de Facenda.</p>
    <p>As persoas designadas terán carácter independente e inamovible e non poderán ser removidas do seu posto agás polas causas establecidas no artigo 35 quater da Lei 14/2013. A duración dos nomeamentos efectuados, de conformidade co dito artigo, será de seis anos. Non obstante o anterior, a primeira renovación do Tribunal realizarase de forma parcial aos tres anos do nomeamento. Con respecto a isto, antes de cumprirse o prazo indicado determinarase, mediante sorteo, o vogal que deba cesar.</p>
    <p>Quinta.</p>
    <p>A resolución desta convocatoria publicarase no DOG e poderá declararse, de considerarse oportuno, deserta.</p>
    <p>Sexta.</p>
    <p>O prazo de toma de posesión será de tres días hábiles se non implica cambio de residencia ou de sete días hábiles se comporta cambio de residencia. Cando o/a adxudicatario/a do posto obteña coa súa toma de posesión o reingreso ao servizo activo, o prazo será de vinte días hábiles, de conformidade co establecido no artigo 14 do Decreto 93/1991, do 20 de marzo, modificado polo Decreto 166/2013, do 14 de novembro.</p>
    <p>O prazo de toma de posesión comezará a contar a partir do día seguinte ao do seu cesamento, que se deberá producir dentro dos tres días hábiles seguintes ao da publicación da resolución no <em>Diario Oficial de Galicia</em>, ou desde a data en que se comunique a resolución do traslado á Comunidade Autónoma, para o caso de funcionarios doutras administracións públicas. Se a resolución comporta o reingreso ao servizo activo, o prazo de toma de posesión deberase computar desde o día seguinte ao da publicación da resolución no <em>Diario Oficial de Galicia</em>.</p>
    <p>Sétima.</p>
    <p>Os/as funcionarios/as públicos/as en servizo activo deberán xuntar, se son elixidos/as e prestan os seus servizos fóra da Consellería de Facenda, certificado do servizo ou unidade de persoal onde estean destinados/as, especificando o grao persoal consolidado e a data de consolidación, o nivel do posto de traballo que estean desempeñando e o tempo de servizos efectivos recoñecido para o cómputo de trienios.</p>
    <p>Oitava.</p>
    <p>Contra esta orde, que pon fin á vía administrativa, as persoas interesadas poderán interpoñer recurso potestativo de reposición ante o mesmo órgano que a ditou, no prazo dun mes, contado a partir do día seguinte ao da súa publicación no <em>Diario Oficial de Galicia</em>, de conformidade co establecido na Lei 39/2015, do 1 de outubro, do procedemento administrativo común das administracións públicas, ou poderán impugnala directamente, ante o xulgado do contencioso-administrativo competente, no prazo de dous meses, contados desde a mesma data, segundo a Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 17 de novembro de 2017 </p>
    <footer><p>Valeriano Martínez García<br>Conselleiro de Facenda</p></footer>
    <h2>ANEXO I</h2>
    <p>Posto 1:</p>
    <p>Código do posto: FC.C07.00.000.15770.010.</p>
    <p>Denominación: vogal do TCAP.</p>
    <p>Nivel: 30.</p>
    <p>Forma de provisión: libre designación.</p>
    <p>Subgrupo: A1.</p>
    <p>Corpo/escala: xeral/especial.</p>
    <p>Adscrición Administración pública: A20(9) adscrición indistinta a funcionarios de calquera Administración pública. </p>
    <p>Titulación académica: 2062 (licenciatura/grao en Dereito).</p>
    <p>Formación específica: 319 (requisitos segundo Lei 1/2015 que crea o Tribunal)-640 (para persoal doutra Administración, curso de perfeccionamento de galego, R.I.).</p>
    <p>Posto 2:</p>
    <p>Código do posto: FC.C07.00.000.15770.012.</p>
    <p>Denominación: vogal do TCAP.</p>
    <p>Nivel: 30.</p>
    <p>Forma de provisión: libre designación.</p>
    <p>Subgrupo: A1.</p>
    <p>Corpo/escala: xeral/especial.</p>
    <p>Adscrición Administración pública: A20(9) adscrición indistinta a funcionarios de calquera Administración pública.</p>
    <p>Titulación académica: 2062 (licenciatura/grao en Dereito).</p>
    <p>Formación específica: 319 (requisitos segundo Lei 1/2015 que crea o Tribunal)-640 (para persoal doutra Administración, curso de perfeccionamento de galego, R.I.).</p>

