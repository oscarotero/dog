---
date: '2017-07-21'
id: G0427-130717-0001
page: 35129
number: 139
agency: Consellería do Mar
section: III. Outras disposicións.
title: >-
  ORDE do 12 de xullo de 2017 pola que se establecen as bases reguladoras para o
  acceso ás prazas de residencia e de comedor nos centros residenciais desta
  consellería e se convoca a oferta de prazas para o curso académico 2017/18.
range: Orde
url: >-
  https://www.xunta.gal/dog/Publicados/2017/20170721/AnuncioG0427-130717-0001_gl.html
---
<p>O Real decreto 4189/82, do 29 de decembro, ao abeiro das normas constitucionais, estatutarias e legais correspondentes, traspasa á Comunidade Autónoma de Galicia as funcións e servizos da Administración do Estado en materia de ensinanzas profesionais náutico-pesqueiras. </p>
    <p>O Decreto 143/2013, do 12 de setembro, polo que se fixan os prezos públicos polos servizos de residencia e comedor prestados nos centros de formación da familia Marítimo-Pesqueira, así como os prezos de matrícula na Aula de Seguridade e Salvamento, dependentes desta consellería, recolle no seus artigos 3 e 4 os supostos de feito e os suxeitos obrigados dos ditos prezos públicos.</p>
    <p>O Decreto 428/1993, do 17 de decembro, polo que se regula e refunde a normativa en materia de formación náutico-pesqueira fai referencia no seu artigo 9.2.b) á prestación de servizos complementarios polos centros e no artigo 24 ao sistema de acceso aos centros de formación propios. Neste sentido, a Consellería do Mar dispón de catro centros de ensino náutico, marítimo-pesqueiro e de acuicultura, entre os cales os centros de Vigo e Ferrol ofrecen os servizos complementarios de residencia e comedor ao alumnado que neles se matriculan.</p>
    <p>O Decreto 168/2015, do 13 de novembro, polo que se aproba a estrutura orgánica da Consellería do Mar, atribúelle á Dirección Xeral de Desenvolvemento Pesqueiro a ordenación, dirección e coordinación das atribucións que ten asumidas a consellería en materia de ensino e titulacións náutico-pesqueiras. </p>
    <p>Co obxecto de fomentar e potenciar a formación da poboación mariñeira cómpre articular as accións que faciliten o acceso á formación continua e aos ciclos formativos de grao medio e superior da familia marítimo-pesqueira.</p>
    <p>Polo exposto, a conselleira do Mar, facendo uso das competencias que lle confire o artigo 34.6 da Lei 1/1983, do 22 de febreiro, de normas reguladoras da Xunta e da súa Presidencia,</p>
    <h2>DISPÓN:</h2>
    <p>Artigo 1. Obxecto </p>
    <p>A presente orde ten por obxecto establecer as bases reguladoras para o acceso ás prazas de residencia e de comedor nos centros residenciais da Consellería do Mar, así como proceder á convocatoria das prazas residenciais vacantes para o curso escolar 2017/18 (procedemento PE606A).</p>
    <h2>CAPÍTULO I<br>Bases reguladoras</h2>
    <p>Artigo 2. Persoas beneficiarias</p>
    <p>Poderá ser beneficiario/a das prazas de residencia ou de comedor todo o alumnado que, durante o curso escolar, estea matriculado nos centros de formación dependentes desta consellería e realice os seguintes estudos:</p>
    <p>a) Marítimo-Pesqueiros:</p>
    <p>– Ciclos formativos de grao medio e superior da familia profesional Marítimo-Pesqueira.</p>
    <p>b) Náutico-Pesqueiros:</p>
    <p>– Capitán de pesca, patrón costeiro polivalente, patrón local de pesca e mariñeiro pescador.</p>
    <p>Artigo 3. Clases de prazas</p>
    <p>As prazas poderán adxudicarse nas seguintes modalidades:</p>
    <p>a) Residencia en pensión completa.</p>
    <p>b) Media pensión.</p>
    <p>c) Xantar diario non regular.</p>
    <p>Artigo 4. Prazas en réxime de residencia en pensión completa</p>
    <p>1. A modalidade de residencia en pensión completa supón a utilización dos servizos residenciais do centro.</p>
    <p>2. As persoas que teñan asignada unha praza na residencia poderán facer uso dela no horario que abrangue desde os domingos ou festivos, véspera de días lectivos, ás 22.00 horas, ata o venres ou véspera de días festivos ás 16.45 horas. </p>
    <p>3. Con carácter xeral, a adxudicación das prazas en réxime de residencia en pensión completa, aterase ao procedemento establecido no capítulo II.</p>
    <p>4. Cando o número de solicitudes sexa igual ou inferior ao número de prazas de residencia ofertadas, os/as interesados/as deberán cumprir os requisitos exixidos nesta orde e presentar a correspondente solicitude de acordo co establecido no artigo 17.</p>
    <p>5. No caso de determinar que o número de solicitudes é superior ao número de prazas ofertadas, procederase á adxudicación de prazas por medio do baremo establecido no capítulo II. </p>
    <p>Artigo 5. Prazas en réxime de media pensión e xantar diario non regular</p>
    <p>1. Estas prazas dan dereito a xantar na sala de comedor do centro.</p>
    <p>2. Poderán solicitar praza en réxime de media pensión e xantar diario non regular as persoas que, cursando estudos no centro, cumpran cos requisitos xerais do artigo 2 desta orde; teñan o seu domicilio habitual a unha distancia superior a 15 km do centro docente; ou ben que, aínda sendo unha distancia menor, acrediten a súa imposibilidade de chegar coa puntualidade requirida ás clases.</p>
    <p>3. Sempre que exista dispoñibilidade, a adxudicación das prazas de media pensión e xantar diario non regular será realizada polos centros residenciais, logo de presentar a correspondente solicitude de acordo co artigo 17 e comprobado que reúne os requisitos recollidos nesta orde, así como o pagamento da taxa correspondente.</p>
    <p>Artigo 6. Requisitos xerais para ser adxudicatario/a das prazas</p>
    <p>Para acceder ás prazas reguladas nesta orde as persoas interesadas deberán reunir os seguintes requisitos: </p>
    <p>a) Ser cidadáns de calquera país da Unión Europea ou estranxeiros/as que acrediten a residencia ou estean dentro dun programa de cooperación internacional.</p>
    <p>b) Ter cumpridos os 16 anos de idade no ano da convocatoria.</p>
    <p>c) Estar matriculado no centro durante o curso escolar.</p>
    <p>Artigo 7. Prezos públicos</p>
    <p>1. As persoas beneficiarias das prazas recollidas no artigo 3 estarán suxeitas aos prezos públicos previstos na normativa aplicable. </p>
    <p>2. Para os cursos de duración inferior a un curso escolar completo, o alumnado con praza de residencia en pensión completa poderá acollerse ao pagamento trimestral ou por días. </p>
    <p>3. Para as prazas de residencia en pensión completa nos cursos de duración inferior a un curso escolar completo, o primeiro pagamento trimestral realizarase antes do comezo do curso. No caso de acollerse ao pagamento por días, o pagamento realizarase na súa totalidade antes do inicio do servizo, agás nos casos en que a duración dos cursos sexa superior a un mes, onde o pagamento poderá realizarse por días antes do comezo de cada mes. </p>
    <p>4. Para as prazas de comedor o alumnado fará efectivo o pagamento antes do inicio do servizo.</p>
    <p>5. O alumnado con praza na residencia que se incorpore á formación en centros de traballo (FCT) poderá seguir usando a residencia ata o remate da formación na dita empresa. Non obstante, no caso de non utilizar os servizos de residencia durante o terceiro trimestre do curso escolar, como consecuencia de realizar a dita FCT fóra do centro, o alumnado poderá estar exento do pagamento do devandito trimestre.</p>
    <p>Artigo 8. Incorporación do alumnado ás residencias</p>
    <p>1. Os centros residenciais docentes elaborarán as normas de funcionamento e publicaranas cunha anticipación de 10 días hábiles no seu taboleiro de anuncios, para o coñecemento do alumnado residente.</p>
    <p>2. Os/as residentes, no momento da súa incorporación ao centro, deberán acreditar mediante certificado médico oficial o seu estado de saúde, que deberá permitir o normal desenvolvemento da vida residencial ou docente.</p>
    <p>3. Os residentes están suxeitos ao réxime interno do centro e deberán respectar as normas de convivencia e horarios que permitan o normal desenvolvemento da vida residencial e docente.</p>
    <p>Artigo 9. Perda do dereito á praza de residencia</p>
    <p>1. O alumnado residente perderá a praza polas seguintes causas:</p>
    <p>a) Non incorporarse ao centro residencial na data do inicio do curso escolar indicada polo centro docente, agás nos casos de forza maior, debidamente acreditados logo da súa valoración polo centro.</p>
    <p>b) Perda da condición do/a alumno/a no centro docente en que debía cursar os estudos para os cales lle foi concedida a praza.</p>
    <p>c) Faltas de asistencia sen xustificar, cando se supere o número de tres días de ausencia continuados ou cinco días alternos ás clases lectivas dentro do período dun mes e logo dun informe previo da dirección do centro.</p>
    <p>d) Incumprimento do réxime interno do centro residencial que altere o normal desenvolvemento da convivencia e que lugar a sanción disciplinaria.</p>
    <p>2. A dirección do centro residencial docente, tendo en conta o recollido no punto 1 deste artigo, concederalle ao alumnado un prazo de 5 días hábiles para que presente alegacións, documentos ou xustificacións que considere conveniente.</p>
    <p>3. A dirección do centro, á vista das alegacións efectuadas ou transcorrido o prazo concedido para presentalas, resolverá o procedente no prazo de cinco días hábiles.</p>
    <h2>CAPÍTULO II<br>Procedemento de adxudicación de prazas de residencia mediante baremo</h2>
    <p>Artigo 10. Criterios de valoración das solicitudes</p>
    <p>1. A valoración das solicitudes das prazas de residencia en pensión completa realizarase tendo en conta os seguintes criterios:</p>
    <p>a) Rendemento académico do último curso realizado:</p>
    <p>– Nota media de sobresaínte: 4 puntos.</p>
    <p>– Nota media de notable: 3 puntos.</p>
    <p>– Nota media de ben: 2 puntos.</p>
    <p>– Nota media de suficiente: 1 punto.</p>
    <p>b) Renda familiar per cápita:</p>
    <p>b.1) A renda familiar per cápita é a cantidade que determina a porcentaxe e os límites da axuda a partir das táboas de valoración. O seu importe é o coeficiente de dividir a renda da unidade familiar correspondente ao ano inmediato anterior ao do inicio do curso entre todos os membros da dita unidade. </p>
    <p>No suposto de que non sexa posible achegar a dita certificación na data de presentación da solicitude, por non estar dispoñible, a selección quedará condicionada á presentación desta certificación con anterioridade á incorporación no centro.</p>
    <p>b.2) Para a determinación da renda familiar sumarase o importe íntegro das retribucións en concepto de rendementos de traballo obtidos durante o ano inmediato anterior ao do inicio do curso por todos os membros da unidade familiar.</p>
    <p>b.3) Considéranse membros computables da unidade familiar: pai, nai, irmáns e irmás solteiros/as menores de vinte e cinco anos que convivan no domicilio familiar, irmáns e irmás de maior idade, cando se trate de persoas diminuídas físicas, psíquicas ou sensoriais, así como os ascendentes dos pais que xustifiquen a súa residencia no mesmo domicilio familiar a través do certificado de convivencia das persoas que compoñen a unidade familiar.</p>
    <p>No caso de solicitantes que constitúan unidades familiares independentes, tamén se consideran membros computables o/a cónxuxe ou, se é o caso, a persoa á cal estea unida por análoga relación de convivencia afectiva, así como os descendentes que convivan no mesmo domicilio.</p>
    <p>b.4) No caso de divorcio ou separación legal dos pais non se considerará membro computable quen non conviva coa persoa solicitante.</p>
    <p>b.5) Nos casos no que a persoa solicitante alegue a súa emancipación ou independencia familiar e económica, calquera que sexa o seu estado civil, deberá acreditar que conta cos medios económicos propios suficientes que permitan a dita independencia, así como a titularidade ou o alugamento da vivenda que constitúe o seu domicilio habitual. No caso contrario, entenderase non probada a independencia, polo que para o cálculo de renda e patrimonio familiar, computaranse os ingresos correspondentes aos membros computables da familia a que se refire o antedito punto b.3).</p>
    <p>b.6) Ao cociente da renda familiar computada entre o número de membros da unidade familiar adxudicaráselle a seguinte puntuación:</p>
    <p>Ata 6.000 euros: 7 puntos.</p>
    <p>De 6.000,01 ata 9.500 euros: 5 puntos.</p>
    <p>De 9.500,01 ata 13.000 euros: 3 puntos.</p>
    <p>De 13.000,01 ata 15.000 euros: 1 puntos.</p>
    <p>A partir de 15.000,01: 0 puntos.</p>
    <p>c) Circunstancias familiares:</p>
    <p>c.1) As persoas solicitantes que teñan irmás ou irmáns cursando estudos de bacharelato, formación profesional específica ou universitarios fóra da súa residencia habitual, engadiránselle 2 puntos polo primeiro e 1 punto máis por cada un dos seguintes.</p>
    <p>c.2) As persoas aspirantes en condición de orfandade, 2 puntos.</p>
    <p>c.3) As persoas aspirantes membros de familia numerosa de 1ª clase, 1 punto; de 2ª clase e honra, 2 puntos.</p>
    <p>c.4) As persoas aspirantes que teñan algún membro da unidade familiar en estado de discapacidade, 2 puntos.</p>
    <p>Todas as situacións referentes ás circunstancias familiares deberán xustificarse documentalmente.</p>
    <p>A puntuación resultante de sumar as anteriores epígrafes será a que determine a orde de adxudicación. </p>
    <p>2. No caso de que as persoas solicitantes obteñan a mesma valoración, terán preferencia, por esta orde:</p>
    <p>As mulleres fronte aos homes (segundo criterios de infrarrepresentación). </p>
    <p>As persoas que acrediten ter residencia en Galicia. </p>
    <p>As persoas non repetidores. </p>
    <p>As persoas que acrediten documentalmente unha relación persoal ou familiar directa co sector. </p>
    <p>Finalmente terán preferencia os de menor renda familiar.</p>
    <p>Cando a omisión ou deficiente xustificación afecte un criterio de valoración, atribuiránselle nel 0 puntos.</p>
    <p>Artigo 11. Comisión de valoración</p>
    <p>1. Corresponderá á comisión de valoración constituída para o efecto en cada centro, a valoración dos criterios xustificados polas persoas solicitantes para os efectos de atribuírlles a puntuación correspondente.</p>
    <p>2. A comisión de valoración estará composta por:</p>
    <p>a) Presidente/a: o/a xefe/a territorial da Consellería do Mar que corresponda ou persoa en quen delegue.</p>
    <p>b) Secretario/a: a persoa que ocupe a secretaría do centro de formación respectivo ou persoa que designe o director/a do centro.</p>
    <p>c) Vogais: </p>
    <p>– O/a director/a do centro de formación.</p>
    <p>– A persoa designada polo Servizo de Ensino e Titulacións Náutico-Pesqueiras.</p>
    <p>3. A comisión de valoración determinará a puntuación que corresponda a cada solicitante polos criterios establecidos no artigo anterior. </p>
    <p>4. Das reunións realizadas polas comisións a que se refiren os puntos anteriores levantarase a acta, que será remitida á Dirección Xeral de Desenvolvemento Pesqueiro.</p>
    <p>5. No caso de determinar que o número de solicitudes é superior ao número de prazas ofertadas procederase da seguinte maneira: </p>
    <p>a) Publicación no taboleiro de anuncios do centro residencial da listaxe de solicitudes e o número de prazas.</p>
    <p>b) O centro residencial abrirá un prazo de 10 días, contado a partir dos dous días seguintes ao remate do prazo de presentación das solicitudes, para achegar a documentación xustificativa dos criterios do baremo recollidos no artigo 10 e aquela outra que aparece recollida no anexo I. </p>
    <p>c) A comisión de valoración poderá requirir a documentación complementaria que considere necesaria para constatar a concorrencia dos requisitos e os criterios de valoración alegados. Neste caso concederá un prazo de cinco días hábiles para á súa presentación.</p>
    <p>d) A falta de presentación en prazo da documentación requirida impedirá ter por acreditado os requisitos ou criterios afectados e, en consecuencia, impedirá valoralos para os efectos de determinar a puntuación.</p>
    <p>Artigo 12. Proposta de adxudicación provisional</p>
    <p>1. A comisión de valoración elaborará e remitirá á Dirección Xeral de Desenvolvemento Pesqueiro a proposta de adxudicación provisional de prazas de residencia, seguindo a puntuación total obtida polos/as solicitantes, así como a relación provisional de excluídos debidamente motivada. Así mesmo, elaborará unha relación de suplentes para cubrir as vacantes que se poidan producir.</p>
    <p>2. A resolución de adxudicación provisional, a relación de suplentes e a relación de excluídos/as publicarase na páxina web da Consellería do Mar e no taboleiro de anuncios do centro correspondente. Así mesmo, contra a dita resolución, as persoas interesadas poderán formular reclamación ante a propia comisión no prazo de 10 días hábiles seguintes ao da súa publicación. As reclamacións serán dirixidas ao presidente/a da comisión.</p>
    <p>3. As reclamacións formuladas entenderanse estimadas ou desestimadas mediante a publicación da adxudicación definitiva.</p>
    <p>Artigo 13. Adxudicación definitiva</p>
    <p>1. A comisión de valoración elaborará e remitirá á Dirección Xeral de Desenvolvemento Pesqueiro, a proposta de adxudicación definitiva de prazas de residencia, así como a relación definitiva de excluídos/as e a relación de suplentes.</p>
    <p>2. A Dirección Xeral de Desenvolvemento Pesqueiro resolverá a adxudicación definitiva de prazas de residencia.</p>
    <p>3. A resolución de adxudicación definitiva e a relación de suplentes publicarase na páxina web da Consellería do Mar e no taboleiro de anuncios do centro correspondente.</p>
    <p>No caso de non producirse resolución expresa no prazo de tres meses desde a presentación da solicitude, esta entenderase desestimada.</p>
    <p>4. Para a cobertura das prazas de residencia que queden vacantes durante o curso, a dirección do respectivo centro residencial acudirá á lista de suplentes, seguindo a orde de puntuación.</p>
    <p>Artigo 14. Adxudicación de prazas de residencia en supostos especiais</p>
    <p>1. A tramitación das solicitudes de praza de residencia presentadas no prazo extraordinario de setembro axustarase ao establecido nos artigos anteriores, agás no relativo ás datas e prazos, que terán que axustarse ás exixencias derivadas do inicio do curso escolar nos respectivos centros residenciais.</p>
    <p>2. Para a cobertura de prazas de residencia durante o curso escolar, as direccións dos centros residenciais resolverán a adxudicación destas. </p>
    <p>Artigo 15. Réxime de recursos</p>
    <p>As resolucións ditadas ao abeiro desta orde non porán fin á vía administrativa, e contra elas poderase interpoñer recurso de alzada perante a conselleira do Mar, no prazo dun mes desde o día seguinte ao da súa notificación, se o acto for expreso, ou en calquera momento a partir do día seguinte a aquel en que, de acordo coa súa normativa específica, se produzan os efectos do silencio administrativo, se o acto non for expreso, de conformidade co disposto nos artigos 121 e 122 da Lei 39/2015, do 1 de outubro, do procedemento administrativo común das administracións públicas.</p>
    <p>Todo iso sen prexuízo de que os/as interesados/as poidan exercer calquera outro que consideren procedente.</p>
    <h2>CAPÍTULO III<br>Convocatoria de prazas de residencia e comedor nos centros de formación<br>da Consellería do Mar</h2>
    <p>Artigo 16. Convocatoria de prazas de residencia e comedor</p>
    <p>De acordo coas bases reguladoras establecidas nesta orde, convócanse prazas de residencia e de comedor nos centros de formación da Consellería do Mar para o curso académico 2017/18.</p>
    <p>A oferta de prazas para o curso 2017/18 será a seguinte:</p>
    <table>
     <tbody>
      <tr>
       <td>Centro residencial</td>
       <td>Nº de prazas en réxime de pensión completa</td>
       <td>Nº de prazas en réxime de media pensión e xantar diario non regular</td>
      </tr>
      <tr>
       <td>Instituto Politécnico Marítimo-Pesqueiro do Atlántico de Vigo (Pontevedra)</td>
       <td>65</td>
       <td>5</td>
      </tr>
      <tr>
       <td>Escola Oficial Náutico-Pesqueira de Ferrol (A Coruña)</td>
       <td>45</td>
       <td>10</td>
      </tr>
     </tbody>
    </table>
    <p>Artigo 17. Presentación de solicitudes, lugar e prazo</p>
    <p>1. As solicitudes presentaranse preferiblemente por vía electrónica a través do formulario normalizado dispoñible na sede electrónica da Xunta de Galicia, https://sede.xunta.gal.</p>
    <p>2. Opcionalmente, poderanse presentar as solicitudes presencialmente en calquera dos lugares e rexistros establecidos na normativa reguladora do procedemento administrativo común, utilizando o formulario normalizado dispoñible na sede electrónica da Xunta de Galicia. Tamén poderán presentala directamente nas secretarías dos centros residenciais correspondentes.</p>
    <p>3. Para a presentación das solicitudes poderá empregarse calquera dos mecanismos de identificación e sinatura admitidos pola sede electrónica da Xunta de Galicia, incluído o sistema de usuario e clave Chave365 (https://sede.xunta.gal/chave365).</p>
    <p>4. O prazo de presentación das solicitudes será de quince días contados desde o seguinte ao da publicación desta orde.</p>
    <p>5. Resoltas as solicitudes indicadas no punto anterior, no caso de existiren prazas vacantes, establécese un prazo extraordinario de presentación de solicitudes para o caso dos ciclos formativos que será do 20 ao 29 de setembro de 2017.</p>
    <p>6. Ademais, poderanse presentar solicitudes ao longo do curso escolar. Neste caso, o prazo para a presentación de solicitudes finalizará o mesmo día en que rematen os prazos de matrícula de cada modalidade de curso. </p>
    <p>7. As persoas que no curso académico anterior tivesen praza de residencia conservarán esta para o seguinte curso dun ciclo formativo, logo da presentación da correspondente solicitude, de acordo co prazo establecido no punto 5, e sempre que acrediten o cumprimento dos requisitos académicos para o curso e non sexa repetidor/a deste.</p>
    <p>Artigo 18. Documentación complementaria necesaria para a tramitación do procedemento</p>
    <p>1. As persoas interesadas deberán achegar coa solicitude a seguinte documentación que pode ser requirida pola comisión de valoración para xustificar cada un dos puntos declarados no artigo 10:</p>
    <p>a) Anexo II. Comprobación dos datos doutras persoas que compoñen a unidade familiar, de ser o caso.</p>
    <p>b) Certificado de convivencia das persoas que compoñen a unidade familiar, se é o caso. A data da súa expedición será posterior á da entrada en vigor da convocatoria.</p>
    <p>c) Documentación acreditativa da condición de orfandade, se é o caso.</p>
    <p>d) Documentación acreditativa de familia monoparental mediante certificado de convivencia e sentenza de separación/divorcio, convenio regulador ou resolución de medidas paterno/materno filiais, no caso de ser expedido por outra comunidade autónoma.</p>
    <p>e) Copia da certificación académica na cal figuren as notas correspondentes ao curso escolar inmediatamente anterior a esta convocatoria para aqueles/as solicitantes que procedan doutro centro formativo. Estará exento de presentar esta certificación o alumnado dos cursos especificados no artigo 2, letra b).</p>
    <p>f) Certificado da Axencia Estatal de Administración Tributaria de non ter a obriga de declarar. No suposto de que non sexa posible achegar a dita certificación na data de presentación da solicitude, por non estar dispoñible, a selección quedará condicionada á presentación desta certificación con anterioridade á incorporación no centro.</p>
    <p>g) Título de familia numerosa, no caso de ser expedido por outra comunidade autónoma. </p>
    <p>h) Documentación acreditativa do grao de discapacidade igual ou superior ao 33% de calquera das persoas que compoñen a unidade familiar, no caso de ser expedido por outra comunidade autónoma.</p>
    <p>i) Documentación acreditativa dos estudos de bacharelato, formación profesional específica ou universitarios que estean cursando os irmás ou irmáns das persoas solicitantes, de ser o caso.</p>
    <p>Cando este título fose emitido pola Administración da Comunidade Autónoma de Galicia, non será preciso achegalo sempre e cando se autorice expresamente no anexo I o acceso telemático a estes datos.</p>
    <p>Non será necesario achegar os documentos que xa foxen presentados anteriormente sempre que a persoa interesada expresase o seu consentimento para que sexan consultados ou obtidos eses documentos. Para estes efectos, a persoa interesada deberá indicar en que momento e ante que órgano administrativo presentou os citados documentos.</p>
    <p>Nos supostos de imposibilidade material de obter o documento, o órgano competente poderá requirirlle á persoa interesada a súa presentación, ou, na súa falta, a acreditación por outros medios dos requisitos a que se refire o documento, con anterioridade á formulación da proposta de resolución.</p>
    <p>2. A documentación complementaria presentarase preferiblemente por vía electrónica. As persoas interesadas responsabilizaranse da veracidade dos documentos que presenten. Excepcionalmente, a Administración poderá requirir a exhibición do documento orixinal para o cotexo da copia electrónica presentada.</p>
    <p>Opcionalmente, as persoas interesadas poderán presentar a documentación complementaria presencialmente en calquera dos lugares e rexistros establecidos na normativa reguladora do procedemento administrativo común.</p>
    <p>3. Sempre que se realice a presentación de documentos separadamente da solicitude deberase indicar o código e o órgano responsable do procedemento, o número de rexistro de entrada da solicitude e o número de expediente se se dispón del.</p>
    <p>Artigo 19. Comprobación de datos</p>
    <p>1. Para a tramitación deste procedemento consultaranse automaticamente os datos incluídos nos seguintes documentos elaborados polas administracións públicas.</p>
    <p>a) DNI ou NIE da persoa solicitante.</p>
    <p>b) DNI ou NIE da persoa representante, se é o caso.</p>
    <p>c) DNI ou NIE do resto das persoas da unidade familiar, se é o caso.</p>
    <p>d) Declaración do IRPF tanto da persoa solicitante como dos demais membros que compoñen a unidade familiar obrigadas a declarar (anexo I no caso do solicitante, e anexo II para os demais membros que compoñen a unidade familiar). </p>
    <p>e) Título de familia numerosa, de ser o caso. </p>
    <p>f) Grao de discapacidade igual ou superior ao 33 % de calquera das persoas que compoñen a unidade familiar cando sexa expedida pola Xunta de Galicia, de ser o caso (anexo II). </p>
    <p>g) Certificado monoparental de convivencia e sentenza de separación/divorcio, convenio regulador ou resolución de medidas paterno/materno filiais, expedido pola Comunidade Autónoma de Galicia.</p>
    <p>2. No caso de que as persoas interesadas se opoñan a esta consulta, deberán indicalo no cadro correspondente habilitado no anexo I e anexo II, respectivamente, e achegar os documentos correspondentes.</p>
    <p>3. Excepcionalmente, no caso de que algunha circunstancia imposibilite a obtención dos citados datos, poderáselles solicitar ás persoas interesadas a presentación dos documentos correspondentes.</p>
    <p>Artigo 20. Trámites administrativos posteriores á presentación de solicitudes</p>
    <p>A sede electrónica da Xunta de Galicia ten á disposición das persoas interesadas unha serie de modelos normalizados para facilitar a realización de trámites administrativos despois da presentación das solicitudes de inicio. Estes modelos presentaranse por medios electrónicos accedendo á carpeta do cidadán da persoa interesada dispoñible na sede electrónica da Xunta de Galicia. Cando as persoas interesadas non resulten obrigadas á presentación electrónica das solicitudes tamén poderán presentalos presencialmente en calquera dos lugares e rexistros establecidos na normativa reguladora do procedemento administrativo común.</p>
    <p>Artigo 21. Notificacións</p>
    <p>1. As notificacións de resolucións e actos administrativos efectuaranse preferentemente por medios electrónicos e, en todo caso, cando as persoas interesadas resulten obrigadas a recibilas por esta vía. As persoas interesadas que non estean obrigadas a recibir notificacións electrónicas poderán decidir e comunicar en calquera momento que as notificacións sucesivas se efectúen ou deixen de efectuar por medios electrónicos.</p>
    <p>2. As notificacións electrónicas realizaranse mediante o Sistema de notificación electrónica de Galicia-Notifica.gal dispoñible a través da sede electrónica da Xunta de Galicia (https://sede.xunta.gal). Este sistema remitirá ás persoas interesadas avisos da posta á disposición das notificacións á conta de correo e/ou teléfono móbil que conste na solicitude. Estes avisos non terán, en ningún caso, efectos de notificación realizada e a súa falta non impedirá que a notificación sexa considerada plenamente válida.</p>
    <p>3. A persoa interesada deberá manifestar expresamente a modalidade escollida para a notificación (electrónica ou en papel). No caso de persoas interesadas obrigadas a recibir notificacións só por medios electrónicos deberán optar, en todo caso, pola notificación por medios electrónicos, sen que sexa válida, nin produza efectos no procedemento, unha opción diferente.</p>
    <p>4. As notificacións por medios electrónicos entenderanse efectuadas no momento en que se produza o acceso ao seu contido. Cando a notificación por medios electrónicos sexa de carácter obrigatorio, ou fose expresamente elixida polo interesado, entenderase rexeitada cando transcorresen dez días naturais desde a posta á disposición da notificación sen que se acceda ao seu contido.</p>
    <p>5. Se o envío da notificación electrónica non for posible por problemas técnicos, a Administración xeral e do sector público autonómico de Galicia efectuará a notificación polos medios previstos na normativa reguladora do procedemento administrativo común.</p>
    <p>Artigo 22. Concorrencia con outras axudas</p>
    <p>O desfrute do dereito a ocupar as prazas convocadas nesta orde é incompatible co desfrute de calquera outra axuda para a mesma finalidade e dentro do mesmo período temporal, procedentes de calquera outra Administración ou ente público ou privado.</p>
    <p>Disposición adicional primeira. Datos de carácter persoal</p>
    <p>De conformidade coa Lei orgánica 15/1999, do 13 decembro, de protección de datos de carácter persoal, os datos persoais recollidos na tramitación deste procedemento, cuxo tratamento e publicación autoricen as persoas interesadas mediante a presentación das solicitudes, serán incluídos nun ficheiro denominado «Relacións administrativas coa cidadanía e entidades» co obxecto de xestionar o presente procedemento, así como para informar as persoas interesadas sobre a súa tramitación. O órgano responsable deste ficheiro é a Secretaría Xeral Técnica da Consellería do Mar. Os dereitos de acceso, rectificación, cancelación e oposición poderanse exercer ante a Secretaría Xeral Técnica da Consellería do Mar, mediante o envío dunha comunicación ao seguinte enderezo: Complexo Administrativo San Caetano, s/n, 15781 Santiago de Compostela ou a través dun correo electrónico a sxt.mar@xunta.gal.</p>
    <p>Disposición adicional segunda. Prazas de residencia e comedor para os cursos que se organicen no Instituto Politécnico Marítimo Pesqueiro do Atlántico de Vigo e na Escola Oficial Náutico Pesqueira de Ferrol</p>
    <p>De ser o caso, e sempre que exista crédito adecuado e suficiente, poderanse solicitar as prazas de residencia dispoñibles durante o curso escolar 2017/18 e segundo a programación aprobada pola Dirección Xeral de Desenvolvemento Pesqueiro, para os cursos relacionados coa actividade pesqueira e marisqueira que se impartan no Instituto Politécnico Marítimo Pesqueiro do Atlántico de Vigo e na Escola Oficial Náutico Pesqueira de Ferrol, e para os cursos relacionados coa seguridade marítima que se impartan na Aula de Seguridade e Salvamento de Ferrol.</p>
    <p>Disposición adicional terceira. Transferencia de prazas do réxime de pensión completa ao réxime de media pensión e xantar diario non regular</p>
    <p>No caso de non usar o total de prazas ofertadas en réxime de pensión completa, as vacantes que se produzan poderán acumularse ás prazas en réxime de media pensión e xantar diario non regular.</p>
    <p>Disposición adicional cuarta. Autorización para a publicación dos datos dos beneficiarios no Portal de transparencia</p>
    <p>Consonte o establecido nos artigos 12 a 16 da Lei 19/2013, do 9 de decembro, de transparencia, acceso á información pública e bo goberno, en concordancia cos artigos 24 e 25 da Lei 1/2016, do 18 de xaneiro, de transparencia e bo goberno, os beneficiarios outorgan o seu consentimento para que os datos persoais que constan na orde e máis no resto das especificacións contidas nela, poidan ser publicadas no Portal de transparencia e goberno aberto.</p>
    <p>Así mesmo, en virtude do disposto no artigo 4 da antedita Lei 1/2016, as persoas físicas e xurídicas beneficiarias de subvencións, estarán obrigadas a subministrarlle á Administración, logo do seu requirimento, toda a información necesaria para o cumprimento, por aquela, das obrigas previstas no título I da citada lei.</p>
    <p>Disposición adicional quinta. Normativa supletoria</p>
    <p>En todo o non previsto nesta orde observarase o disposto na Lei 39/2015, do 1 de outubro, do procedemento administrativo común das administracións públicas.</p>
    <p>Disposición derrogatoria única. Derrogación normativa</p>
    <p>Queda derrogada a Orde do 27 de xuño de 2016 pola que se establecen as bases reguladoras para o acceso ás prazas de residencia e de comedor nos centros residenciais desta consellería, e se convoca a oferta de prazas para o curso académico 2016/17.</p>
    <p>Disposición derradeira primeira. Habilitación para o desenvolvemento desta orde</p>
    <p>Facúltase a Dirección Xeral de Desenvolvemento Pesqueiro para ditar as disposicións relativas ás sucesivas convocatorias anuais de prazas no capítulo III, así como aquelas disposicións necesarias para o desenvolvemento e aplicación desta orde.</p>
    <p>Disposición derradeira segunda. Publicación e entrada en vigor</p>
    <p>Esta orde producirá efectos a partir do día seguinte ao da súa publicación no Diario Oficial de Galicia.</p>
    <p>Santiago de Compostela, 12 de xullo de 2017</p>
    <footer><p>Rosa Mª Quintana Carballo<br>Conselleira do Mar</p></footer>

