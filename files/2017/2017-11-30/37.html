---
date: '2017-11-30'
id: G0424-221117-0006
page: 54721
number: 228
agency: 'Consellería de Economía, Emprego e Industria'
section: VI. Anuncios. a) Administración autonómica.
title: >-
  RESOLUCIÓN do 8 de novembro de 2017, da Dirección Xeral de Enerxía e Minas,
  pola que se outorgan a Viesgo Distribución Eléctrica, S.L. as autorizacións
  administrativas previa e de construción e se recoñece, en concreto, a
  utilidade pública para a infraestrutura eléctrica denominada E/S da LAT 132 kV
  Doiras-Mondoñedo na subestación de Barreiros, nos concellos de Barreiros e
  Lourenzá (expediente IN407A 2016/005).
range: Resolución
url: >-
  https://www.xunta.gal/dog/Publicados/2017/20171130/AnuncioG0424-221117-0006_gl.html
---
<p>Logo de examinar o expediente instruído por petición da empresa Viesgo Distribución Eléctrica S.L., con domicilio para os efectos de notificación na rúa Isabel Torres, 25, 39011 Santander, resultan os seguintes</p>
    <p>Antecedentes de feito.</p>
    <p>Primeiro. O 19 de agosto de 2016, a empresa Viesgo Distribución Eléctrica, S.L. solicitou a autorización administrativa, de construción e a declaración de utilidade pública da E/S da LAT 132 kV Doiras-Mondoñedo na subestación de Barreiros, presentando o preceptivo proxecto de instalacións e achegando a documentación establecida para o efecto polo Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica.</p>
    <p>As características técnicas básicas da instalación son as seguintes:</p>
    <p>Liña eléctrica aérea de alta tensión de 132 kV, cunha lonxitude de 1.040 m en condutor LA-280, dobre circuíto con configuración simplex e cable de conmutación OPGW 48 F sobre apoios metálicos, con orixe na futura subestación de Barreiros, e final no apoio P6 proxectado entre os apoios P180 (a desmontar) e P179 da LAT 132 kV Doiras-Mondoñedo.</p>
    <p>Finalidade da instalación: dar conexión á nova subestación de Barreiros coa rede de distribución desde a liña LAT 132 kV Doiras-Mondoñedo. </p>
    <p>Esta solicitude acompáñase do correspondente proxecto de execución titulado E/S da LAT 132 kV Doiras-Mondoñedo na subestación de Barreiros, asinado polo enxeñeiro industrial Enrique Fernández Olea (colexiado nº 574 do ICOIIG) e visado co nº 20161140 e data 9.5.2016; e no que figura un orzamento de 275.775,76 €.</p>
    <p>Neste proxecto inclúese a declaración responsable, asinada polo proxectista con data do 9.5.2016, no que se fai constar que o proxecto cumpre con toda a normativa que lle é de aplicación, de conformidade co exixido no artigo 53.1.b) da Lei 24/2013, do 26 de decembro, do sector eléctrico e da Resolución do 19 de febreiro de 2014, da Consellería de Economía e Industria, pola que se aproba o procedemento de autorización administrativa de construción de acordo coa citada lei.</p>
    <p>Segundo. O 3 de maio de 2017, a Dirección Xeral de Calidade Ambiental e Cambio Climático ditou unha resolución pola que se formula o informe de impacto ambiental da liña eléctrica de referencia, xunto con outras infraestruturas.</p>
    <p>Terceiro. O 23 de xuño de 2017, a Xefatura Territorial de Lugo emitiu un informe relativo ás posibles afeccións de dereitos mineiros polo trazado da liña eléctrica prevista no proxecto E/S da LAT 132 kV Doiras-Mondoñedo na subestación de Barreiros, na provincia de Lugo, onde se indica que non existen dereitos mineiros afectados.</p>
    <p>Cuarto. O 18 de agosto de 2017, a Xefatura Territorial ditou resolución pola que se someteu a información pública por petición de autorización administrativa previa e de construción e utilidade pública da instalación eléctrica denominada E/S da LAT 132 kV Doiras-Mondoñedo na subestación de Barreiros que se publicou no <em>Diario Oficial de Galicia</em> do 29.8.2017, no <em>Boletín Oficial</em> da provincia de Lugo do 30.8.2017, no diario <em>El Progreso </em>do 24.8.2017, e tamén estivo exposta nos taboleiros de anuncios dos concellos afectados (Barreiros e Lourenzá).</p>
    <p>Quinto. Durante o período no que o proxecto da dita instalación eléctrica se someteu ao trámite de información pública, presentáronse os seguintes escritos de alegacións (dos que se lle deu traslado á empresa promotora, quen presentou a súa contestación):</p>
    <table>
     <tbody>
      <tr>
       <td colspan="2">Alegacións</td>
      </tr>
      <tr>
       <td>Nº</td>
       <td>Resumo</td>
      </tr>
      <tr>
       <td>1</td>
       <td>Armando Penedo Rivas, como titular da parcela 27, presentou escrito de alegacións nos que fai constar o seguinte: a parcela ten unha superficie de 2.845&amp;nbsp;m2 e que no catastro está rexistrada con 559&amp;nbsp;m2 polo que a superficie de afección é superior á indicada no RBDA.</td>
      </tr>
      <tr>
       <td>2</td>
       <td>José Díaz Gil, como titular da parcela 14, presentou escrito de alegacións nos que fai constar o seguinte: que as afeccións da liña proxectada deixan unha superficie que entende como non rendible para continuar co cultivo forestal actual (eucalipto) e, en consecuencia, solicita que se lle expropie a totalidade da superficie da parcela.</td>
      </tr>
     </tbody>
    </table>
    <p>Sexto. Simultaneamente ao trámite de información pública, a Xefatura Territorial de Lugo trasladou as separatas técnicas do dito proxecto de execución, para os efectos de obter o seu informe, ás seguintes entidades titulares de bens e dereitos afectados pola dita instalación eléctrica: Red Eléctrica de España, S.A., Axencia Galega de Infraestruturas, Concello de Barreiros, Concello de Lourenzá, Viesgo Distribución Eléctrica, S.L.</p>
    <p>As entidades que contestaron, presentaron os seus respectivos escritos manifestando a súa conformidade ou fixando os seus condicionamentos técnicos, dos que se dan traslado á empresa promotora da instalación eléctrica proxectada, quen presentou a súa conformidade.</p>
    <p>En canto as entidades que non contestaron (Concello de Barreiros e Concello de Lourenzá), sen prexuízo da autorización que lles corresponda outorgar, enténdese a súa conformidade coa autorización da instalación eléctrica proxectada, de acordo co disposto nos artigos 127 e 131 do Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica.</p>
    <p>Sétimo. O 8 de agosto de 2017, a Xefatura Territorial de Lugo emitiu un informe técnico favorable sobre o citado proxecto, ademais do informe de que non se aprecian limitacións para a imposición de servidume de paso.</p>
    <p>Oitavo. O 24 de outubro de 2017, a Xefatura Territorial de Lugo trasladou a esta dirección xeral copia do expediente de referencia, informe técnico favorable e unha copia do proxecto.</p>
    <p>Fundamentos de dereito.</p>
    <p>Primeiro. A Dirección Xeral de Enerxía e Minas é competente para resolver este expediente con fundamento no Estatuto de autonomía de Galicia; no Real decreto 2563/1982, do 24 de xullo, sobre traspaso de funcións e servizos da Administración do Estado á Comunidade Autónoma de Galicia en materia de industria, enerxía e minas; no Decreto 132/1982, do 4 de novembro, sobre asunción de competencias en materia de industria, enerxía e minas e a súa asignación á Consellería de Industria, Enerxía e Comercio; no Decreto 175/2015, do 3 de decembro, polo que se establece a estrutura orgánica da Consellería de Economía, Emprego e Industria e no Decreto 9/2017, do 12 de xaneiro, polo que se establecen os órganos competentes para a resolución dos procedementos de autorización de instalacións eléctricas que sexan competencia da Comunidade Autónoma de Galicia; en relación coa Lei 24/2013, do 26 de decembro, do sector eléctrico; co Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica; coa Lei 39/2015, do 1 de outubro, do procedemento administrativo común das administracións públicas e coa Lei 40/2015, do 1 de outubro, de réxime xurídico do sector público.</p>
    <p>Segundo. No expediente instruído para o efecto cumpríronse os trámites establecidos na Lei 24/2013, do 26 de decembro, no Real decreto 1955/2000, do 1 de decembro, e na Resolución do 19.2.2014 da Consellería de Economía e Industria pola que se aproba o procedemento de autorización administrativa de construción.</p>
    <p>Terceiro. Á vista das alegacións presentadas, da contestación a estas por parte da empresa promotora da liña e o resto da documentación que consta no expediente, queda de manifesto o seguinte:</p>
    <p>• Dentro das alegacións identificadas co nº 1, con respecto a posibles erros na superficie da parcela afectada pola instalación do proxecto, será durante o levantamento de actas, acto ao que o titular da parcela será oportunamente convocado, o momento no que pode establecer a superficie afectada e demostrar a titularidade desta, achegando a documentación acreditativa necesaria.</p>
    <p>• Dentro das alegacións identificadas co nº 2, e con respecto á pretensión de expropiación adicional da parte da parcela que queda sen afección, cunha superficie de 1.297 m2, indicar que non se considera, xa que segundo o artigo 152 do Real decreto 1955/2000, o solicitante non xustifica as causas concretas determinantes dos prexuízos económicos como consecuencia da alteración das condicións fundamentais de explotación da parcela.</p>
    <p>De conformidade co que antecede e no exercicio das competencias que ten atribuídas, a Dirección Xeral de Enerxía e Minas</p>
    <p class="dog-titulo">RESOLVE:</p>
    <p>1. Outorgar a Viesgo Distribución Eléctrica, S.L. as autorizacións administrativas previa e de construción para o proxecto E/S da LAT 132 kV Doiras-Mondoñedo na subestación de Barreiros, no concello de Barreiros, nos termos municipais de Barreiros e Lourenzá.</p>
    <p>2. Recoñecer, en concreto, a utilidade pública da citada instalación eléctrica, o que leva implícito a necesidade de ocupación dos bens ou de adquisición dos dereitos afectados e implica a urxente ocupación para os efectos do artigo 52 da Lei de expropiación forzosa.</p>
    <p>Todo isto de acordo coas seguintes condicións:</p>
    <p>Primeira. A instalación eléctrica que se autoriza terá que realizarse de acordo coas especificacións e planos que figuran no proxecto presentado pola empresa promotora, empresa Viesgo Distribución Eléctrica, S.L., denominado E/S da LAT 132 kV Doiras-Mondoñedo na subestación de Barreiros, asinado polo enxeñeiro industrial Enrique Fernández Olea (colexiado nº 574 do ICOIIG) e visado co nº 20161140 e data 9.5.2016; e no que figura un orzamento de 275.775,76 €.</p>
    <p>Segunda. A empresa promotora asegurará o mantemento e a vixilancia correcta das instalacións durante a construción e despois da súa posta en servizo, co fin de garantir que, en todo momento, se manteñan as condicións regulamentarias de seguridade.</p>
    <p>Terceira. En todo momento se deberá cumprir canto establece o Regulamento sobre condicións técnicas e garantías de seguridade en liñas eléctricas de alta tensión e as súas instrucións técnicas complementarias ITC-LAT 01 a 09, aprobado polo Real decreto 223/2008, do 15 de febreiro; o Regulamento sobre condicións técnicas e garantías de seguridade nas instalacións eléctricas de alta tensión e as súas instrucións técnicas complementarias ITC-RAT 01 a 23, aprobado polo Real decreto 337/2014, do 9 de maio; así como demais normativas e directrices vixentes que sexan de aplicación.</p>
    <p>Cuarta. Para introducir modificacións nas instalacións que afecten datos básicos do proxecto será necesaria a autorización previa da Dirección Xeral de Enerxía e Minas; non obstante, a Xefatura Territorial de Lugo poderá autorizar as modificacións de detalle do proxecto que resulten procedentes, debendo comunicar á dita dirección xeral todas as resolucións que diten en aplicación da citada facultade.</p>
    <p>Quinta. O prazo para a posta en marcha das instalacións que se autorizan será de doce meses, contado a partir da data da última autorización administrativa necesaria para a súa execución.</p>
    <p>Unha vez construídas estas instalacións, a empresa Viesgo Distribución Eléctrica, S.L. deberá presentar a solicitude de posta en servizo ante a xefatura territorial, quen deberá emitila tras as comprobacións técnicas que considere oportunas.</p>
    <p>Sexta. En canto aos bens e dereitos afectados por esta instalación eléctrica e adscritos ás distintas administracións, organismos ou empresas de servizo público ou de servizos de interese xeral (relacionadas no antecedente de feito sexto da presente resolución), a empresa Viesgo Distribución Eléctrica, S.L. procederá a realizar os correspondentes cruzamentos e afeccións de acordo cos condicionados e informes emitidos por estes.</p>
    <p>Sétima. A Administración reserva para si o dereito a deixar sen efecto esta autorización por incumprimento das condicións estipuladas, por facilitar datos inexactos ou por calquera outra causa legal ou regulamentaria prevista.</p>
    <p>Oitava. Esta resolución emítese sen prexuízo de terceiros e independentemente das autorizacións, licenzas ou permisos de competencia do Concello, provincial ou outros necesarios para a realización das obras das instalacións obxecto desta.</p>
    <p>Contra esta resolución, que non é definitiva en vía administrativa, poderá interpoñerse recurso de alzada ante o conselleiro de Economía, Emprego e Industria da Xunta de Galicia, no prazo dun mes contado a partir do día seguinte ao da súa notificación ou publicación, de acordo co disposto nos artigos 121 e 122 da Lei 39/2015, do 1 de outubro, do procedemento administrativo común das administracións públicas, sen prexuízo de que os interesados poidan interpoñer calquera outro recurso que consideren pertinente.</p>
    <p>Santiago de Compostela, 8 de novembro de 2017</p>
    <footer><p>Ángel Bernardo Tahoces<br>Director xeral de Enerxía e Minas</p></footer>

