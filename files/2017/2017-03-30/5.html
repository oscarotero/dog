---
date: '2017-03-30'
id: G0422-220317-0001
page: 15164
number: 63
agency: Consellería de Medio Ambiente e Ordenación do Territorio
section: III. Outras disposicións.
title: >-
  ORDE do 13 de marzo de 2017 de aprobación definitiva do Plan xeral de
  ordenación municipal de Soutomaior.
range: Orde
url: >-
  https://www.xunta.gal/dog/Publicados/2017/20170330/AnuncioG0422-220317-0001_gl.html
---
<p>O Concello de Soutomaior eleva para a súa aprobación definitiva o expediente do Plan xeral de ordenación municipal, conforme o artigo 85.7 da Lei 9/2002, do 30 de decembro, de ordenación urbanística e protección do medio rural de Galicia.</p>
    <p>Analizada a documentación achegada e vista a proposta literal que nesta mesma data eleva a Dirección Xeral de Ordenación do Territorio e Urbanismo, resulta:</p>
    <p>I. Antecedentes.</p>
    <p>En data 17.10.2016, e ao abeiro do disposto no artigo 85.7.b da LOUG, a Consellería de Medio Ambiente e Ordenación do Territorio ditou orde pola que se acorda non outorgar a aprobación definitiva do PXOM de Soutomaior, indicando as deficiencias que se debían emendar.</p>
    <p>O Concello de Soutomaior, no Pleno do 3.2.2017, acordou aprobar provisionalmente o Plan xeral de ordenación municipal, coas correccións requiridas na Orde do 17.10.2016.</p>
    <p>II. Análise e consideracións.</p>
    <p>Analizada a documentación do PXOM de Soutomaior, con dilixencia de aprobación provisional do 3.2.2017, púidose verificar o cumprimento das deficiencias sinaladas na Orde da Consellería de Medio Ambiente e Ordenación do Territorio do 17.10.2016.</p>
    <p>En todo caso, cómpre formular as seguintes consideracións:</p>
    <p>1. Solo urbano.</p>
    <p>Segundo os planos de información, algúns ámbitos carecen da totalidade de servizos exixidos no artigo 11 da LOUG para o solo urbano consolidado:</p>
    <p>– Falla da rede de abastecemento: cuarteiróns 3.15, 3.19 e 3.20. </p>
    <p>– Falla da rede de saneamento: rúa Cimadevila entre os cuarteiróns 4.06 e 4.09; e rúa dos Loureiros entre os cuarteiróns 4.04 e 4.05. </p>
    <p>– Non se acredita a existencia de redes de servizos no Camiño Ribeiro entre os cuarteiróns 4.08 e 4.10 nin entre os cuarteiróns 4.10 e 4.11. </p>
    <p>No caso de non tratarse dun erro de información, cómpre prever as correspondentes actuacións illadas en solo urbano para executalos.</p>
    <p>2. Solo de núcleo rural.</p>
    <p>A prohibición de segregacións das parcelas en que existan socalcos, establecida para os núcleos rurais histórico-tradicionais, deberá estenderse a todo o solo de núcleo rural, co fin de preservar o parcelario característico que non fora transformado. </p>
    <p>3. Solo urbanizable.</p>
    <p>No SUBLE-6 agora eliminado, cómpre cualificar como solo rústico de protección de infraestruturas as zonas de afección da PO-244 e da liña eléctrica.</p>
    <p>A delimitación dos SUBLE 1 e 3 non afectará os terreos expropiados polo Ministerio de Fomento.</p>
    <p>II.5. Normativa.</p>
    <p>A modificación do artigo 196.5. na ordenanza Z1*, para restrinxir que as plantas baixas teñan o mesmo fondo que as plantas altas, debera estenderse a todas as plantas que sobresaian da rasante natural do terreo en contacto coa edificación e a todos os cuarteiróns de bordo de solo urbano con ordenación semiaberta que se atopen en situación similar (cuarteiróns 1.13, 1.14, 1.20, 1.22, 1.23 e 1.56).</p>
    <p>II.6. Estratexia de actuación, estudo económico e ISE.</p>
    <p>Na ficha do SUNC-14 sinalarase o prazo máximo para o desenvolvemento do PERI.</p>
    <p>II.8 Cuestións documentais.</p>
    <p>Deberán representarse as servidumes de tránsito e de acceso ao mar.</p>
    <p>A competencia para resolver sobre a aprobación definitiva do planeamento xeral corresponde á conselleira de Medio Ambiente e Ordenación do Territorio, de conformidade co disposto nos artigos 89 e 93.4 da LOUG e no artigo 10.1.b) do Decreto 167/2015, do 13 de novembro, polo que se establece a estrutura orgánica da CMAOT, en relación co artigo 3.4 e coas disposicións adicional 10ª e transitoria 2ª do Decreto 177/2016, do 15 de decembro, polo que se fixa a estrutura orgánica da vicepresidencia e das consellerías da Xunta de Galicia.</p>
    <p>III. Resolución.</p>
    <p>En consecuencia, visto o que antecede, e de acordo co establecido no artigo 85.7.a) da Lei 9/2002, de ordenación urbanística e de protección do medio rural de Galicia,</p>
    <h2>RESOLVO:</h2>
    <p>1. Outorgar a aprobación definitiva ao Plan xeral de ordenación municipal de Soutomaior, con suxeición ao cumprimento das condicións sinaladas no punto II anterior.</p>
    <p>2. De conformidade co disposto polos artigos 92 da Lei 9/2002 e 70 da Lei 7/1985, do 2 de abril, reguladora das bases de réxime local, o Concello deberá publicar no BOP a normativa e ordenanzas do PXOM aprobado definitivamente.</p>
    <p>3. Notifíquese esta orde ao Concello e publíquese no Diario Oficial de Galicia.</p>
    <p>4. Contra esta orde cabe interpoñer recurso contencioso-administrativo ante a Sala do Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Soutomaior, 13 de marzo de 2017</p>
    <footer><p>Beatriz Mato Otero<br>Conselleira de Medio Ambiente e Ordenación do Territorio</p></footer>

