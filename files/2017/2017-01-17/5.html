---
date: '2017-01-17'
id: G0256-020117-0001
page: 2382
number: 11
agency: Axencia Turismo de Galicia
section: III. Outras disposicións.
title: >-
  RESOLUCIÓN do 30 de decembro de 2016 pola que se regulan as bases para a
  concesión de bolsas de formación práctica en mercados emisores mediante a
  realización de prácticas de especialización en oficinas de turismo en mercados
  emisores durante os anos 2017 e 2018, e se procede á súa convocatoria.
range: Resolución
url: >-
  https://www.xunta.gal/dog/Publicados/2017/20170117/AnuncioG0256-020117-0001_gl.html
---
<p>O artigo 27.11 do Estatuto de autonomía de Galicia sinala como competencia exclusiva da Comunidade Autónoma de Galicia a promoción e ordenación do turismo dentro da Comunidade. </p>
    <p>O Decreto 196/2012, do 27 de setembro, polo que se crea a Axencia Turismo de Galicia e se aproban os seus estatutos establece que a Axencia terá como obxectivo impulsar, coordinar e xestionar a política autonómica en materia de turismo e, en especial, a promoción e a ordenación do turismo dentro da comunidade.</p>
    <p>A importancia do turismo no tecido económico e social de Galicia así como o incremento da calidade do sector turístico son considerados elementos primordiais para o crecemento sostido das cotas de competitividade, o que require a realización dun esforzo continuado na formación dos recursos humanos para adaptar as novas demandas ás actuacións dos titulados que inician a súa actividade neste sector.</p>
    <p>Entre as iniciativas levadas a cabo neste eido, a Xunta de Galicia, a través da Axencia Turismo de Galicia vén dedicando desde o ano 1999 parte dos seus recursos en materia turística á convocatoria de bolsas para que, a través da realización de prácticas na rede de Oficinas Españolas de Turismo no Estranxeiro dependentes de Turespaña, se formen expertos en promoción exterior do turismo e se estableza unha base de apoio á captación de demanda turística a Galicia.</p>
    <p>Á vista dos frutíferos resultados obtidos nas anteriores edicións, a Axencia Turismo de Galicia considera de interese continuar con esta medida e seguir fomentando a colaboración desenvolvida con Turespaña, na cal se considera prioritario afondar na organización cooperativa de accións en materia de investigación en particular, mediante a formación de bolseiros, o cal se articula a través dun convenio de colaboración asinado entre o Instituto de Turismo de España (Turespaña) e propia Axencia.</p>
    <p>A importancia da convocatoria destas bolsas é maior se temos en conta a crecente presenza de Galicia en mercados internacionais, polo que a formación práctica de persoal será fundamental para o futuro, pois poderá contribuír á mellora da comercialización e difusión dos produtos turísticos de Galicia no exterior.</p>
    <p>Atendendo a estas consideracións xerais, e en virtude das competencias que me foron atribuídas, </p>
    <h2>RESOLVO:</h2>
    <p>Primeiro. <em>Convocatoria e bases reguladoras</em></p>
    <p>Aprobar as bases reguladoras, que se inclúen como anexo I, polas que se rexerá a concesión, en réxime de concorrencia competitiva, de bolsas de formación práctica en mercados emisores mediante a realización de prácticas de especialización en oficinas de turismo en mercados emisores durante os anos 2017 e 2018.</p>
    <p>Convocar de acordo coas devanditas bases reguladoras a concesión de cinco bolsas de formación, en Londres, París, Berlín, Os Ánxeles e São Paulo.</p>
    <p>Segundo. <em>Solicitudes</em></p>
    <p>1. Para poder ser beneficiario das bolsas deberá presentarse unha solicitude axustada ao modelo normalizado que se inclúe como anexo III desta resolución, que irá acompañada dos documentos que se especifican no artigo 7 das bases reguladoras.</p>
    <p>2. As solicitudes deberán presentarse na forma e no prazo establecidos no artigo 6.6 das bases reguladoras.</p>
    <p>Terceiro. <em>Prazo de duración do procedemento de concesión</em></p>
    <p>Unha vez rematado o prazo para a presentación de solicitudes, estas serán tramitadas e valoradas de acordo co procedemento establecido nas bases reguladoras.</p>
    <p>O procedemento de concesión non poderá ter unha duración superior aos cinco meses contados a partir do día seguinte ao da publicación desta resolución no <em>Diario Oficial de Galicia</em>.</p>
    <p>Cuarto. <em>Información aos interesados</em></p>
    <p>1. Sobre este procedemento administrativo poderase obter documentación normalizada ou información adicional na Axencia Turismo de Galicia, a través dos seguintes medios:</p>
    <p>a) Páxina web oficial da Axencia Turismo de Galicia:</p>
    <p>http://www.turismo.gal/canle-institucional</p>
    <p>b) O teléfono: 981 54 74 06 ou enderezo electrónico: proxectos.turismo@xunta.gal</p>
    <p>c) Presencialmente: Axencia Turismo de Galicia, Área de Calidade e Proxectos Europeos: estrada Santiago-Noia, km 1, 15897 Santiago de Compostela.</p>
    <p>2. Para dúbidas relacionadas con dificultades técnicas ou necesidade de máis información durante o proceso de obtención ao presentar os formularios por vía electrónica, poderán facer as súas consultas ao teléfono de información 012 ou ao correo electrónico<br>012@xunta.es. Se as dúbidas están relacionadas coa presente convocatoria, poderán facer as súas consultas no enderezo electrónico proxectos.turismo@xunta.gal</p>
    <p>Quinto. <em>Réxime de recursos</em></p>
    <p>Esta resolución pon fin á vía administrativa e contra ela poderán interpoñerse os seguintes recursos, sen prexuízo de que os/as interesados/as poidan exercer calquera outro que consideren procedente:</p>
    <p>a) Recurso potestativo de reposición ante persoa titular da Dirección da Axencia Turismo de Galicia, no prazo dun mes contado a partir do día seguinte ao da súa publicación no <em>Diario Oficial de Galicia</em>.</p>
    <p>b) Recurso contencioso-administrativo ante os xulgados do contencioso-administrativo de Santiago de Compostela, no prazo de dous meses contados desde o día seguinte ao da publicación da resolución.</p>
    <p>Disposición derradeira única. <em>Entrada en vigor</em></p>
    <p>Esta resolución entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 30 de decembro de 2016</p>
    <footer><p>Mª Nava Castro Domínguez<br>Directora da Axencia Turismo de Galicia</p></footer>
    <h2>ANEXO I<br>Bases reguladoras para a concesión, en réxime de concorrencia competitiva,<br>de cinco bolsas de formación práctica en mercados emisores<br>mediante a realización de prácticas de especialización en oficinas de turismo<br>en mercados emisores durante os anos 2017 e 2018</h2>
    <p>Artigo 1. <em>Obxecto, finalidade e duración das bolsas</em></p>
    <p>Esta resolución ten por obxecto a aprobación das bases reguladoras e as condicións polas que se rexerá, no ámbito da Comunidade Autónoma de Galicia, a concesión de cinco bolsas de formación práctica especializada en mercados emisores, en réxime de concorrencia competitiva nas seguintes cidades: Londres, París, Berlín, Os Ánxeles e São Paulo. </p>
    <p>O programa formativo desenvolverase ao longo dos anos 2017 e 2018 cunha duración máxima de dez (10) meses, contados desde a data da incorporación das persoas bolseiras.</p>
    <p>A data prevista de incorporación dos bolseiros aos seus destinos é o 1 de maio de 2017 e estará condicionada á dispoñibilidade nas oficinas das consellerías de turismo en destino; en todo caso, manterase a duración total de dez (10) meses contados a partir da data de incorporación da persoa bolseira. </p>
    <p>A Axencia Turismo de Galicia reserva para si a facultade, se existen circunstancias que o xustifiquen e o órgano competente de Turespaña está conforme, de adscribir os/as bolseiros/as a outras oficinas temporal ou definitivamente. No caso de que iso implique desprazamentos, a Axencia Turismo de Galicia faríase cargo deles.</p>
    <p>Para poder ser beneficiario das bolsas deberá presentarse unha solicitude axustada ao modelo normalizado que se inclúe como anexo III desta resolución, que irá acompañada dos documentos que se especifican no artigo 7.2 das bases reguladoras.</p>
    <p>Artigo 2. <em>Importe e financiamento das bolsas</em></p>
    <p>1. A Axencia Turismo de Galicia financiará estas bolsas con cargo ás aplicacións orzamentarias 04.A2.761A.480.0 (importes brutos da remuneración dos bolseiros) e  04.A2.761A.484.0 (cotas da Seguridade Social) dos orzamentos xerais da Comunidade Autónoma de Galicia para os anos 2017 e 2018. A contía máxima prevista será de cento vinte e seis mil catrocentos noventa e cinco euros con setenta céntimos (126.495,70 euros), que se distribuirá, previsiblemente, do seguinte xeito:</p>
    <p>– Anualidade 2017:</p>
    <p>04.A2.761A.480.0: 99.564,56 euros.</p>
    <p>04.A2.761A.484.0: 1.632,00 euros.</p>
    <p>– Anualidade 2018:</p>
    <p>04.A2.761A.480.0: 24.891,14 euros.</p>
    <p>04.A2.761A.484.0: 408,00 euros.</p>
    <p>2. A dotación económica das bolsas será a que se indica no seguinte cadro:</p>
    <table>
     <tbody>
      <tr>
       <td>Cidade de destino</td>
       <td>Nº de bolsas</td>
       <td>Dotación euros (total)</td>
      </tr>
      <tr>
       <td>Londres</td>
       <td>1</td>
       <td>28.726,20 €</td>
      </tr>
      <tr>
       <td>París</td>
       <td>1</td>
       <td>22.543,20 €</td>
      </tr>
      <tr>
       <td>Berlín</td>
       <td>1</td>
       <td>21.124,20 €</td>
      </tr>
      <tr>
       <td>São Paulo</td>
       <td>1</td>
       <td>28.726,20 €</td>
      </tr>
      <tr>
       <td>Os Ánxeles</td>
       <td>1</td>
       <td>24.034,30 €</td>
      </tr>
     </tbody>
    </table>
    <p>Na dotación de cada unha das bolsas están incluídos os gastos de desprazamento (ata e desde o lugar de destino) e o seguro médico, de accidentes e de responsabilidade civil obrigatorio. </p>
    <p>3. Aboamento das axudas: realizaranse catro pagamentos unha vez recibidos de conformidade os documentos que se especifican a continuación a través do modelo normalizado que se inclúe como anexo VI desta resolución. O primeiro pagamento equivalerá ao 20 % do importe total da bolsa, e realizarase unha vez asinada a aceptación da bolsa; os dous pagamentos seguintes equivalerán o 35 % por cada un; e o cuarto pagamento, que se elevará ao 10 % da bolsa, unha vez finalizadas as prácticas. En todos os pagamentos efectuarase a correspondente retención á conta do imposto sobre a renda das persoas físicas.</p>
    <p>– Primeiro pagamento: para o seu aboamento será requisito ter enviado a seguinte documentación:</p>
    <p>a) Escrito de aceptación da bolsa, onde conste o compromiso de cumprimento das normas e obrigas derivadas das bases desta convocatoria, segundo o modelo do anexo IV desta resolución.</p>
    <p>b) Declaración responsable, segundo o modelo do anexo V desta resolución, de:</p>
    <p>• Non ter ingresos ou salarios que impliquen vinculación contractual ou estatutaria ou percepción de prestación ou subsidio por desemprego.</p>
    <p>• Non ter solicitada nin concedida ningunha outra subvención, axuda ou ingreso para este mesmo proxecto ou conceptos para os que solicita a bolsa. No caso de que durante a vixencia da bolsa de formación concedida na Axencia Turismo de Galicia, deixe de cumprir a condición anterior por pasar a percibir calquera xénero de compensación económica, obrígase expresamente a poñelo en coñecemento do devandito centro directivo, causando baixa na percepción da bolsa.</p>
    <p>• Non ter sido adxudicatario/a da mesma bolsa de formación en edicións anteriores ou ter renunciado á bolsa durante o seu desenvolvemento.</p>
    <p>c) Solicitude de cobramento da bolsa segundo o modelo do anexo VI desta resolución.</p>
    <p>d) Fotocopias compulsadas das pólizas de seguro de asistencia sanitaria, de accidentes e responsabilidade civil, válidas no país onde se realicen as prácticas e que cubran a totalidade do período de duración da bolsa.</p>
    <p>e) Fotocopia do billete ata o lugar de destino.</p>
    <p>f) Datos da conta bancaria.</p>
    <p>– Pagamentos intermedios (segundo e terceiro): para o aboamento destes será requisito ter presentado:</p>
    <p>a) Certificación, expedida polo director ou responsable da oficina onde se realicen as prácticas, de levar a cabo a súa actividade cun nivel de rendemento satisfactorio.</p>
    <p>b) Informe trimestral a que fai referencia o artigo 14 desta resolución.</p>
    <p>– Pagamento final: para o aboamento do derradeiro pagamento será requisito ter presentado a seguinte documentación:</p>
    <p>a) Certificación expedida polo director ou responsable da oficina onde se realicen as prácticas no mesmo sentido do punto anterior.</p>
    <p>b) Memoria realizada polo bolseiro e visada polo director ou responsable de oficina acerca do labor realizado e cun balance que inclúa os resultados obtidos.</p>
    <p>4. De conformidade co disposto no artigo 65.4.f) do Regulamento da Lei 9/2007, do 13 de xuño, de subvencións de Galicia, aprobado polo Decreto 11/2009, do 8 de xaneiro (DOG núm. 20, do 29 de xaneiro), os/as beneficiarios/as das bolsas quedan exentos/as da obriga de constituíren garantía.</p>
    <p>5. Durante o tempo de duración da bolsa, a persoa bolseira quedará incluída no réxime xeral da Seguridade Social, de acordo co establecido no Real decreto 1493/2011, do 24 de outubro, polo que se regulan os termos e as condicións de inclusión no réxime xeral da Seguridade Social das persoas que participen en programas de formación. </p>
    <p>6. Esta convocatoria tramítase ao abeiro do artigo 25.1.a) do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia, como expediente anticipado de gasto, e existe crédito suficiente previsto no proxecto de orzamentos da Comunidade Autónoma para o exercicio 2017.</p>
    <p>Así mesmo, estará sometida ao regulado na Orde da Consellería de Economía e Facenda do 11 de febreiro de 1998, sobre tramitación anticipada de expedientes de gasto, modificada polas ordes da mesma consellería do 27 de novembro de 2000 e do 25 de outubro de 2001.</p>
    <p>Ao abeiro desta normativa, a concesión das subvencións queda condicionada á existencia de crédito adecuado e suficiente no momento da resolución de concesión.</p>
    <p>Artigo 3. <em>Obxectivo das bolsas</em></p>
    <p>O obxectivo das bolsas e fomentar o perfeccionamento profesional dos/das bolseiros/as mediante a realización de prácticas formativas de especialización en mercados turísticos emisores nas oficinas de Turespaña situadas nas cidades de Londres, París, Berlín, Os Ánxeles e São Paulo con suxeición ao plan de formación que se lles entregará ao comezo das súas prácticas e coas indicacións que lles transmita o titor que teñan asignado.</p>
    <p>Artigo 4. <em>Condicións xerais</em></p>
    <p>As bolsas reguladas nesta resolución concederanse en réxime de concorrencia competitiva e baixo os principios de publicidade, obxectividade, transparencia, igualdade, non-discriminación, eficacia e eficiencia.</p>
    <p>As bolsas serán indivisibles e improrrogables. Serán tamén incompatibles con calquera outra bolsa concedida para o mesmo período e con calquera actividade laboral ou remunerada.</p>
    <p>Os adxudicatarios, no momento de aceptación da bolsa, non poderán ser perceptores de salarios ou outros ingresos que impliquen vinculación contractual ou estatutaria. As bolsas son incompatibles coa percepción de prestación ou subsidio por desemprego. </p>
    <p>Os solicitantes non poderán estar incursos en ningún dos supostos de prohibición para obter subvencións do artigo 10 da Lei 9/2007, do 13 de xuño, de subvencións de Galicia. </p>
    <p>A concesión e goce da bolsa non supoñerán vinculación civil, laboral ou funcionarial entre a persoa bolseira e a Axencia Turismo de Galicia.</p>
    <p>A estas bolsas non lles será aplicable o Estatuto do persoal investigador en formación.</p>
    <p>Artigo 5. <em>Persoas beneficiarias</em></p>
    <p>Poden solicitar a concesión das bolsas as persoas que reúnan os seguintes requisitos:</p>
    <p>1. Nacionalidade: ser español/a ou nacional dun Estado membro da Unión Europea.</p>
    <p>2. Titulación: estar en posesión, antes da finalización do prazo de presentación de solicitudes dun grao universitario ou titulación homologada equivalente (calquera). As titulacións deben estar finalizadas nos catro anos naturais inmediatamente anteriores ao remate do prazo de presentación das solicitudes desta convocatoria.</p>
    <p>Os títulos obtidos no estranxeiro ou en centros españois non estatais, deberán estar validados ou recoñecidos oficialmente polo Ministerio de Educación, Cultura e Deporte.</p>
    <p>3. Idiomas:</p>
    <p>a) Os solicitantes deberán acreditar o coñecemento da lingua galega no nivel de perfeccionamento ou Celga 4. </p>
    <p>b) Dominio oral e escrito da lingua oficial do país de destino: </p>
    <p>Acreditarase cun certificado B2 ou superior do Marco común europeo de referencia para as linguas para os destinos de Londres, Berlín, Os Ánxeles e París.</p>
    <p>Acreditarase cun certificado B1 ou superior do Marco común europeo de referencia para as linguas para o destino de São Paulo.</p>
    <p>4. En ningún caso poderán ser beneficiarios desta bolsa aqueles solicitantes que fosen adxudicatarios desta en edicións anteriores. Quedarán tamén excluídos da convocatoria aqueles solicitantes que fosen adxudicatarios das bolsas e que renunciasen a elas durante o seu desenvolvemento.</p>
    <p>Artigo 6. <em>Solicitudes e prazo</em></p>
    <p>1. As solicitudes deberán presentarse preferiblemente por vía electrónica a través do formulario normalizado dispoñible na sede electrónica da Xunta de Galicia,<br>https://sede.xunta.gal. Para a presentación das solicitudes poderá empregarse calquera dos mecanismos de identificación e sinatura admitidos pola sede electrónica da Xunta de Galicia, incluído o sistema de usuario e clave Chave365 (https://sede.xunta.gal/chave365).</p>
    <p>Opcionalmente, poderanse presentar as solicitudes presencialmente en calquera dos lugares e rexistros establecidos na normativa reguladora do procedemento administrativo común utilizando o formulario normalizado dispoñible na sede electrónica da Xunta de Galicia, https://sede.xunta.gal</p>
    <p>2. A documentación complementaria poderá presentarse electronicamente. As persoas interesadas responsabilizaranse da veracidade dos documentos que presenten. A Administración poderá requirir a exhibición do documento orixinal para o cotexo da copia electrónica presentada.</p>
    <p>A documentación complementaria tamén poderá presentarse en formato papel en calquera dos lugares e rexistros establecidos na normativa reguladora do procedemento administrativo común.</p>
    <p>3. Sempre que se realice a presentación de documentos separadamente da solicitude deberase indicar o código e o órgano responsable do procedemento, o número de rexistro de entrada da solicitude e o número de expediente se dispón del.</p>
    <p>4. A sede electrónica da Xunta de Galicia ten á disposición das persoas interesadas unha serie de modelos normalizados para a facilitar ás persoas interesadas a realización de trámites administrativos despois da presentación das solicitudes de inicio, que poderán ser presentados electronicamente accedendo á carpeta do cidadán da persoa interesada ou presencialmente, só para o caso daquelas persoas non obrigadas á presentación electrónica, en calquera dos lugares e rexistros establecidos na normativa reguladora do procedemento administrativo común.</p>
    <p>5. No caso de que algún dos documentos que presente de forma electrónica a persoa solicitante ou representante supere os tamaños e límites establecidos pola sede electrónica, permitirase a presentación deste de forma presencial dentro dos prazos previstos. Para iso, e xunto co documento que se presenta, a persoa interesada deberá mencionar o código e o órgano responsable do procedemento, o número de expediente e o número ou código único de rexistro. Na sede electrónica da Xunta de Galicia publicarase a relación de formatos, protocolos e tamaño máximo admitido da documentación complementaria para cada procedemento.</p>
    <p>6. O prazo de presentación de solicitudes será dun mes contado a partir do día seguinte ao da publicación desta convocatoria no <em>Diario Oficial de Galicia</em>. Entenderase como último día do prazo o correspondente ao mesmo ordinal do día da publicación. Se o último día do prazo for inhábil, entenderase prorrogado ao primeiro día hábil seguinte e, se no mes do vencemento non houber día equivalente ao inicial do cómputo, entenderase que o prazo expira o derradeiro do mes.</p>
    <p>Artigo 7. <em>Documentación</em></p>
    <p>Para poder ser beneficiario das bolsas é necesario presentar a seguinte documentación:</p>
    <p>1. Anexo III. Solicitude. </p>
    <p>No anexo III inclúense as seguintes declaracións responsables:</p>
    <p>a) Declaración de que todos os datos contidos na solicitude e nos documentos que se presentan son certos.</p>
    <p>b) Declaración responsable de non estar incursa/o en ningunha das circunstancias previstas no artigo 13 da Lei 38/2003, do 17 de novembro, xeral de subvencións.</p>
    <p>c) Declaración de non atoparse incurso/a en ningunha clase de inhabilitación para a obtención de axudas previstas nos números 2 e 3 do artigo 10 da Lei 9/2007, do 13 de xuño, de subvencións de Galicia.</p>
    <p>d) Declaración responsable de estar ao día no pagamento das obrigas por reintegro de subvencións, conforme o artigo 10.2.g) da Lei 9/2007, do 13 de xuño, de subvencións de Galicia, e o artigo 9 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia.</p>
    <p>e) Declaración responsable do solicitante de estar ao día no cumprimento das obrigas tributarias e fronte á Seguridade Social e de non ter pendente de pagamento ningunha outra débeda coa Administración pública da Comunidade Autónoma de Galicia de conformidade co artigo 11 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia.</p>
    <p>f) Declaración responsable das axudas de bolsas solicitadas ou concedidas polas administracións públicas, ou calquera dos seus organismos, entes ou sociedades para o mesmo período.</p>
    <p>2. Xunto coa solicitude presentarase a seguinte documentación:</p>
    <p>a) Copia do DNI ou NIE do/da solicitante só no caso de que se denegue expresamente a súa consulta por medio do acceso telemático ao Sistema de verificación de datos de identidade.</p>
    <p>b) Copia do pasaporte no caso de nacionais da Unión Europea residentes fóra de España e que non posúan NIE.</p>
    <p>c) Fotocopia compulsada do título, só no caso de que se denegue expresamente a súa consulta no servizo de interoperabilidade correspondente ou, se for o caso, da certificación do pagamento dos dereitos da súa expedición e certificación académica completa. No caso de presentar un título estranxeiro será preciso que estea debidamente validado pola Administración educativa española. </p>
    <p>d) Certificación académica persoal de carácter oficial do título universitario con que se presenta á bolsa. Deberase presentar certificado compulsado expedido pola universidade en que conste a nota media do expediente, calculada segundo o sistema establecido no Real decreto 1125/2003 (ata 10 puntos).</p>
    <p>e) Copia compulsada dos documentos acreditativos dos méritos alegados.</p>
    <p>f) <em>Curriculum vitae</em>:</p>
    <p>As persoas solicitantes das bolsas achegarán CV cubrindo o anexo VII das bases reguladoras. En ningún caso se achegará documentación relativa a méritos non susceptibles de valoración.</p>
    <p>g) Copia compulsada do título do Celga 4 ou certificación equivalente de lingua galega. Se este documento foi expedido pola Xunta de Galicia, achegarase copia só no caso de que se denegue expresamente a súa consulta no servizo de interoperabilidade correspondente.</p>
    <p>h) Copia compulsada dos títulos acreditativos do nivel de idiomas segundo o Marco común europeo de referencia para as linguas.</p>
    <p>i) A experiencia laboral acreditarase a través de copia compulsada dos contratos de traballo e informe de vida laboral expedido pola Tesouraría Xeral da Seguridade Social ou ben a través do certificado expedido polo organismo onde se realizaron as prácticas.</p>
    <p>3. Se a solicitude non se cubre en todos os seus termos ou non se acompaña a documentación que se menciona neste artigo, requirirase o interesado a través dun anuncio na páxina web da Axencia Turismo de Galicia (http://www.turgalicia.gal/canle-institucional), para que nun prazo de dez (10) días hábiles emende a falta ou presente os documentos preceptivos, con indicación de que se así non o fixer, considerarase que desiste da súa petición, logo de resolución que deberá ser ditada nos termos previstos no artigo 21 da Lei 39/2015, do 1 de outubro.</p>
    <p>4. Sen prexuízo do disposto no punto anterior, poderá requirirse o solicitante para que forneza cantos datos, documentos complementarios e aclaracións resulten necesarios para a tramitación e resolución do procedemento.</p>
    <p>Artigo 8. <em>Comisión de valoración</em></p>
    <p>1. A comisión de valoración será o órgano colexiado encargado de valorar as solicitudes de acordo cos criterios obxectivos fixados no artigo 12 e emitirá un informe no cal se concrete o resultado da avaliación efectuada. A comisión de valoración poderá contar co asesoramento de expertos externos.</p>
    <p>2. A comisión de valoración estará composta por tres membros todos eles con voz e voto:</p>
    <p>a) Presidente: o director de Competitividade da Axencia Turismo de Galicia ou persoa en quen delegue.</p>
    <p>b) Secretario: un/unha xefe/a de área da Axencia Turismo de Galicia.</p>
    <p>c) Vogal: unha persoa designada polo director de Competitividade da Axencia Turismo de Galicia entre o persoal de área da Axencia Turismo de Galicia.</p>
    <p>Para as probas de idioma, o presidente da comisión de valoración poderá designar asesores especialistas, que terán voz pero non voto nas sesións que esta celebre.</p>
    <p>3. No informe que elabore a comisión de valoración figurarán, de xeito individualizado, os solicitantes propostos para obter a bolsa e a puntuación obtida ordenada de maior a menor. Así mesmo, indicarase o importe da subvención para cada un deles sen superar o crédito dispoñible. </p>
    <p>Artigo 9. <em>Avaliación e selección das solicitudes</em></p>
    <p>A comisión fará a avaliación de acordo cos seguintes criterios: </p>
    <p>1.1. <em>Curriculum vitae</em>:</p>
    <table>
     <thead>
      <tr>
       <td>Formación</td>
       <td></td>
      </tr>
     </thead>
     <tbody>
      <tr>
       <td>Expediente académico</td>
       <td>Pola nota media do título universitario co cal concorre á bolsa:
        • 0,5 puntos para a cualificación de notable
        • 1 punto para a cualificación de sobresaliente ou matrícula de honra</td>
      </tr>
      <tr>
       <td>Mestrado</td>
       <td>5 puntos por mestrado universitario relacionado con turismo</td>
      </tr>
      <tr>
       <td>Outros estudos relacionados con turismo</td>
       <td>2 puntos por curso de posgrao universitario relacionado con turismo
        1 punto por curso de experto ou especialización universitaria ou equivalente en materia de turismo
        1 punto por técnico superior en guía, información e asistencia turísticas ou equivalente 
        1 punto por técnico superior en axencias de viaxes e xestión de eventos ou equivalente</td>
      </tr>
      <tr>
       <td>Outras titulacións universitarias non relacionadas con turismo</td>
       <td>0,75 puntos por mestrado
        0,50 puntos por posgrao
        1 punto por outras titulacións universitarias de grao ou equivalente</td>
      </tr>
      <tr>
       <td>Cursos relacionados con turismo</td>
       <td>Por cada curso de formación na materia de turismo, de 30 ou máis horas:
        • Cursos de duración igual ou superior a 75 horas: 1 punto por curso
        • Cursos de duración igual ou superior a 50 horas e ata 74 horas: 0,5 puntos por curso
        • Cursos de duración igual ou superior a 30 horas e ata 49 horas: 0,25 puntos por curso</td>
      </tr>
      <tr>
       <td>Idiomas</td>
       <td>Por un nivel superior ao exixido como requisito mínimo na lingua do país para o cal se solicita a bolsa, acreditada mediante título oficial do Marco común europeo de referencia para as linguas:
        • Inglés (bolsas Londres ou Os Ánxeles): certificado C1 ou C2: 1 punto
        • Francés (bolsa París): certificado C1 ou C2: 1 punto
        • Alemán (bolsa Berlín): certificado C1 ou C2: 1 punto
        • Portugués (bolsa São Paulo):
        - Certificado B2: 0,5 puntos
        - Certificado C1 ou C2: 1 punto
        As puntuacións por niveis dunha mesma lingua non son acumulativas</td>
      </tr>
      <tr>
       <td>Experiencia práctica</td>
       <td>0,25 puntos por cada tres meses de prácticas ou traballo relacionado co turismo en oficinas de turismo, empresas turísticas, asociacións profesionais de turismo, consorcios ou mancomunidades turísticas ou calquera outra empresa vinculada ao sector turístico
        A puntuación máxima que se acadará nesta epígrafe será de 2 puntos</td>
      </tr>
     </tbody>
    </table>
    <p>1.2. Probas.</p>
    <table>
     <tbody>
      <tr>
       <td>Test de coñecementos turísticos</td>
       <td>Ata 5 puntos</td>
      </tr>
      <tr>
       <td>Idioma</td>
       <td>Ata 5 puntos</td>
      </tr>
     </tbody>
    </table>
    <p>A proba sobre coñecementos turísticos versará sobre as materias do anexo II e consistirá nun cuestionario tipo test cun máximo de 50 preguntas. A comisión de valoración determinará o nivel mínimo necesario para superar esta proba. Os candidatos que non superen a proba, quedarán automaticamente excluídos do proceso de selección.</p>
    <p>A proba de idioma desenvolverase en dous exercicios: </p>
    <p>– Primeiro exercicio: consistirá nunha tradución ou redacción dun texto na lingua oficial do país elixido.</p>
    <p>– Segundo exercicio: consistirá nunha proba oral na cal se avalíen as competencias en expresión e comprensión da persoa candidata na lingua do país receptor.</p>
    <p>1.3. Entrevista persoal.</p>
    <p>Valorarase ata un máximo de 5 puntos. Coa entrevista preténdese afondar sobre os coñecementos dos candidatos acerca do país para o cal soliciten a bolsa e sobre comercialización e promoción turística, así como valorar as súas actitudes e aquelas outras circunstancias que se consideren de interese para o futuro desenvolvemento das actividades. Os candidatos que non se presenten á entrevista quedarán automaticamente eliminados do procedemento de selección.</p>
    <p>Artigo 10. <em>Instrución do procedemento e tramitación</em></p>
    <p>1. A competencia para resolver as solicitudes de concesión de bolsas presentadas ao abeiro desta convocatoria corresponderalle á directora da Axencia Turismo de Galicia.</p>
    <p>2. O órgano instrutor do procedemento será a Dirección de Competitividade da Axencia Turismo de Galicia, que de conformidade co establecido no artigo 21 da Lei 9/2007, do 13 de xuño, de subvencións de Galicia, realizará cantas actuacións coide necesarias para a determinación, coñecemento e comprobación dos datos en virtude dos cales debe formularse a proposta de resolución. </p>
    <p>3. Unha vez expirado o prazo de presentación de solicitudes, o/a titular da Dirección de Competitividade aprobará as listaxes provisionais de aspirantes admitidos/as e excluídos/as que serán publicadas na páxina web da Axencia Turismo de Galicia e nos lugares determinados pola normativa vixente, con indicación dos seus apelidos, nome e número de documento nacional de identidade e das causas determinantes das exclusións que procedan.</p>
    <p>Os/as aspirantes excluídos/as disporán dun prazo de dez (10) días hábiles, contados a partir do seguinte ao da publicación do anuncio, para poderen emendar, de ser o caso, o defecto que motivou a exclusión.</p>
    <p>A estimación ou desestimación das ditas peticións de correccións entenderase implícita na resolución pola cal se publique a listaxe definitiva de aspirantes admitidos/as e excluídos/as. Estas listaxes publicaranse na páxina web da Axencia Turismo de Galicia e serán remitidas á comisión de valoración.</p>
    <p>Non axustarse aos termos da convocatoria, así como a ocultación de datos, a súa alteración ou calquera outra manipulación da información, será causa da desestimación da solicitude, sen prexuízo do disposto nos artigos 50 e seguintes da Lei 9/2007, do 13 de xuño, de subvencións de Galicia.</p>
    <p>4. A comisión de valoración convocará os candidatos admitidos á realización das correspondentes probas. A data e o lugar da realización das probas e da entrevista, publicaranse na páxina web da Axencia Turismo de Galicia: </p>
    <p>http://www.turismo.gal/canle-institucional/actualidade/taboleiro-de-anuncios</p>
    <p>A concorrencia á proba e á entrevista persoal é obrigatoria. As persoas candidatas que non se presenten ás probas ou á entrevista serán automaticamente excluídas do procedemento de selección.</p>
    <p>5. A comisión valorará os méritos alegados polos candidatos conforme o baremo indicado nas bases e formulará un informe en que se concrete o resultado da avaliación efectuada e a puntuación obtida, que será remitida ao órgano instrutor.</p>
    <p>6. No caso de empate na puntuación obtida en calquera das modalidades das bolsas, este resolverase pola orde alfabética do primeiro apelido das persoas candidatas, comezando pola letra resultante no sorteo realizado en cumprimento do disposto no Regulamento de selección de persoal da Administración da Comunidade Autónoma de Galicia para o ano 2017.</p>
    <p>7. Despois de instruír o procedemento, e inmediatamente antes de redactar a proposta de resolución, porase de manifesto ás persoas interesadas para que, nun prazo de dez (10) días, poidan formular alegacións e presentar os documentos e xustificacións que consideren pertinentes.</p>
    <p>8. Transcorrido o trámite de audiencia, o órgano instrutor elevará un informe xunto coa proposta de resolución coa puntuación definitiva ordenada de maior a menor ao/á director/a da Axencia Turismo de Galicia, que no prazo máximo de quince (15) días resolverá o procedemento de concesión. O prazo máximo para a tramitación e resolución da concesión das bolsas será de cinco meses, desde a data de publicación da convocatoria no <em>Diario Oficial de Galicia</em>. Se transcorre o prazo máximo para resolver sen que recaia resolución expresa, as persoas interesadas poderán entender desestimadas as súas solicitudes por silencio administrativo.</p>
    <p>9. A resolución do/da director/a da Axencia Turismo de Galicia pon fin á vía administrativa e contra ela poderán interpoñerse os seguintes recursos, sen prexuízo de que as persoas interesadas poidan exercer calquera outro que consideren procedente: </p>
    <p>a) Recurso potestativo de reposición ante a Dirección da Axencia Turismo de Galicia, no prazo dun mes contado a partir do día seguinte ao da súa publicación.</p>
    <p>b) Recurso contencioso-administrativo ante os xulgados do contencioso-administrativo de Santiago de Compostela, no prazo de dous meses contados desde o día seguinte ao da publicación da resolución.</p>
    <p>10. A concesión da bolsa seralle notificada ás persoas adxudicatarias que, nun prazo de tres días hábiles, están obrigadas a comunicarlle á Axencia Turismo de Galicia a súa aceptación ou renuncia por escrito conforme o modelo que figura como anexo V desta convocatoria. Se transcorridos os sinalados tres días non se produce manifestación expresa, esta entenderase tacitamente rexeitada. Se a persoa beneficiaria renuncia expresamente á bolsa, esta concederase ao/á seguinte candidato/a con mellor puntuación.</p>
    <p>11. Se durante o desenvolvemento das prácticas se produce algunha vacante ou renuncia por parte das persoas beneficiarias, procederase á cobertura desta seguindo a orde establecida nas correspondentes listas de reserva en función da puntuación obtida.</p>
    <p>Artigo 11. <em>Publicidade</em> </p>
    <p>A anterior resolución, así como os datos que deban notificarse de forma conxunta publicarase na páxina web da Axencia Turismo de Galicia:</p>
    <p>http://www.turismo.gal/canle-institucional/actualidade/taboleiro-de-anuncios</p>
    <p>Esta publicación substituirá a notificación persoal e producirá os seus efectos.</p>
    <p>Artigo 12. <em>Consentimentos e autorizacións</em></p>
    <p>1. Para a tramitación deste procedemento se consultarán automaticamente datos en poder das administracións públicas. Só no caso de oposición expresa no modelo de solicitude as persoas interesadas deberán achegar os documentos acreditativos correspondentes. No caso de que algunha circunstancia imposibilite a obtención dos citados datos poderáselles solicitar ás persoas interesadas a súa presentación.</p>
    <p>2. As persoas interesadas deberán presentar xunto coa solicitude os documentos ou informacións previstos nesta norma, salvo que estes xa estean en poder da Administración xeral e do sector público autonómico de Galicia; neste caso, as persoas interesadas poderán acollerse ao establecido no artigo 28 da Lei 39/2015, do 1 de outubro, sempre que se faga constar a data e o órgano ou a dependencia en que foron presentados ou, se é o caso, emitidos, e cando non transcorresen máis de cinco anos desde a finalización do procedemento a que correspondan.</p>
    <p>Nos supostos de imposibilidade material de obter o documento, o órgano competente poderá requirirlle á persoa solicitante ou representante a súa presentación, ou, na súa falta, a acreditación por outros medios dos requisitos a que se refire o documento, con anterioridade á formulación da proposta de resolución.</p>
    <p>3. De conformidade co artigo 17.1 da Lei 1/2016, do 18 de xaneiro, de transparencia e bo goberno, e co previsto no Decreto 132/2006, do 27 de xullo, polo que se regulan os rexistros públicos creados nos artigos 44 e 45 da Lei 7/2005, do 29 de decembro, de orzamentos xerais da Comunidade Autónoma de Galicia para o ano 2006, a Consellería publicará na súa páxina web oficial a relación das persoas beneficiarias e o importe das axudas concedidas. Incluirá, igualmente, as referidas axudas e as sancións que, como consecuencia delas, poidan impoñerse nos correspondentes rexistros públicos, polo que a presentación da solicitude leva implícita a autorización para o tratamento necesario dos datos das persoas beneficiarias e a referida publicidade.</p>
    <p>4. En cumprimento do disposto no artigo 20 da Lei 38/2003, do 17 de novembro, xeral de subvencións, o texto da convocatoria e a información requirida no ordinal oitavo do devandito artigo será comunicado á Base de datos nacional de subvencións (BDNS). A BDNS dará traslado ao <em>Diario Oficial de Galicia</em> do extracto da convocatoria para a súa publicación.</p>
    <p>A presentación da solicitude leva implícita a autorización para o tratamento necesario dos datos das persoas beneficiarias e a referida publicidade.</p>
    <p>Artigo 13. <em>Datos de carácter persoal</em></p>
    <p>De conformidade coa Lei orgánica 15/1999, do 13 de decembro, de protección de datos de carácter persoal, os datos persoais recollidos na tramitación desta disposición, cuxo tratamento e publicación autoricen as persoas interesadas mediante a presentación das solicitudes, serán incluídos nun ficheiro denominado «Relacións administrativas coa cidadanía e entidades» cuxo obxecto é xestionar o presente procedemento, así como para informar as persoas interesadas sobre o seu desenvolvemento. O órgano responsable deste ficheiro é a Axencia Turismo de Galicia. Os dereitos de acceso, rectificación, cancelación e oposición poderanse exercer ante a Axencia Turismo de Galicia, mediante o envío dunha comunicación ao seguinte enderezo: estrada Santiago-Noia, km 3, 15897 Santiago de Compostela, ou a través dun correo electrónico a proxectos.turismo@xunta.gal</p>
    <p>Artigo 14. <em>Obrigas das persoas beneficiarias</em></p>
    <p>Ademais das obrigas previstas polo artigo 11 da Lei 9/2007, do 13 de xuño, de subvencións de Galicia, as persoas seleccionadas quedan obrigadas pola aceptación da bolsa a:</p>
    <p>1. Aceptar en todos os seus termos esta resolución. A comprobación de datos non axustada á realidade, tanto na solicitude como na documentación presentada, poderá supoñer a denegación ou revogación da axuda.</p>
    <p>2. Subscribir un seguro de asistencia sanitaria, de accidentes e de repatriación en caso de accidente ou enfermidade e de responsabilidade civil, que terá cobertura internacional e vixencia polo período de duración da bolsa, ou ben acreditar por calquera medio admitido en dereito dispor da devandita cobertura.</p>
    <p>3. Obter pola súa conta o visado necesario para o acceso e permanencia no país de destino durante o período de desfrute da bolsa, así como respectar a lexislación correspondente en materia de visados.</p>
    <p>Ademais, deberán residir no lugar de destino durante o período da bolsa e non ausentarse deste sen comunicación previa e autorización do/da titor/a.</p>
    <p>4. Realizar as actividades previstas no plan de formación e a cumprir o horario indicado polo seu titora. Deben remitir á Axencia Turismo de Galicia informes trimestrais sobre as tarefas realizadas e os resultados obtidos e, ao remate da bolsa, presentarán unha memoria final sobre as actividades desenvolvidas visada polo/a titor/a ou responsable da oficina onde se realizaron as prácticas con inclusión das melloras que consideren oportunas.</p>
    <p>5. Comezar o desfrute da bolsa dentro do prazo que se sinala en cada caso e desenvolver o seu labor sen que ningún outro compromiso anterior ou futuro o impida ou dificulte.</p>
    <p>6. Manter un comportamento que en ningún caso implique un prexuízo para os intereses da Xunta de Galicia nin para a imaxe exterior de Galicia e España.</p>
    <p>7. Facilitar toda a información que lle sexa requirida pola Intervención Xeral da Comunidade Autónoma, o Tribunal de Contas e o Consello de Contas de Galicia. </p>
    <p>8. Todos os estudos, informes, e demais documentos que xere a persoa bolseira durante o desenvolvemento da súa formación, quedarán á disposición da Axencia Turismo de Galicia e de Turespaña, as cales serán titulares dos dereitos de explotación e demais relativos á propiedade intelectual dos estudos e informes. As persoas bolseiras deberán aceptar por escrito esta atribución de dereitos a favor das devanditas entidades antes da súa incorporación ao país de destino.</p>
    <p>Artigo 15. <em>Certificado de aproveitamento</em></p>
    <p>O/a titor/a ou persoa competente na Axencia Turismo de Galicia expedirá un certificado sobre asistencia e aproveitamento da bolsa. </p>
    <p>Artigo 16. <em>Incidencias</em></p>
    <p>A Axencia Turismo de Galicia resolverá todas as dúbidas e incidencias que poidan xurdir na aplicación da presente convocatoria.</p>
    <p>En calquera momento, a persoa responsable da oficina correspondente ou o/a titor/a poderá propoñerlle á Dirección da Axencia Turismo de Galicia cancelar a bolsa por falta de rendemento da persoa beneficiaria, incumprimento do plan de actuación aprobado ou inadaptación ás normas de funcionamento da OET. A Dirección da Axencia Turismo de Galicia, logo de dar trámite de audiencia ao/á interesado/a, poderá revogar a concesión da bolsa por incumprimento das obrigas contraídas pola persoa adxudicataria.</p>
    <p>A Axencia Turismo de Galicia poderá autorizar a interrupción temporal da bolsa, logo da incorporación do bolseiro ao destino adxudicado, por motivos de forza maior. No caso de que a interrupción supere o 10 % do tempo total de duración da bolsa suporá a súa revogación.</p>
    <p>A renuncia durante o desfrute da bolsa inhabilitará a persoa adxudicataria para os efectos de presentación nas seguintes convocatorias, agás nos casos de forza maior, que serán valorados pola Axencia Turismo de Galicia.</p>
    <p>O incumprimento dos compromisos adquiridos de acordo coas bases precedentes dará lugar á revogación da axuda concedida e, de ser o caso, á reclamación das cantidades xa pagadas de conformidade co disposto na lexislación vixente. Así mesmo, toda alteración das condicións tidas en conta para a concesión da bolsa obxecto desta resolución e a obtención concorrente de subvencións ou axudas outorgadas por outras administracións ou entes privados nacionais ou internacionais, poderá dar lugar á modificación da resolución de concesión.</p>
    <p>Artigo 17. <em>Notificación electrónica</em></p>
    <p>1. As notificacións de resolucións e actos administrativos practicaranse preferentemente por medios electrónicos e, en todo caso, cando as persoas interesadas resulten obrigadas a recibilas por esta vía.</p>
    <p>2. As notificacións electrónicas realizaranse mediante a plataforma de notificación electrónica dispoñible a través da sede electrónica da Xunta de Galicia https://notifica.xunta.gal. De acordo coa normativa vixente en materia de desenvolvemento da Administración electrónica na Xunta de Galicia e nas entidades dela dependentes, o sistema de notificación permitirá acreditar a data e a hora en que se produza a posta á disposición da persoa interesada do acto obxecto de notificación, así como a de acceso ao seu contido, momento a partir do cal a notificación se entenderá practicada para todos os efectos legais. Sen prexuízo do anterior, a Administración xeral e do sector público autonómico de Galicia poderá remitir ás persoas interesadas avisos da posta á disposición das notificacións, mediante correo electrónico dirixido ás contas de correo que consten nas solicitudes para efectos de notificación. Estes avisos non terán, en ningún caso, efectos de notificación practicada.</p>
    <p>3. Se transcorren dez días naturais desde a posta á disposición dunha notificación electrónica sen que accedese ao seu contido, entenderase que a notificación foi rexeitada e terase por efectuado o trámite seguíndose o procedemento, salvo que de oficio ou por instancia da persoa destinataria se comprobe a imposibilidade técnica ou material do acceso.</p>
    <p>4. Se a notificación electrónica non fose posible por problemas técnicos, a Administración xeral e do sector público autonómico de Galicia practicará a notificación polos medios previstos na normativa vixente en materia de procedemento administrativo.</p>
    <p>Artigo 18. <em>Remisión normativa</em> </p>
    <p>En todo o non recollido na presente resolución aplicarase o disposto na Lei 9/2007, do 13 de xuño, de subvencións de Galicia; no Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xaneiro, de subvencións de Galicia; na Lei 38/2003, do 27 de novembro, xeral de subvencións, e no seu regulamento aprobado polo Real decreto 887/2007, do 21 de xullo; na Lei 39/2015, do 1 de outubro, reguladora do procedemento administrativo común das administracións públicas; no texto refundido da Lei de réxime financeiro e orzamentario de Galicia, aprobado polo Decreto lexislativo 1/1999, do 7 de outubro, modificada pola Lei 5/2000, do 28 de decembro, e na Lei de orzamentos xerais da Comunidade Autónoma de Galicia vixente na anualidade correspondente.</p>
    <h2>ANEXO II<br>Temario</h2>
    <p>Tema 1. Principais recursos do patrimonio arquitectónico en Galicia.</p>
    <p>Tema 2. Principais recursos do patrimonio cultural inmaterial galego, en especial o folclore.</p>
    <p>Tema 3. A gastronomía galega.</p>
    <p>Tema 4. Historia de Galicia. Principais feitos históricos.</p>
    <p>Tema 5. Elementos principais da rede de museos e centros de interpretación de Galicia.</p>
    <p>Tema 6. Os tramos galegos dos Camiños de Santiago.</p>
    <p>Tema 7. Áreas naturais no litoral: rías, illas e praias, zonas húmidas e areais, acantilados.</p>
    <p>Tema 8. Áreas naturais do interior: as montañas, os vales fluviais, os bosques e as lagoas.</p>
    <p>Tema 9. As cidades e vilas galegas como focos de atracción turística.</p>
    <p>Tema 10. Os novos produtos turísticos de Galicia (turismo termal, rural, de congresos e convencións, náutico, golf, turismo activo e de natureza, etc.).</p>
    <p>Tema 11. Competencias da Administración do Estado e da Xunta en materia turística.</p>
    <p>Tema 12. A Administración turística en Galicia. Órganos e funcións.</p>
    <p>Tema 13. Nocións básicas sobre planeamento de destinos turísticos. </p>
    <p>Tema 14. Ferramentas de promoción e comercialización de produtos e paquetes turísticos.</p>
    <p>Tema 15. Estratexias de promoción e comercialización de Galicia como destino turístico.</p>

