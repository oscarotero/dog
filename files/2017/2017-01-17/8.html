---
date: '2017-01-17'
id: G0256-020117-0004
page: 2443
number: 11
agency: Axencia Turismo de Galicia
section: III. Outras disposicións.
title: >-
  EXTRACTO da Resolución do 30 de decembro de 2016 pola que se regulan as bases
  para a concesión de bolsas de formación práctica en diversas áreas durante os
  anos 2017-2018 e se procede á súa convocatoria.
range: Resolución
url: >-
  https://www.xunta.gal/dog/Publicados/2017/20170117/AnuncioG0256-020117-0004_gl.html
---
<p>BDNS (Identif.): 328791.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo se pode consultar na Base de datos nacional de subvencións (http://pap.minhap.gob.es/bdnstrans/index). </p>
    <p>Primeiro. Persoas beneficiarias</p>
    <p>Bolsas de formación en oficinas de información turística (8 bolsas) para promoción e información turística: titulados/das con nacionalidade española ou nacionais dun Estado membro da Unión Europea que posúan a titulación Grao en turismo; Técnico Superior en Guía, Información e Asistencia Turísticas; Técnico Superior en Axencias de Viaxes e Xestión de Eventos ou titulación homologada equivalente. Deben posuír un certificado B1 ou superior do Marco Común de Referencia para as Linguas.</p>
    <p>Bolsas de formación na Área de Estudos e Investigación: bolsa A, especialidade de estatística (1 bolsa) para a realización de labores de investigación, tratamento e análise de datos en materia turística: titulados/as con nacionalidade española ou nacionais dun Estado membro da Unión Europea que posúan calquera titulación superior.</p>
    <p>Para calquera das dúas modalidades de bolsa, as persoas beneficiarias deben ter obtido a titulación nos catro anos naturais inmediatamente anteriores á finalización do prazo de presentación de solicitudes da convocatoria e deben estar en posesión do título Celga 4 de lingua galega.</p>
    <p>Segundo. Obxecto</p>
    <p>As bolsas en oficinas de turismo permitiranlles ás persoas tituladas acceder a prácticas tuteladas co fin de actualizar e mellorar os seus coñecementos e as habilidades en materias vinculadas co turismo. A bolsa correspondente á Área de Estudos e Investigación da Axencia Turismo de Galicia permitiralles aos titulados/das en diversas materias ampliar a súa experiencia e os coñecementos sobre o turismo de Galicia no campo da investigación e análise de datos deste mercado.</p>
    <p>Terceiro. Bases reguladoras</p>
    <p>Resolución do 30 de decembro de 2016 pola que se regulan as bases para a concesión de bolsas de formación práctica en diversas áreas da Axencia Turismo de Galicia durante os anos 2017 e 2018 e se procede á súa convocatoria.</p>
    <p>Cuarto. Importe e duración</p>
    <p>Oito bolsas para a formación práctica en oficinas de turismo: a dotación de cada bolsa será de 4.500,00 euros en total e terán unha duración máxima de seis meses.</p>
    <p>Unha bolsa na Área de Estudos Turísticos: a dotación será de 13.800,00 euros en total e terá unha duración máxima de doce meses. </p>
    <p>Quinto. Prazo de presentación de solicitudes</p>
    <p>O prazo de presentación de solicitudes será dun mes contado a partir do día seguinte ao da publicación da orde de convocatoria no Diario Oficial de Galicia.</p>
    <p>Santiago de Compostela, 30 de decembro de 2016</p>
    <footer><p>Nava Castro Domínguez<br>Directora da Axencia Turismo de Galicia</p></footer>

