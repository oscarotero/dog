---
date: '2017-03-01'
id: G0003-130217-0001
page: 10540
number: 42
agency: Servizo Galego de Saúde
section: IV. Oposicións e concursos.
title: >-
  RESOLUCIÓN do 10 de febreiro de 2017, da Dirección Xeral de Recursos Humanos,
  pola que se procede ao nomeamento como persoal estatutario fixo e á
  adxudicación de destino definitivo aos/ás aspirantes seleccionados/as no
  concurso-oposición para o ingreso na categoría de médico/a de familia de
  atención primaria, convocado pola Resolución do 10 de decembro de 2014,
  modificada pola Resolución do 24 de abril de 2015.
range: Resolución
url: >-
  https://www.xunta.gal/dog/Publicados/2017/20170301/AnuncioG0003-130217-0001_gl.html
---
<p>A base novena da Resolución da Dirección Xeral de Recursos Humanos do 10 de decembro de 2014 (<em>Diario Oficial de Galicia</em> nº 242, do 18 de decembro), pola que se convoca concurso-oposición para o ingreso na categoría de médico/a de familia de atención primaria do Servizo Galego de Saúde, dispón que o/a aspirante que non opte por un destino no prazo e de acordo co procedemento establecido, non poderá ser nomeado/a e quedarán sen efecto todas as súas actuacións. En todo caso, non serán tidas en conta causas de forza maior ou calquera outra causa para emendar a non elección de destino.</p>
    <p>Neste suposto, a autoridade convocante procederá ao chamamento de novos/as aspirantes, no número que se corresponda coas prazas ofertadas e non elixidas, coa finalidade de que manifesten a súa opción por estas, logo de acreditar o cumprimento dos requisitos exixidos. Esta opción realizarase pola orde de prelación que resulte da lista definitiva.</p>
    <p>A base décima da mesma resolución establece que, unha vez adxudicados os destinos, publicarase no <em>Diario Oficial de Galicia</em> a resolución pola que se declare finalizado o proceso selectivo, co nomeamento como persoal estatutario fixo do Servizo Galego de Saúde e a asignación de destino a aqueles/as aspirantes seleccionados/as que acrediten o cumprimento dos requisitos exixidos.</p>
    <p>Ao abeiro da antedita resolución e do artigo 4 da Orde do 5 de xullo de 2012, sobre delegación de competencias en órganos centrais e periféricos do Servizo Galego de Saúde (<em>Diario Oficial de Galicia</em> nº 139, do 20 de xullo), esta dirección xeral, como órgano convocante do proceso,</p>
    <h2>RESOLVE:</h2>
    <p>Primeiro. En cumprimento da base 9.10 da Resolución da Dirección Xeral de Recursos Humanos do 10 de decembro de 2014, pola que se convoca concurso-oposición para o ingreso na categoría de médico/a de familia de atención primaria, excluír do proceso selectivo a aspirante Mª José Fandiño Carrillo, as súas actuacións quedan anuladas e decae en todos os dereitos derivados da súa participación no procedemento, e declárase, no seu lugar, como aspirante seleccionado, logo da acreditación do cumprimento dos requisitos exixidos, a Sergio Novo Porto.</p>
    <p>Segundo. Declarar finalizado o concurso-oposición para o ingreso na categoría de médico/a de familia de atención primaria, convocado por Resolución da Dirección Xeral de Recursos Humanos do 10 de decembro de 2014 (<em>Diario Oficial de Galicia</em> nº 242, do 18 de decembro), modificada pola Resolución do 24 de abril de 2015 (<em>Diario Oficial de Galicia</em> nº 82, do 4 de maio).</p>
    <p>Terceiro. Nomear como persoal estatutario fixo do Servizo Galego de Saúde, na categoría de médico/a de familia de atención primaria, os/as aspirantes seleccionados/as que se inclúen no anexo desta resolución.</p>
    <p>Cuarto. Adxudicarlles aos/ás ditos/as aspirantes, con carácter de destino definitivo, a praza correspondente que figura no indicado anexo.</p>
    <p>Quinto. Os/as aspirantes nomeados/as disporán do prazo dun mes, contado desde o día seguinte ao da publicación desta resolución no <em>Diario Oficial de Galicia</em>, para incorporarse á praza adxudicada. </p>
    <p>De conformidade coa base décima da resolución de convocatoria do proceso, a toma de posesión da praza efectuarase no centro de xestión a que pertenza esta. A falta de incorporación no prazo referido, cando sexa imputable ao/á interesado/a e non responda a causas xustificadas, producirá o decaemento do seu dereito a obter a condición de persoal estatutario fixo como consecuencia do concreto proceso selectivo. No entanto, en casos de forza maior e por instancia do/da interesado/a, a Dirección Xeral de Recursos Humanos do Servizo Galego de Saúde poderá prorrogar o prazo de toma de posesión.</p>
    <p>Sexto. Contra esta resolución, que pon fin á vía administrativa, poderase interpor recurso potestativo de reposición ante esta dirección, no prazo dun mes contado desde o día seguinte ao da súa publicación no <em>Diario Oficial de Galicia</em>, de conformidade co establecido nos artigos 123 e 124 da Lei 39/2015, do 1 de outubro, do procedemento administrativo común das administracións públicas, ou poderase impugnar directamente na xurisdición contencioso-administrativa nos termos da Lei 29/1998, do 13 de xullo.</p>
    <p>Santiago de Compostela, 10 de febreiro de 2017</p>
    <footer><p>Margarita Prado Vaamonde<br>Directora xeral de Recursos Humanos</p></footer>

