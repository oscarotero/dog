---
date: '1996-11-29'
id: C032
page: 10
number: 234
agency: CONSELLERÍA DE EDUCACIÓN E ORDENACIÓN UNIVERSITARIA
section: I. DISPOSICIÓNS XERAIS
title: >-
  Orde do 21 de outubro de 1996 pola que se dictan disposicións para a
  aplicación do Decreto 331/1996, do 26 de xullo, polo que se modifica e amplía
  o Decreto 78/1993, do 25 de febreiro, polo que se establece o currículo da
  educación secundaria obrigatoria na Comunidade Autónoma de Galicia.
range: Orde
url: 'https://www.xunta.gal/dog/Publicados/1996/19961129/AnuncioC032_gl.html'
---
<p>O Decreto 331/1996, do 26 de xullo (DOG do 28 de agosto), modifica e amplía o Decreto 78/1993, do 25 de febreiro, polo que se establece o currículo da educación secundaria obrigatoria na Comunidade Autónoma de Galicia, organiza o currículo da área de ciencias da natureza, para cuarto curso, en dúas materias diferentes: bioloxía e xeoloxía e física e química, e considera a avaliación de ámbalas materias por separado.</p>
<p>Igualmente, o dito decreto establece a posibilidade de que os centros educativos organicen a área de ciencias sociais, xeografía e historia no cuarto curso da educación secundaria obrigatoria e separa o bloque de contidos a vida moral e a reflexión ética, e constitúeo en materia específica coa denominación de ética e con avaliación independente.</p>
<p>Por outra banda, a Orde do 23 de abril de 1996 (Boletín Oficial do Estado do 8 de maio), de carácter básico para todo o Estado, determina a forma na que se deben consignar nos documentos de avaliación as cualificacións das ensinanzas establecidas nas ditas materias, cando estas se separen das súas áreas correspondentes.</p>
<p>En consecuencia cómpre regular, por unha parte, a distribución horaria correspondente ás materias bioloxía e xeoloxía, física e química e ética e o profesorado responsable da impartición destas ensinanzas e, pola outra, a maneira de consigna-la avaliación delas nos documentos de avaliación establecidos na Orde do 25 de abril de 1994 sobre a avaliación na educación secundaria obrigatoria (Diario Oficial de Galicia do 18 de maio).</p>
<p>En virtude do anteriormente exposto e da disposición adicional do Decreto 331/1996, do 26 de xullo ( Diario Oficial de Galicia do 28 de agosto), a Consellería de Educación e Ordenación Universitaria,</p>
<p>DISPÓN:</p>
<p>Primeiro. A organización das áreas de ciencias da natureza e ciencias sociais, xeografía e historia rexirase polo disposto no Decreto 331/1996, do 26 de xullo, polo que se modifica e amplía o Decreto 78/1993, do 25 de febreiro, polo que se establece o currículo da educación secundaria obrigatoria. No dito decreto establécese a posibilidade de que os centros educativos organicen no cuarto curso desta etapa a área de ciencias da natureza en dúas</p>
<p>materias independentes: bioloxía e xeoloxía e física e química e considérase a avaliación de ámbalas materias por separado.</p>
<p>Igualmente, o dito decreto establece a posibilidade de que os centros educativos organicen a área de ciencias sociais, xeografía e historia no cuarto curso da educación secundaria obrigatoria coa separación do bloque de contidos a vida moral e a reflexión ética, e a constitución deste en materia específica coa denominación de ética e con avaliación independente.</p>
<p>Segundo. Profesorado.</p>
<p>1. A materia bioloxía e xeoloxía será impartida polo profesorado do departamento de ciencias naturais e a materia física e química polo profesorado do departamento de física e química.</p>
<p>2. A materia ética será impartida polo profesorado do departamento de filosofía.</p>
<p>Terceiro. Distribución horaria.</p>
<p>1. Nos centros educativos nos que se opte pola organización da área ciencias da natureza no cuarto curso da educación secundaria obrigatoria en dúas materias diferentes: bioloxía e xeoloxía, e física e química, atribuiránselles tres períodos lectivos semanais a cada unha das ditas materias e consignaranse os resultados da avaliación segundo se establece na presente orde.</p>
<p>2. Igualmente, nos centros educativos nos que se opte pola organización da área ciencias sociais, xeografía e historia no cuarto curso da educación secundaria obrigatoria coa separación do bloque de contidos A vida moral e a reflexión ética, e a constitución deste en materia específica coa denominación de ética, atribuiránselle tres períodos lectivos semanais á área ciencias sociais, xeografía e historia e un período lectivo á dita materia.</p>
<p>Este suposto levarase a cabo en función da dispoñibilidade horaria dos profesores do departamento de filosofía.</p>
<p>3. No cuarto curso, no caso de que o bloque de contidos a vida moral e a reflexión ética da área ciencias sociais, xeografía e historia se constitúa en materia específica coa denominación de ética, esta poderá ser organizada cuadrimestralmente para reduci-la diversidade de áreas ou materias que os alumnos deben cursar simultaneamente.</p>
<p>Cuarto. Programación didáctica.</p>
<p>1. A programación da materia ética formará parte da programación didáctica do departamento de filosofía.</p>
<p>2. No caso de que non se opte pola organización da área ciencias sociais, xeografía e historia no cuarto curso da educación secundaria obrigatoria separando o bloque de contidos a vida moral e a reflexión ética, o departamento de xeografía e historia incluirá na súa programación didáctica o dito bloque de contidos establecido no punto 4.17 do currículo correspondente á devandita área e que se recolle no anexo II do Decreto 331/1996, do 26 de xullo.</p>
<p>Quinto. Rexistro das cualificacións.</p>
<p>1. Os resultados da avaliación das materias ética, bioloxía e xeoloxía e física e química, cando se organicen como materias independentes no cuarto curso da educación secundaria obrigatoria, expresaranse nos termos de insuficiente (In), suficiente (Su), ben (B), notable (N), sobresaliente (So), tal e como se establece para o resto das áreas e materias na Orde do 25 de abril de 1994 sobre a avaliación na educación secundaria obrigatoria.</p>
<p>2. As cualificacións obtidas nas materias bioloxía e xeoloxía e física e química reflectiranse no expediente académico do alumno ou alumna e no libro de escolaridade do ensino básico na páxina correspondente ó cuarto curso da educación secundaria obrigatoria, coa utilización do cadro pertencente á cualificación da área de ciencias da natureza e a consigna no primeiro lugar da cualificación da materia bioloxía e xeoloxía e no segundo lugar a cualificación da materia física e química, deberán estar separadas ámbalas cualificacións por un guión.</p>
<p>3. No caso de que un alumno ou alumna curse unicamente unha das materias bioloxía e xeoloxía ou física e química, reflectirase a cualificación que corresponda no seu expediente académico e no libro de escolaridade do ensino básico na páxina establecida para o cuarto curso da educación secundaria obrigatoria, coa utilización do cadro pertencente á cualificación da área de ciencias da natureza e consigna da cualificación da materia cursada mediante as siglas (BG) no caso de bioloxía e xeoloxía ou (FQ) no caso de que a materia cursada sexa física e química.</p>
<p>4. A cualificación obtida na materia ética reflectirase no expediente académico do alumno ou alumna e no libro de escolaridade de ensino básico na páxina correspondente ó cuarto curso da educación secundaria obrigatoria, coa utilización do cadro pertencente á cualificación da área de ciencias sociais, xeografía e historia, a consigna no primeiro lugar da cualificación correspondente á dita área e, no segundo lugar, a cualificación da materia ética, deberán estar separadas ámbalas cualificacións por un guión.</p>
<p>5. O rexistro das cualificacións das tres materias ética, bioloxía e xeoloxía e física e química farase, se é o caso, na páxina 27 do libro de cualificacións do ensino básico, dedicada á acreditación da avaliación contida no dito libro.</p>
<p>Disposición derradeira</p>
<p>Autorízase a Dirección Xeral de Ordenación Educativa e de Formación Profesional para dicta-las normas que sexan precisas para a execución do establecido na presente orde.</p>
<p>Santiago de Compostela, 21 de outubro de 1996.</p>
<p>Celso Currás Fernández</p>
<p>Conselleiro de Educación e Ordenación Universitaria</p>
<p>8779</p>

