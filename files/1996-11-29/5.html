---
date: '1996-11-29'
id: C04A
page: 10
number: 234
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Orde do 31 de outubro de 1996 pola que se declara a alienabilidade de varios
  bens inmobles procedentes do patrimonio das extintas cámaras agrarias locais
  de Abegondo, Bergondo, Camariñas, Oroso, Porto do Son, Touro, Zas e Láncara.
range: Orde
url: 'https://www.xunta.gal/dog/Publicados/1996/19961129/AnuncioC04A_gl.html'
---
<p>A disposición adicional sétima da Lei 11/1995, do 30 de decembro, de presupostos xerais da Comunidade Autónoma de Galicia para 1996, no seu apartado tres, establece que o Consello da Xunta de</p>
<p>Galicia, na forma prevista na Lei 3/1985, do 12 de abril, poderá desafectar e cederlle-lo uso dos bens inmobles das extintas cámaras agrarias ós concellos, organizacións profesionais agrarias ou outras entidades públicas ou privadas sen fin de lucro, sempre que quede garantida a conservación e aplicación deles ós fins e servicios de interese xeral agrario.</p>
<p>Os concellos de Abegondo, Bergondo, Camariñas, Oroso, Porto do Son, Touro, Zas e Láncara solicitaron a cesión de uso dos inmobles sitos nos seus respectivos termos municipais, pertencentes ás extintas cámaras agrarias locais.</p>
<p>Mediante Decreto 328/1996, do 26 de xullo (DOG nº 157, do 12 de agosto), desafectáronse, entre outros, varios inmobles que integraban o patrimonio das extintas cámaras agrarias locais de Abegondo, Bergondo, Camariñas, Oroso, Porto do Son, Touro, Zas e Láncara.</p>
<p>Unha vez obtida a inscrición nos correspondentes rexistros da propiedade dos ditos bens inmobles a nome da Comunidade Autónoma de Galicia, procede declara-la súa alienabilidade conforme o disposto nos artigos 24 da dita Lei 3/1985 e 60 do Decreto 50/1989, do 9 de marzo, polo que se aproba o seu regulamento, con obxecto de posibilita-la cesión do dereito de uso destes.</p>
<p>En virtude do anteriormente exposto, por proposta da Secretaría Xeral e do Patrimonio, logo do informe da Consellería de Agricultura, Gandería e Montes,</p>
<p>DISPOÑO:</p>
<p>Artigo único.-Declárase a alienabilidade dos bens inmobles que se describen a continuación:</p>
<p>1) Edificio sito no lugar de San Marcos, termo municipal de Abegondo (A Coruña), composto de planta baixa e un piso alto, distribuído en arquivo, secretaría, sala de xuntas e oficinas, dunha superficie construída aproximada de setenta e dous metros cadrados por planta, rodeado por tódolos seus ventos por terreo destinado a labradío de tres áreas, trinta e nove centiáreas. Forma todo un só predio de superficie de catro áreas dezanove centiáreas e linda ó norte, máis de Manuel Barros Otero; ó sur, inculto propiedade do Concello de Abegondo; ó leste, a estrada de Herves a Fontán e ó oeste, camiño público de San Marcos á Peneda.</p>
<p>O dito ben inmoble atópase inscrito no Rexistro da Propiedade de Betanzos, no tomo 1.457 xeral, libro 191 de Abegondo, folio 72, predio nº 11.798, inscrición 4ª.</p>
<p>2) Casa sinalada co número dez do lugar de Sobre da Igrexa, parroquia de Guísamo, termo municipal de Bergondo (A Coruña), composta de planta baixa, dividida en varios compartimentos destinados a oficinas, que ocupa unha superficie de 180 m. Rodéaa</p>
<p>por tódolos seus ventos un terreo destinado a labradío de 3 áreas 77 centiáreas e forma todo un só predio de 5 áreas 57 centiáreas, que linda: ó norte, herdeiros de Carmen Galán; ó sur, predio que se reserva Manuel Fafián Babío; ó leste, estrada de Guísamo á ponte do Pedrido; e ó oeste, remata en punta por ser triangular.</p>
<p>O dito ben inmoble atópase inscrito no Rexistro da Propiedade de Betanzos no tomo 1.474, libro 192 de Bergondo, folio 33, predio nº 11.307, inscrición 4ª.</p>
<p>3) Rústica, labradío, no sitio dos Ventos, de dúas áreas e setenta e nove centiáreas en Allo, parroquia de Ponte do Porto, concello de Camariñas (A Coruña), que linda ó norte, Manuel Allones Cibrán; ó sur, Manuela Suárez Álvarez; ó leste e oeste, estrada de Vimianzo a Camariñas, sobre a que se atopa construída unha casa, composta de planta e piso alto, de oitenta metros cadrados. Ten a súa fronte ó oeste. A planta baixa destínase a almacén. A planta alta destínase a oficinas. Linda por tódalas súas partes co predio no que se atopa emprazada.</p>
<p>O dito ben inmoble atópase inscrito no Rexistro da Propiedade de Corcubión no folio 182 do tomo 530, libro 47 do concello de Camariñas, predio nº 5.663, inscrición 2ª.</p>
<p>4) Rústica, predio nº 1.655 do plano oficial de concentración da zona de Oroso-Gándara-Deixebre-Trasmonte, concello de Oroso (A Coruña), toxal no sitio de Devesa da Eira, de cinco áreas cincuenta centiáreas que linda ó norte, sur e leste, José Castro Matelo (1656) e ó oeste, estrada de Sigüeiro á estación de Oroso. O dito ben inmoble atópase inscrito no Rexistro da Propiedade de Ordes no tomo 557, libro 66 de Oroso, folio 14, predio nº 11.299, inscrición 2ª.</p>
<p>5) Solar sito no Campo da Feira, da vila de Porto do Son (A Coruña) cunha superficie de 104,50 m que linda ó norte, con herdeiros de Rosa Vinagre Ares; ó sur, herdeiros de Manuel Tomé Tomé; ó leste, rúa sen nome e ó oeste, campo da feira, nº 13 do inventario de propios do concello de Porto do Son. Sobre o dito predio construíuse, ocupando a súa total superficie, un edificio composto de planta baixa, dedicada a almacén graneiro e un piso destinado a oficinas desta, da situación e lindeiros antes expresados, cos súa fronte ó oeste, por onde está sinalada co número 9; e ten outra entrada para planta baixa polo límite leste, por onde está sinalada co número 3, se ben accédese tamén ó baixo pola fronte ou entrada principal.</p>
<p>O dito ben inmoble atópase inscrito no Rexistro da Propiedade de Noia no tomo 889, libro 121 de Porto do Son, folio 194, predio 6.034 duplicado, inscrición 4ª.</p>
<p>6) Predio sito na parroquia de Loxo, no concello de Touro (A Coruña), dunha superficie de 279 m. Linda: norte, labradío de Andrés Ciñeira García; sur, coa estrada de Boimorto a Muros; leste, monte</p>
<p>de José Barreiro Santos, Andrés Iglesias Millán e Andrés Ciñeira García; oeste, labradío de Andrés Ciñeira García. Sobre este soar construíuse un edificio de 86 m de planta baixa.</p>
<p>O dito ben inmoble atópase inscrito no Rexistro da Propiedade de Arzúa no tomo 556, libro 83 de Touro, folio 74, predio 6.146, inscrición 4ª.</p>
<p>7) Rústica, predio Campos, inculto, de cento oitenta e oito metros cadrados, sito en termos da parroquia e termo municipal de Zas (A Coruña), que linda ó norte e ó leste, coa estrada de Santiago a Camariñas; ó sur, camiño de servicio e parcela segregada, e oeste, camiño público e parcela segregada. Sobre a dita parcela atópase construído un edificio, composto de semisoto, baixo e piso, sito en termos da parroquia de Zas, e que ocupa unha superficie de cento sesenta metros cadrados. Destínase o soto a almacén-graneiro, cunha superficie útil de cento vintetrés metros cadrados, a planta baixa consta de seis locais para oficina, un aseo e un vestíbulo, e o piso alto componse de sala de estar, despacho, aseo e salón de actos. Linda por tódolos seus ventos co predio no que se atopa enclavado.</p>
<p>O dito ben inmoble atópase inscrito no Rexistro da Propiedade de Corcubión no tomo 369, libro 47 do concello de Zas, predio 160, predio nº 4.826, inscrición 4ª.</p>
<p>8) Edificio sito na parroquia de San Vicente de Carracedo, termo municipal de Láncara (Lugo), composto de planta baixa onde están o portal e as escaleiras que comunican coa planta alta e o resto destinado a almacén, cunha superficie útil de 94 m e 29 dm e planta baixa cunha superficie útil de 92 m e 45 dm, destinada a oficinas, despacho, salas de xuntas, arquivo e servicios, que ocupa a superficie do soar sobre o que está construído, que linda: ó norte, con resto do predio matriz; ó sur, con outra parcela denominada Candedo; ó leste, con resto do predio matriz; e ó oeste, con Ángel Rivera.</p>
<p>O dito inmoble atópase inscrito no Rexistro da Propiedade de Sarria, no tomo 341, libro 57, folio 176, predio 5.360, inscrición 2ª.</p>
<p>Santiago de Compostela, 31 de outubro de 1996.</p>
<p>José Antonio Orza Fernández</p>
<p>Conselleiro de Economía e Facenda</p>
<p>96-8614</p>

