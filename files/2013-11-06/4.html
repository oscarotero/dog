---
date: '2013-11-06'
id: G0244-051113-0001
page: 43358
number: 212
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  RESOLUCIÓN do 4 de novembro de 2013, da Secretaría Xeral da Igualdade, pola
  que se amplía a dotación orzamentaria da Orde do 2 de abril de 2013 pola que
  se regulan as bases para a concesión das axudas periódicas de apoio a mulleres
  que sofren violencia de xénero e se procede á súa convocatoria para o ano
  2013.
range: Resolución
url: >-
  https://www.xunta.gal/dog/Publicados/2013/20131106/AnuncioG0244-051113-0001_gl.html
---
<p>No <em>Diario Oficial de Galicia</em> do 5 de abril de 2013 publicouse a Orde do 2 de abril de 2013 pola que se regulan as bases para a concesión das axudas periódicas de apoio a mulleres que sofren violencia de xénero e se procede á súa convocatoria para o ano 2013.</p>
    <p>No artigo 3 da antedita orde establécese que o crédito asignado para atender as solicitudes que se aproben, que se imputan á aplicación orzamentaria 05.11.313D.480.0, ascende a 688.850,00 euros para o ano 2013 e que se reservan 1.120.000,00 euros do ano 2014 para o financiamento das axudas que, pola súa duración, xeren dereitos económicos das beneficiarias durante o exercicio seguinte. Este crédito, segundo o establecido no dito artigo, poderá ser ampliado cando a aumento veña derivado da súa previsión legal ou dalgún dos supostos previstos no artigo 30.2 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia.</p>
    <p>Por outra banda, o artigo 8.1.h) da Lei 2/2013, do 27 de febreiro, de orzamentos xerais da Comunidade Autónoma de Galicia para o ano 2013, dispón que, con independencia dos supostos previstos no punto 1 do artigo 64 do texto refundido da Lei de réxime financeiro e orzamentario de Galicia, aprobado polo Decreto lexislativo 1/1999, do 7 de outubro, terán excepcionalmente condición de ampliables «os créditos incluídos na aplicación 05.11.313D.480.0, destinados ao pagamento de axudas periódicas a mulleres que sofren violencia de xénero».</p>
    <p>Na data actual, dado o volumen de solicitudes presentadas desta axuda e que non poden ser atendidas polo esgotamento do crédito inicialmente asignado, así como as necesidades das posibles beneficiarias, resulta necesario incrementar a dotación orzamentaria destinada a esta axuda.</p>
    <p>Por todo o exposto e en uso das facultades que teño atribuídas, </p>
    <h2>DISPOÑO:</h2>
    <p>Artigo único</p>
    <p>Primeiro. Amplíase a dotación orzamentaria asignada para a concesión das axudas económicas de carácter periódico de apoio ás mulleres que sofren violencia de xénero na contía de 155.061,33 euros para o exercicio corrente, con cargo á partida orzamentaria 05.11.313D.480.0.</p>
    <p>Segundo. Esta modificación non afecta o prazo establecido na referida orde para a presentación de solicitudes.</p>
    <p>Disposición derradeira</p>
    <p>Esta resolución entrará en vigor ao día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 4 de novembro de 2013</p>
    <footer><p>Susana López Abella<br>Secretaria xeral da Igualdade</p></footer>

