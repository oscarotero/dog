---
date: '2018-07-24'
id: O3C3-180718-0001
page: 34791
number: 141
agency: Axencia Galega de Emerxencias
section: III. Outras disposicións.
title: >-
  RESOLUCIÓN do 16 de xullo de 2018 pola que se ordena a publicación do Acordo
  do Consello da Xunta de Galicia do 12 de xullo de 2018 polo que se aproba a
  modificación do cadro de persoal desta axencia.
range: Resolución
url: >-
  https://www.xunta.gal/dog/Publicados/2018/20180724/AnuncioO3C3-180718-0001_gl.html
---
<p>A Lei 5/2007, do 7 de maio, de emerxencias de Galicia, creou a Axencia Galega de Emerxencias configurándoa como unha entidade instrumental da Xunta de Galicia para o estudo e a execución da política autonómica en materia de protección civil e xestión de emerxencias, nos termos establecidos en dita lei.</p>
    <p>Por Resolución do 5 de abril de 2011 ordenouse a publicación do Acordo do Consello da Xunta de Galicia do 17 de marzo de 2011 polo que se aproba o cadro de persoal da Axencia Galega de Emerxencias (DOG nº 72, do 12 de abril).</p>
    <p>O artigo 14 do Decreto 223/2007, do 5 de decembro, polo que se aproba o Estatuto da Axencia Galega de Emerxencias dispón, ao respecto dos tipos de persoal da entidade, que estará constituido por:</p>
    <p>a) Persoal contratado en réxime de dereito laboral pola Axencia Galega de Emerxencias.</p>
    <p>b) Persoal laboral procedente da Dirección Xeral de Protección Civil en que a Axencia se subrogue na posición de empregadora.</p>
    <p>c) Persoal funcionario da Dirección Xeral de Protección Civil que quede adscrito á Axencia, sen alteración da súa situación administrativa.</p>
    <p>d) Calquera persoal funcionario ao servizo da Comunidade Autónoma de Galicia que se adscriba á Axencia a través dos sistemas de provisión de postos de traballo previstos na normativa vixente, sen alteración da súa situación administrativa.</p>
    <p>No actual cadro de persoal, adscrito á Secretaría Xeral, figura o posto denominado Área de coordinación xurídico-administrativa e asuntos financeiros, co NRP 4020003, configurado para ser ocupado por titulado/a superior, laboral grupo I, coa categoría de xefatura de área, sinalándose como sistema de provisión o concurso-oposición.</p>
    <p>Co obxectivo de acadar a maior eficacia e eficiencia no aparato administrativo da Axencia, a modificación proposta no cadro de persoal consiste en darlle unha nova configuración ao antedito posto de Xefatura de Área de coordinación xurídico-administrativa e asuntos financeiros, propóndose que se modifique o tipo de persoal, forma de provisión e relación laboral, pasando a recollerse no cadro a súa cobertura por persoal funcionario, atendendo ás funcións que ten atribuídas esta xefatura de área.</p>
    <p>De conformidade co artigo 9.2.g) do Decreto 223/2007, do 5 de decembro, corresponde á Presidencia da Axencia Galega de Emerxencias propoñerlle ao Consello da Xunta de Galicia a aprobación da estrutura e cadro de persoal.</p>
    <p>En consecuencia, por proposta da Presidencia da Axencia, previa obtención de informe conxunto favorable da Dirección Xeral de Planificación e Orzamentos e da Dirección Xeral da Función Pública, o Consello da Xunta de Galicia, na súa reunión do día 12 de xullo de 2018, adoptou o seguinte </p>
    <h2>ACORDO:</h2>
    <p>Primeiro. Aprobar a modificación do cadro de persoal da Axencia Galega de Emerxencias en que se refire á relación laboral e forma de provisión do posto de Área de coordinación xurídico-administrativa e asuntos financeiros.</p>
    <p>Segundo. Ordenar a publicación da modificación do cadro de persoal no <em>Diario Oficial de Galicia</em>, para os efectos da entrada en vigor a partir do día seguinte ao da súa publicación.</p>
    <p>Visto o Acordo adoptado polo Consello da Xunta de Galicia na súa reunión do día 12 de xullo de 2018, relativo á modificación do cadro de persoal da Axencia Galega de Emerxencias, coa finalidade de cumprir o dito acordo, dispoño que se publique no <em>Diario Oficial de Galicia</em> como anexo a esta resolución.</p>
    <p>Santiago de Compostela, 16 de xullo de 2018</p>
    <footer><p>Alfonso Rueda Valenzuela<br>Presidente da Axencia Galega de Emerxencias</p></footer>

