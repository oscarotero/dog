---
date: '2003-02-27'
id: 78CA
page: 2
number: 41
agency: ACADEMIA GALEGA DE SEGURIDADE
section: III. OUTRAS DISPOSICIÓNS
title: >-
  Resolución do 19 de febreiro de 2003 pola que se convoca un curso de
  actualización na Lei sobre axuizamento rápido para algúns delictos e faltas.
range: Resolución
url: 'https://www.xunta.gal/dog/Publicados/2003/20030227/Anuncio78CA_gl.html'
---
<p>Dentro das actividades programadas para o ano 2003 en colaboración coa Deputación Provincial de Lugo, en virtude do convenio de formación asinado entre a Consellería de Xustiza, Interior e Administración Local e a Deputación Provincial de Lugo, anúnciase a celebración dun curso de actualización na Lei sobre axuizamento rápido para algúns delictos e faltas, que deberá desenvolverse conforme as seguintes bases:</p>
<p>Obxectivos.</p>
<p>O curso ten por obxectivo a preparación e actualización dos membros dos corpos de Policía local da provincia de Lugo, en relación coa reforma parcial da LAC producida pola Lei 38/2002 e tamén pola Lei orgánica 8/2002, ámbalas dúas do 24 de outubro, sobre o procedemento para o axuizamento rápido e inmediato de determinados delictos e faltas e de modificación do procedemento abreviado.</p>
<p>Publicación.</p>
<p>Esta actividade formativa, e tamén todas aquelas que se desenvolvan en colaboración coa Deputación Provincial de Lugo, será obxecto de publicación no Diario Oficial de Galicia e no BOP de Lugo.</p>
<p>Destinatarios.</p>
<p>O curso vai dirixido ós membros dos corpos de Policía local da provincia de Lugo.</p>
<p>Inscrición.</p>
<p>A inscrición dos participantes será totalmente gratuíta.</p>
<p>Prazas.</p>
<p>30 prazas.</p>
<p>Solicitudes.</p>
<p>1. O persoal que desexe participar neste curso deberá presentar, cuberta a máquina ou con letra moi clara, a instancia que figura no anexo.</p>
<p>2. O prazo para a presentación de instancias rematará o día 14 de marzo de 2003, ás 14 horas.</p>
<p>3. As instancias deberán enviarse á Deputación Provincial de Lugo (Área de Formación (fax: 982 26 01 69)): rúa San Marcos, nº 8, 27001 Lugo; ou ben poden entregarse en calquera dos lugares previstos no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Datas.</p>
<p>O curso realizarase do 24 ó 28 de marzo de 2003.</p>
<p>O horario será de 16 a 20 horas.</p>
<p>Contido.</p>
<p>O curso desenvolverase en sesións de tarde, de luns a venres, e nel trataranse os seguintes módulos:</p>
<p>-Os procedementos de axuizamento criminal.</p>
<p>-A instrucción criminal.</p>
<p>-Funcións procesuais da policía xudicial.</p>
<p>-O procedemento para o axuizamento rápido e inmediato de determinados delictos e faltas.</p>
<p>-Organización da policía xudicial.</p>
<p>Relación de admitidos.</p>
<p>A relación de admitidos farase publica o día 19 de marzo a partir das 14 horas, tanto pola Deputación Provincial de Lugo como pola Academia Galega de Seguridade, que os interesados poden coñecer e confirma-la súa asistencia chamando ós teléfonos 986 59 00 21 (AGS) ou 982 26 00 64/982 26 00 65 (Área de Formación da Deputación Provincial de Lugo).</p>
<p>Lugar.</p>
<p>O curso desenvolverase no Concello de Foz, quedando por concreta-lo seu lugar de realización, que se comunicará previamente xunto coa lista de admitidos.</p>
<p>Certificado de asistencia.</p>
<p>Ó remate do curso entregaráselle un certificado de asistencia a aquelas persoas que acrediten a súa participación continuada.</p>
<p>Modificacións.</p>
<p>Tanto a Academia Galega de Seguridade como a Deputación Provincial de Lugo, de se-lo caso, poderán modifica-lo desenvolvemento do curso para adaptalo ás necesidades da Administración e ás continxencias que poidan xurdir.</p>
<p>A Estrada, 19 de febreiro de 2003.</p>
<p>Juan José Fariñas-Ferro Rodríguez</p>
<p>Director xeral da Academia Galega de Seguridade</p>

