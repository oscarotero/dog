---
date: '2003-02-27'
id: 790A
number: 41
agency: (621/2002). 2.454
section: V. ADMINISTRACIÓN DE XUSTIZA
title: Cédula de notificación de sentencia (861/2002).
range: Cédula
url: 'https://www.xunta.gal/dog/Publicados/2003/20030227/Anuncio790A_gl.html'
---
<p>Juan Rey Pita, secretario do Xulgado do Social número tres da Coruña, dou fe e certifico que neste xulgado se seguen autos nº 861/2002, seguidos por instancia de Lucía Andrade Recarey, contra Cartex 2001, Jesús Otero Vidal e Chiquicruz, S.L. sobre despedimento, nos que recaeu sentencia con data do 15 xaneiro de 2003 que, copiada nos particulares necesarios, di así:</p>
<p>«Que, estimando a demanda formulada por Lucía Andrade Recarey, declaro a improcedencia do seu despedimento e condeno a empresa Cartex 2001 S.L. a que, á súa elección, que ten que efectuar no prazo de cinco días, a readmita no seu posto e condicións de traballo ou a indemnice coa cantidade de 5.086,33 euros, con aboamento no suposto de readmisión dos salarios deixados de percibir desde a data do despedimento ata a notificación desta sentencia, e que ascenden á cantidade de 2.412,03 euros. Absólvese das pretensións da demanda as codemandadas, Jesús Otero Vidal e Chiquicruz, S.L.</p>
<p>Notifíqueselles esta resolución ás partes, facéndolles saber que contra ela cabe interpoñer recurso de suplicación perante o Tribunal Superior de Xustiza de Galicia, Sala do Social, debendo anuncialo previamente ante este xulgado do social, no prazo de cinco días hábiles a partir do día seguinte ó da súa notificación.</p>
<p>Prevese a empresa demandada que, para recorrer, deberá acreditar ter ingresado na c/c de consignacións, código 5604.0000.60 861-2002 de Banesto desta cidade, denominada Conta do Xulgado do Social número tres, o importe da condena e 150,25 euros en concepto de depósito, requisito sen os cales non será admitido a trámite o recurso, quedando firme a sentencia.</p>
<p>Así mesmo, advírtese á parte demandada que, se fai uso de tal dereito, optando pola readmisión, durante a substanciación do procedemento deberá aboar á parte demandante o mesmo salario que percibiría, estando obrigada esta a presta-los seus servicios á demandada, a menos que esta prefira facer uso de tal aboamento sen percibir compensación ningunha por parte da demandante.</p>
<p>Así, por esta miña sentencia, da que se unirá certificación ós autos orixinais para a súa notificación e cumprimento, xulgando pronúncioo, mándoo e asínoo».</p>
<p>E para que conste, para efectos da súa publicación no Diario Oficial de Galicia co fin de que sirva de notificación en forma á empresa Cartex 2001, S.L., Jesús Otero Vidal e Chiquicruz, S.L., expido e asino esta cédula na Coruña o 27 de xaneiro de 2003.</p>
<p>O secretario xudicial</p>
<p>Rubricado</p>

