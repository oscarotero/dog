---
date: '2022-01-24'
id: G0598-140122-0003
page: 3845
number: 15
agency: 'Consellería de Cultura, Educación e Universidade'
section: III. Outras disposicións.
title: >-
  RESOLUCIÓN do 13 de xaneiro de 2022, da Secretaría Xeral Técnica da
  Consellería de Cultura, Educación e Universidade, pola que se declara de
  interese galego a Fundación Caixa Rural Galega Tomás Notario Vacas e se ordena
  a súa inscrición no Rexistro de Fundacións de Interese Galego.
range: Resolución
url: >-
  https://www.xunta.gal/dog/Publicados/2022/20220124/AnuncioG0598-140122-0003_gl.html
---
<p>Examinado o expediente de declaración de interese galego e a inscrición no Rexistro de Fundacións de Interese Galego da Fundación Caixa Rural Galega Tomás Notario Vacas, e con base nos seguintes:</p>
    <p>Feitos:</p>
    <p>Primeiro. A Fundación Caixa Rural Galega Tomás Notario Vacas foi constituída por Tomás Notario Vacas e a entidade Caixa Rural Galega, S.C.C.L.G., representada polo presidente do seu consello reitor, Manuel Varela López, mediante escritura pública outorgada en Lugo o 23 de setembro de 2021 ante a notaria Natalia Nieto Alba, co número de protocolo 1.569.</p>
    <p>Segundo. Consonte o artigo 6 dos seus estatutos, a Fundación ten por obxecto:</p>
    <p>– Promover a investigación nos ámbitos científico, cultural e educativo, con especial dedicación aos estudos de agroalimentación, veterinaria e forestal.</p>
    <p>– Fomentar a educación da poboación do seu ámbito de referencia, con especial atención aos estudos superiores, en prol de conseguir a excelencia e a especialización en ámbitos que poidan reverter na mellora das actividades produtivas e do progreso das materias específicas dos seus estudos.</p>
    <p>Terceiro. O Padroado inicial da Fundación está formado por Tomás Notario Vacas, como presidente; Manuel Varela López, como vicepresidente; Antonio Riveira Requeijo, como secretario, e Salvador Manuel Diz Cerviño e Alberto Cepeda Sáez, como vogais.</p>
    <p>Cuarto. A comisión integrada polos secretarios xerais de todas as consellerías elevoulle ao vicepresidente primeiro e conselleiro de Presidencia, Xustiza e Turismo proposta de clasificación como de interese educativo da Fundación Caixa Rural Galega Tomás Notario Vacas, con base nas materias que constitúen o seu obxecto fundacional.</p>
    <p>Quinto. De conformidade coa dita proposta, mediante a Orde da Vicepresidencia Primeira e Consellería de Presidencia, Xustiza e Turismo do 20 de decembro de 2021 (DOG núm. 7, do 12 de xaneiro) clasificouse de interese educativo a Fundación Caixa Rural Galega Tomás Notario Vacas e adscribiuse á Consellería de Cultura, Educación e Universidade para os efectos do exercicio das funcións de protectorado.</p>
    <p>Consideracións legais e técnicas:</p>
    <p>Primeira. O artigo 34 da Constitución española recoñece o dereito de fundación para fins de interese xeral de acordo coa lei e o artigo 27.26 do Estatuto de autonomía de Galicia establece que é competencia exclusiva da Comunidade Autónoma de Galicia o réxime das fundacións de interese galego.</p>
    <p>Segunda. De acordo co disposto no artigo 7.2 do Regulamento do Rexistro de Fundacións de Interese Galego, en relación co Decreto 198/2020, do 20 de novembro, polo que se establece a estrutura orgánica da Consellería de Cultura, Educación e Universidade, correspóndelle a esta consellería a declaración de interese galego mediante resolución publicada no <em>Diario Oficial de Galicia</em> e a inscrición no Rexistro de Fundacións de Interese Galego da Fundación Caixa Rural Galega Tomás Notario Vacas, así como o exercicio das funcións de protectorado e as demais que correspondan á Xunta de Galicia de conformidade co indicado no citado regulamento.</p>
    <p>Á vista do que antecede e tendo en consideración o establecido na normativa vixente en materia de fundacións de interese galego e nas demais normas de xeral e pertinente aplicación, </p>
    <h2>RESOLVO:</h2>
    <p>1. Declarar de interese galego a Fundación Caixa Rural Galega Tomás Notario Vacas.</p>
    <p>2. Ordenar a súa inscrición no Rexistro de Fundacións de Interese Galego, sección da Consellería de Cultura, Educación e Universidade.</p>
    <p>3. Esta fundación queda sometida ao disposto na Lei 12/2006, do 1 de decembro, de fundacións de interese galego; no Decreto 14/2009, do 21 de xaneiro, polo que se aproba o Regulamento de fundacións de interese galego, e no Decreto 15/2009, do 21 de xaneiro, polo que se aproba o Regulamento do Rexistro de Fundacións de Interese Galego, así como na demais normativa que resulte de aplicación, onde se establecen especialmente as obrigas de dar publicidade suficiente do seu obxecto e actividades, ausencia de ánimo de lucro na prestación dos seus servizos e presentar anualmente a documentación contable e o plan de actuación ante o protectorado.</p>
    <p>Contra esta resolución poderá interporse un recurso de alzada ante o conselleiro de Cultura, Educación e Universidade, no prazo dun mes contado desde o día seguinte ao da súa publicación, segundo o disposto nos artigos 121 e 122 da Lei 39/2015, do 1 de outubro, do procedemento administrativo común das administracións públicas.</p>
    <p>Santiago de Compostela, 13 de xaneiro de 2022</p>
    <footer><p>Manuel Vila López<br>Secretario xeral técnico da Consellería de <br>Cultura, Educación e Universidade</p></footer>

