---
date: '2012-04-24'
id: CA02-160412-0001
page: 14935
number: 78
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  DECRETO 116/2012, do 12 de abril, polo que se declara, en concreto, a
  utilidade pública e se dispón a urxente ocupación dos bens e dereitos
  afectados polo proxecto de construción: mellora da intersección na AC-424,
  p.q. 1+550, coa DP-6803. Acceso de Balarés, no concello de Ponteceso (clave
  AC/12/003.06).
range: Decreto
url: >-
  https://www.xunta.gal/dog/Publicados/2012/20120424/AnuncioCA02-160412-0001_gl.html
---
<p>Con data do 27 de marzo de 2012, a Axencia Galega de Infraestruturas resolveu aprobar o proxecto de construción: mellora da intersección na AC-424, p.q. 1+550, coa DP-6803. Acceso de Balarés, no concello de Ponteceso (clave AC/12/003.06).</p>
    <p>O obxecto deste proxecto é a construción dunha glorieta na intersección entre a estrada autonómica AC-424, no p.q. 1+550, coa estrada provincial DP-6308, en Ponteceso. A primeira destas vías pertence á rede primaria complementaria da rede de estradas da Xunta de Galicia.</p>
    <p>A xustificación da urxencia de ocupación dos bens e dereitos precisos para a execución desta actuación vén motivada pola necesidade de mellorar a seguridade viaria e a visibilidade na citada intersección, xa que existen graves problemas en períodos estivais, debido ao forte incremento do tráfico de vehículos que circulan cara á praia de Balarés pola estrada provincial, o cal provoca un conflito co tráfico proveniente de Corme pola estrada autonómica AC-424.</p>
    <p>A competencia para efectuar a declaración de urxente ocupación tena atribuída a Xunta de Galicia, en virtude do artigo segundo do Decreto 156/1982, do 15 de decembro, sobre asunción de transferencias en materia de estradas e a súa asignación ao departamento competente, actualmente a Consellería de Medio Ambiente, Territorio e Infraestruturas.</p>
    <p>En virtude de todo o exposto e en aplicación do artigo 28.2 do Estatuto de autonomía de Galicia e dos artigos 10 e 52 da Lei de expropiación forzosa, en relación con previsto no artigo 16 da Lei 4/1994, do 14 de setembro, de estradas de Galicia, por proposta do conselleiro de Medio Ambiente, Territorio e Infraestruturas e logo da deliberación do Consello da Xunta de Galicia na súa reunión do día doce de abril de dous mil doce,</p>
    <h2>DISPOÑO:</h2>
    <p>Artigo único.</p>
    <p>Declarar a utilidade pública e a urxente ocupación dos bens e dereitos necesarios e que se concretan no expediente administrativo instruído, así como en calquera das modificacións que sexa necesario realizar para a súa execución, para os efectos de expropiación do proxecto de construción: mellora da intersección na AC-424, p.q. 1+550, coa DP-6803. Acceso de Balarés, no concello de Ponteceso (clave AC/12/003.06).</p>
    <p>Santiago de Compostela, doce de abril de dous mil doce.</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Agustín Hernández Fernández de Rojas<br>Conselleiro de Medio Ambiente, Territorio e Infraestruturas</p>

