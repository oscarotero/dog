---
date: '2012-07-20'
id: G0181-110712-0001
page: 29138
number: 139
agency: Axencia Galega de Infraestruturas
section: VI. Anuncios. a) Administración autonómica.
title: >-
  RESOLUCIÓN do 26 de xuño de 2012 pola que se somete ao trámite de información
  pública o Plan de mobilidade viaria da península do Morrazo, xunto co proxecto
  de trazado de conversión en autovía do corredor do Morrazo CG-4-1, treito
  enlace de Rande-enlace de Cangas, e o proxecto de trazado e impacto ambiental
  das variantes de Cangas e Moaña.
range: Resolución
url: >-
  https://www.xunta.gal/dog/Publicados/2012/20120720/AnuncioG0181-110712-0001_gl.html
---
<p>Actualmente a Axencia Galega de Infraestruturas ten planificadas diversas actuacións na península do Morrazo con diverso grao de actuación. Para acadar unha visión de conxunto, evitar duplicacións e análises parciais, convén someter ó trámite de información pública conxunta as actuacións previstas:</p>
    <p>1. Plan de mobilidade viaria da península do Morrazo.</p>
    <p>2. Conversión en autovía do corredor do Morrazo CG-4-1. Treito: enlace de Rande-enlace de Cangas.</p>
    <p>3. Variantes de Cangas e Moaña.</p>
    <p>O Plan de mobilidade viaria da península do Morrazo, a través da diagnose da situación actual da rede e a definición de obxectivos, establece as actuacións prioritarias para mellorar a mobilidade na zona. </p>
    <p>1. O proxecto de trazado da obra de conversión en autovía do corredor do Morrazo CG-4-1. Treito: enlace de Rande-enlace de Cangas, clave PO/12/070.01, foi aprobado provisionalmente por Resolución da Axencia Galega de Infraestruturas do 14 de xuño de 2012.</p>
    <p>A Xunta considera fundamental a actuación de desdobramento do corredor do Morrazo para solventar os problemas de capacidade e seguridade viaria do corredor e mellorar a estrutura territorial de comunicacións da comarca do Morrazo co eixo atlántico. A solución que se vai desenvolver toma como base o definido no proxecto de trazado da obra desdobramento do corredor CG-4-1 do Morrazo, clave PO/07/047.01, realizándolle unha serie de modificacións de trazado, para contar cunha alternativa máis optimizada. Así mesmo, aínda que a solución que agora se propón ten un menor impacto ambiental que a solución inicial, que non foi necesario someter ao trámite de avaliación de impacto ambiental, por Resolución do 30 de xullo de 2009, da Secretaría Xeral de Calidade e Avaliación Ambiental, simultaneamente e para maior garantía procesual desta información pública, estanse a tramitar as consultas ambientais previas pola Secretaría Xeral de Calidade e Avaliación Ambiental.</p>
    <p>O obxecto do presente proxecto de trazado consiste na primeira fase de execución da duplicación da calzada do actual corredor do Morrazo CG-4-1, que vai desde o seu inicio en Rande (no enlace de conexión coa autopista AP-9 e as estradas PO-551 e N-554) ata o quilómetro 11,1 do enlace de Cangas coa VG-4.5.</p>
    <p>2. O proxecto de trazado e impacto ambiental da obra variantes de Cangas e Moaña, clave PO/07/220.01, foi aprobado provisionalmente por Resolución da Axencia Galega de Infraestruturas do 10 de xullo de de 2012.</p>
    <p>Os viais desenvolvidos neste proxecto xorden da necesidade de reordenar o tráfico existente que actualmente transita pola estrada PO-551 (entre a N-554 en Rande e Bueu), que atravesa os núcleos de Moaña e Cangas, cun entorno moi densamente poboado e con frecuente presenza de edificacións en ambas marxes da estrada. Os viais definidos neste proxecto xustifícanse por supor unha mellora significativa nas comunicacións dos concellos de Cangas e Moaña, xerando unha considerable mellora na seguridade vial, fluidez nos desprazamentos, redución dos tempos de percorrido e incremento da calidade de vida dos veciños do entorno, ao tempo que se integran adecuadamente no planeamento previsto e complementan o corredor do Morrazo.</p>
    <p>Considerando todo o exposto e o establecido na normativa vixente,</p>
    <h2>RESOLVO:</h2>
    <p>Primeiro. Someter a consultas o Plan de mobilidade da península do Morrazo para os efectos de determinar as actuacións viarias a executar. </p>
    <p>Segundo. Someter ao trámite de información pública segundo o determinado no artigo 15.1 da Lei 4/1994, do 14 de setembro, de estradas de Galicia, os proxectos de trazado de conversión en autovía do corredor do Morrazo CG-4-1. Treito: enlace de Rande-enlace de Cangas, clave PO/12/070.01 e das variantes de Cangas e Moaña, de clave PO/07/220.01.</p>
    <p>Terceiro. Así mesmo, durante este período sométese ao trámite de información pública o estudo de impacto ambiental das variantes de Cangas e Moaña, segundo o disposto no Decreto 442/1990, do 13 de setembro, de avaliación de impacto ambiental para Galicia e no Real decreto lexislativo 1/2008, do 11 de xaneiro, polo que se aproba o texto refundido da Lei de avaliación de impacto ambiental de proxectos. </p>
    <p>Cuarto. Que simultaneamente ao trámite sinalado no parágrafo anterior, e para os efectos previstos no artigo 56.1 do Regulamento de expropiación forzosa, se somete a información pública a relación individual de bens, dereitos e propietarios afectados pola realización das obras correspondentes aos proxectos de trazado das obras de referencia, para que os afectados presenten cantas alegacións ou rectificacións consideren convenientes en canto aos bens e dereitos descritos nas relacións anexas.</p>
    <p>Quinto. O período de información pública será de trinta días hábiles, contados a partir do día seguinte ao da publicación deste anuncio no <em>Diario Oficial de Galicia</em>; estando os proxectos de trazado expostos ao público nas oficinas da Axencia Galega de Infraestruturas en Santiago de Compostela, no Servizo da Axencia Galega de Infraestruturas de Pontevedra e nos concellos de Cangas e Moaña. A exposición do Plan de mobilidade viaria realizarase nas oficinas da Axencia Galega de Infraestruturas en Santiago de Compostela, no Servizo da Axencia Galega de Infraestruturas de Pontevedra e nos concellos de Cangas, Moaña, Bueu, Marín, Pontevedra e Vilaboa.</p>
    <p>Así mesmo, na páxina web da Consellería de Medio Ambiente, Territorio e Infraestruturas (http://www.cmati.xunta.es/tema/c/Infraestruturas_Estradas), atópase a disposición dos interesados un documento resumo dos referenciados proxectos.</p>
    <p>Santiago de Compostela, 26 de xuño de 2012</p>
    <footer><p>Ethel Vázquez Mourelle<br>Directora da Axencia Galega de Infraestruturas</p></footer>

