---
date: '2023-04-17'
id: G0426-300323-0001
page: 23868
number: 73
agency: Consellería do Medio Rural
section: VI. Anuncios. a) Administración autonómica.
title: >-
  ANUNCIO do 28 de marzo de 2023, do Xurado Provincial de Clasificación de
  Montes Veciñais en Man Común de Ourense, polo que se publica a Resolución do
  15 de marzo de 2023 relativa ao acto de conciliación formulado polos
  representantes do monte veciñal en man común Veiga e Cumieira e o monte
  veciñal en man común Veiga de Golpellás, Santo Tomé, Briñás e Peixón, e entre
  o monte veciñal en man común Veiga e Cumieira e o monte veciñal en man común
  Veiga, Gralleiro e Fachado, no concello de Calvos de Randín.
range: Anuncio
url: >-
  https://www.xunta.gal/dog/Publicados/2023/20230417/AnuncioG0426-300323-0001_gl.html
---
<p>Examinada a solicitude de deslindamento formulada polos representantes do MVMC Veiga e Cumieira, pertencente á CMVMC da Parroquia de Vila, e o MVMC Veiga de Golpellás, Santo Tomé, Briñás e Peixón, pertencente á CMVMC da Parroquia de Golpellás, e entre o MVMC Veiga e Cumieira e o MVMC Veiga, Gralleiro e Fachado, pertencente á CMVMC de Pintás, no concello de Calvos de Randín, resultan os seguintes</p>
    <p>Feitos:</p>
    <p>Primeiro. O 28.9.2022 a CMVMC da Parroquia de Vila presentou un escrito (Rexel 2022/2379231) en que solicitan a aprobación dun deslindamento coa CMVMC da Parroquia de Golpellás.</p>
    <p>Coa solicitude achegou a seguinte documentación:</p>
    <p>– Acta de deslindamento do 22.1.2022.</p>
    <p>– Acta de conciliación levantada no Xulgado de Paz de Calvos de Randín.</p>
    <p>– Certificacións de aprobación das respectivas asembleas xerais.</p>
    <p>– Memoria e planos.</p>
    <p>Segundo. Ese mesmo día, a dita comunidade presentou un segundo escrito (Rexel 2022/2379353) relativo a un deslindamento, neste caso coa CMVMC de Pintás.</p>
    <p>Coa solicitude achegou a seguinte documentación:</p>
    <p>– Acta de deslindamento do 22.1.2022.</p>
    <p>– Acta de conciliación levantada no Xulgado de Paz de Calvos de Randín.</p>
    <p>– Certificacións de aprobación das respectivas asembleas xerais.</p>
    <p>– Memoria e planos.</p>
    <p>Terceiro. O Informe do Servizo de Montes da Xefatura Territorial de Ourense do 30 de novembro de 2022 fai constar que a documentación achegada corresponde, dun lado, ao deslindamento do perímetro estremeiro entre o MVMC Veiga e Cumieira, pertencente á CMVMC da Parroquia de Vila, e o MVMC Veiga de Golpellás, Santo Tomé, Briñás e Peixón, pertencente á CMVMC da Parroquia de Golpellás, desde o vértice 1 (o situado máis ao S) ata o vértice 3 (o situado máis ao N); doutro lado, revísase a estrema entre o propio MVMC Veiga e Cumieira e mais o MVMC Veiga, Gralleiro e Fachado, pertencente á CMVMC de Pintás, desde o vértice 1 (o situado máis ao L) ata o vértice 2 (o situado máis ao O).</p>
    <p>Na estrema entre as comunidades de Vila e Golpellás, o linde discorre entre os vértices 2 e 3, polas arestas correspondentes ás cabeceiras de varias parcelas catastrais paralelas; en concreto, axústase á traza que separa a parcela número 1389 do polígono 11 (titularidade catastral da CMVMC da Parriquia de Vila) do grupo de parcelas que van do número 791 ao 757 do mesmo polígono.</p>
    <p>Por outra banda, obsérvase que a relación de puntos conciliados no Xulgado de Paz non coincide exactamente coa aprobada polas asembleas xerais das comunidades e que consta, ademais, na acta de conciliación e mais na memoria técnica; en concreto, este último documento fai referencia a 4 puntos (0, 1, 2 e 3), mentres que a acta do Xulgado se refire a 3 puntos (1, 2 e 3). Logo de contrastar a súa localización, compróbase que os puntos 0, 2 e 3 indicados na memoria se corresponden, respectivamente, cos puntos 1, 2 e 3 avinzados no Xulgado, mentres que o punto 1 da memoria simplemente está situado dentro da liña recta que une os vértices 1 e 2 avinzados en sede xudicial. En consecuencia, enténdese que non hai incoherencia entre os distintos documentos da conciliación, ben que se adoptarán oficialmente os puntos incluídos na acta xudicial.</p>
    <p>Na estrema entre a parroquia de Vila e Pintás, o linde discorre pola traza do regato de Pena Maior, en concreto, a estrema vén definida pola aresta sur da parcela catastral 32017A0109003, correspondente, nese tramo, ao leito do regato.</p>
    <p>Ademais, e de forma análoga ao caso anterior, obsérvase que a relación de puntos conciliados no Xulgado de Paz tampouco coincide exactamente coa aprobada polas asembleas xerais das comunidades e que consta na acta de conciliación e mais na memoria técnica; neste caso, a memoria fai referencia a 3 puntos (1, 2 e 3), mentres que a acta do Xulgado se refire a 2 puntos (1 e 2). Contrastada a súa localización, compróbase que os puntos 1 e 3 indicados na memoria correspóndense, respectivamente, cos puntos 1 e 2 avinzados no Xulgado, mentres que o punto 2 da memoria simplemente está situado dentro da liña (fluvial) que une os vértices 1 e 2 avinzados en sede xudicial. En consecuencia, enténdese que tampouco hai incoherencia entre os distintos documentos da conciliación, ben que se adoptarán oficialmente os puntos incluídos na acta xudicial.</p>
    <p>O citado informe considera que se debe aprobar o deslindamento proposto polas CCMMVVMMCC de Vila e Pintás conforme os puntos indicados na avinza xudicial e, sobre a base desta primeira modificación, aprobar o deslindamento entre Vila e Golpellás entre o punto 3 da acta de conciliación xudicial e mais o punto de coordenadas X: 593.407, Y: 4.647.652 (correspondente ao vértice 1 do deslindamento inicialmente aprobado polas comunidades e incluído na memoria técnica).</p>
    <p>De acordo co exposto no informe, a solicitude axústase ao establecido no artigo 53 da Lei 7/2012, do 28 de xuño, de montes de Galicia, polo que propón ao Xurado Provincial a aprobación da avinza Parroquia de Vila-Pintás entre os vértices 1 e 2 indicados na avinza do Xulgado de Paz, e a da avinza Parroquia de Vila-Parroquia de Golpellás entre o punto 3 da avinza de Paz e mais o punto de coordenadas X: 593.407, Y: 4.647.652, conforme a descrición correspondente a ese tramo incluída na dita avinza.</p>
    <p>Consideracións legais e técnicas:</p>
    <p>Primeiro. A presente resolución dítase o abeiro do artigo 53 do Regulamento para a execución da Lei 13/1989, do 10 de outubro, de montes veciñais en man común, aprobado polo Decreto 260/1992, do 4 de setembro, e de conformidade co disposto na Lei 39/2015, do 1 de outubro, do procedemento administrativo común das administracións públicas.</p>
    <p>Segundo. O artigo 53 da Lei 7/2012, do 28 de xuño, de montes de Galicia, recolle o procedemento que se deberá seguir no deslindamento entre montes veciñais en man común e establece que o xurado provincial de montes veciñais en man común, logo do exame da documentación presentada, ditará unha resolución que será publicada no <em>Diario Oficial de Galicia</em> e notificada ás comunidades interesadas.</p>
    <p>De acordo cos feitos e fundamentos de dereito expostos, e tendo en conta o informe favorable do Servizo de Montes do día 30 de novembro de 2022, o Xurado Provincial de Montes Veciñais en Man Común acordou por unanimidade o día 27 de febreiro de 2023:</p>
    <p>Aprobar o acto de conciliación acadado polas xuntas reitoras do MVMC Veiga e Cumieira, pertencente á CMVMC da Parroquia de Vila, e o MVMC Veiga de Golpellás, Santo Tomé, Briñás e Peixón, pertencente á CMVMC da Parroquia de Golpellás; e entre o MVMC Veiga e Cumieira e o MVMC Veiga, Gralleiro e Fachado, pertencente á CMVMC de Pintás, no concello de Calvos de Randín.</p>
    <p>Contra esta resolución, que pon fin á vía administrativa, poderase interpor recurso potestativo de reposición perante o Xurado Provincial de Clasificación de Montes Veciñais en Man Común de Ourense no prazo dun mes, ou ben directamente recurso contencioso- administrativo perante o Xulgado do Contencioso-Administrativo de Ourense, no prazo de dous meses, contados desde o día seguinte ao desta notificación, de acordo co disposto nos artigos 123 e 124 da Lei 39/2015, do 1 de outubro, do procedemento administrativo común das administracións públicas, e nos artigos 8 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Ourense, 28 de marzo de 2023</p>
    <footer><p>Luis Jorge Álvarez Ferro<br>Presidente do Xurado Provincial de Clasificación <br>de Montes Veciñais en Man Común de Ourense</p></footer>

