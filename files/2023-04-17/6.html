---
date: '2023-04-17'
id: G0657-310323-0001
page: 23689
number: 73
agency: Consellería de Política Social e Xuventude
section: III. Outras disposicións.
title: >-
  ORDE do 30 de marzo de 2023 pola que se convoca o procedemento para a
  concesión do uso de instalacións xuvenís para a realización de programas de
  lecer educativo e tempo libre durante a Campaña de verán 2023 para colectivos
  xuvenís (código de procedemento BS304A).
range: Orde
url: >-
  https://www.xunta.gal/dog/Publicados/2023/20230417/AnuncioG0657-310323-0001_gl.html
---
<p>A Consellería de Política Social e Xuventude, a través da Dirección Xeral de Xuventude, Participación e Voluntariado, leva a cabo a promoción e organización de actividades cun claro compoñente de educación non formal destinadas á xuventude no ámbito do lecer e o tempo libre.</p>
    <p>Asumidas as competencias neste eido polo Decreto 146/1982, do 1 de decembro, sobre asunción de competencias en materia de cultura, a Consellería de Política Social e Xuventude inclúe, entre os seus obxectivos, o de favorecer a participación da xuventude en actividades deste tipo e para iso convoca, cada ano, a oferta de servizos e recursos dentro da programación da Campaña de verán.</p>
    <p>Mediante esta orde preténdese articular a utilización das instalacións xuvenís de que é titular a Consellería de Política Social e Xuventude, conscientes de que as asociacións xuvenís e as entidades que desenvolven actividades para a xuventude non sempre dispoñen dos medios e instalacións axeitadas para iso. </p>
    <p>En consecuencia, co obxecto de facilitarlle á mocidade o acceso a instalacións xuvenís para o desenvolvemento de programas de lecer educativo e tempo libre, sen ánimo de lucro, dentro da programación da Campaña de verán 2023, e facendo uso das facultades que me confire o artigo 34.6 da Lei 1/1983, do 22 de febreiro, de normas reguladoras da Xunta e da súa Presidencia, </p>
    <h2>RESOLVO:</h2>
    <p>Artigo 1. Obxecto</p>
    <p>A Consellería de Política Social e Xuventude convoca o procedemento de concesión do uso das súas instalacións xuvenís dentro da programación da Campaña de verán 2023, nos termos que se establecen nesta orde e de acordo coa distribución de prazas que se recolle no anexo I (código de procedemento BS304A).</p>
    <p>Artigo 2. Servizos ofertados e duración das quendas</p>
    <p>1. O uso das instalacións ofertadas supoñerá dispoñer:</p>
    <p>a) Dos servizos de auga, gas, electricidade e alimentación en réxime de pensión completa. </p>
    <p>O primeiro servizo de alimentación será o xantar do día da incorporación e o último será o xantar do último día de estadía concedida.</p>
    <p>b) Do material, excepto o correspondente ás actividades que a entidade ou grupo vaia desenvolver na instalación e que, no caso dos campamentos, comprende tamén as tendas de campaña, colchóns e mantas.</p>
    <p>c) Dos servizos da xerencia e persoal de servizos de restauración e limpeza das ditas instalacións.</p>
    <p>2. Exclúese dos servizos ofertados o traslado ata a instalación xuvenil, tanto o día de chegada como o de saída, que serán por conta da entidade ou grupo destinatario. Igualmente, para o Campamento da Illa de Ons exclúese o traslado en barco ata a illa.</p>
    <p>3. As instalacións, prazas e quendas ofertadas son as recollidas no anexo I.</p>
    <p>O número de prazas e de días que se soliciten pode ser inferior ao máximo ofertado.</p>
    <p>Artigo 3. Entidades e grupos destinatarios</p>
    <p>Poderán solicitar o uso das instalacións de referencia:</p>
    <p>a) As asociacións xuvenís, as entidades prestadoras de servizos á xuventude e as escolas de tempo libre, debidamente constituídas e legalizadas.</p>
    <p>b) Os consellos locais e municipais de xuventude.</p>
    <p>c) As corporacións locais.</p>
    <p>d) Outras entidades públicas ou privadas debidamente constituídas que realicen actividades coa xuventude.</p>
    <p>e) Os grupos de persoas mozas non asociadas que organicen actividades de tempo libre sen ánimo de lucro e, en todo caso, para a realización dun programa de actividades para un mínimo de quince (15) persoas. Unha persoa integrante do grupo asumirá o papel de representante deste e con poderes suficientes para cumprir as obrigas que, como destinatario, lle corresponden ao grupo e, en consecuencia, a todas as persoas que o forman. Será necesario que o grupo teña unha denominación que o identifique. </p>
    <p>Artigo 4. Forma, lugar e prazo de presentación de solicitudes </p>
    <p>1. De acordo co establecido nos puntos 2 e 3 do artigo 14 da Lei 39/2015, do 1 de outubro, do procedemento administrativo común das administracións públicas, e do artigo 10.2 da Lei 4/2019, de 17 de xullo, de administración dixital de Galicia, as solicitudes presentaranse obrigatoriamente por medios electrónicos a través do formulario normalizado dispoñible na sede electrónica da Xunta de Galicia https://sede.xunta.gal</p>
    <p>De conformidade co artigo 68.4 da Lei 39/2015, do 1 de outubro, se algunha das persoas interesadas presenta a súa solicitude presencialmente, será requirida para que a emende a través da súa presentación electrónica. Para estes efectos, considerarase data de presentación da solicitude aquela en que fose realizada a emenda.</p>
    <p>Para a presentación electrónica das solicitudes poderase empregar calquera dos mecanismos de identificación e sinatura admitidos pola sede electrónica da Xunta de Galicia, incluído o sistema de usuario e clave Chave365 (https://sede.xunta.gal/chave365). </p>
    <p>2. No caso da solicitude de instalacións para o desenvolvemento de actividades de tempo libre, no número de prazas solicitadas polas entidades e/ou grupos relacionados no artigo 3 incluiranse as correspondentes ás persoas integrantes do equipo de animación e calquera outra que vaia estar na instalación durante o período solicitado. </p>
    <p>3. O prazo de presentación de solicitudes será de sete (7) días hábiles, contados a partir do día seguinte ao da publicación desta orde no Diario Oficial de Galicia.</p>
    <p>Artigo 5. Emenda da solicitude</p>
    <p>Se na solicitude se aprecian defectos, o órgano instrutor requirirá a entidade e/ou grupo solicitante para que, no prazo de dez días hábiles, emende a falta ou achegue os documentos preceptivos, con indicación de que, se así non o fixer, se considerará desistida da súa petición, de conformidade co previsto no artigo 68 da Lei 39/2015, do 1 de outubro, logo de resolución, que será ditada nos termos do artigo 21 da referida lei.</p>
    <p>Artigo 6. Comprobación de datos</p>
    <p>1. Para a tramitación deste procedemento consultaranse automaticamente os datos incluídos nos seguintes documentos en poder da Administración actuante ou elaborados polas administracións públicas, agás que a persoa interesada se opoña á súa consulta:</p>
    <p>a) NIF da entidade solicitante.</p>
    <p>b) DNI/NIE da persoa representante.</p>
    <p>2. Consultaranse, ademais, os seguintes datos cando a persoa interesada faga constar na solicitude que lle é de aplicación a circunstancia que acredita o documento correspondente:</p>
    <p>a) Inscrición no Rexistro de Entidades Xuvenís da Dirección Xeral de Xuventude, Participación e Voluntariado.</p>
    <p>b) Inscrición no Rexistro de Entidades Prestadoras de Servizos Sociais da Consellería de Política Social e Xuventude.</p>
    <p>3. No caso de que as persoas se opoñan á consulta, deberán indicalo no recadro correspondente habilitado no formulario correspondente (anexo II) e achegar os documentos.</p>
    <p>Cando así o exixa a normativa aplicable, solicitarase o consentimento expreso da persoa interesada para realizar a consulta.</p>
    <p>4. Excepcionalmente, no caso de que algunha circunstancia imposibilite a obtención dos citados datos, poderáselles solicitar ás persoas interesadas que presenten os documentos correspondentes.</p>
    <p>Artigo 7. Trámites administrativos posteriores á presentación de solicitudes</p>
    <p>Todos os trámites administrativos que as persoas interesadas deban realizar tras a presentación da solicitude deberán ser efectuados electronicamente accedendo á Carpeta cidadá da persoa interesada, dispoñible na sede electrónica da Xunta de Galicia.</p>
    <p>Artigo 8. Criterios de adxudicación</p>
    <p>1. Para a adxudicación do uso das instalacións ofertadas establécese a seguinte orde de preferencia:</p>
    <p>a) Asociacións xuvenís, entidades prestadoras de servizos á xuventude e escolas de tempo libre domiciliadas na Comunidade Autónoma galega, e inscritas no correspondente censo ou rexistro dependente da Dirección Xeral de Xuventude, Participación e Voluntariado.</p>
    <p>b) Consellos locais e municipais de xuventude galegos.</p>
    <p>c) Corporacións locais galegas.</p>
    <p>d) Grupos de persoas mozas galegas non asociadas segundo o establecido no artigo 3. </p>
    <p>e) Outras entidades públicas ou privadas, domiciliadas na Comunidade Autónoma de Galicia, que o soliciten con fins asistenciais. </p>
    <p>f) Asociacións xuvenís, entidades prestadoras de servizos á xuventude, escolas de tempo libre, entidades que realicen actividades coa xuventude e grupos de persoas mozas, domiciliados noutras comunidades autónomas.</p>
    <p>2. Pola súa banda, dentro do previsto no número anterior, terán prioridade:</p>
    <p>a) As que soliciten un maior número de prazas ata o tope máximo de cada instalación fixado no anexo I.</p>
    <p>b) As que soliciten un maior número de días ata o tope máximo de cada instalación fixado no anexo I.</p>
    <p>c) As solicitudes das entidades que cubran as prazas por convocatoria aberta e non reservadas exclusivamente aos seus membros ou ás persoas asociadas.</p>
    <p>d) As entidades e os grupos que non dispuxeron de prazas na última convocatoria do uso de instalacións xuvenís dependentes da Consellería de Política Social e Xuventude ou, no caso de empate, nas dúas últimas convocatorias, agás que, no caso de renuncia, non a comunicasen no prazo establecido, caso en que pasarán a ocupar o último lugar nos criterios de adxudicación. </p>
    <p>e) As que subvencionen o total ou parte da cota que teñen que pagar ás persoas participantes.</p>
    <p>3. No caso de persistir o empate, procederíase a un sorteo para determinar as entidades ou grupos destinatarios.</p>
    <p>Artigo 9. Instrución e resolución</p>
    <p>1. O órgano instrutor do procedemento será o Instituto da Xuventude de Galicia.</p>
    <p>2. A valoración das solicitudes presentadas, de acordo cos criterios establecidos no artigo anterior, corresponderalle a unha Comisión de Valoración constituída para o efecto, e que estará integrada:</p>
    <p>a) Pola persoa titular da Xefatura do Servizo de Actividades para a Xuventude, que a presidirá, ou, no caso de ausencia, por unha persoa funcionaria do citado servizo nomeada pola persoa titular da Dirección Xeral de Xuventude, Participación e Voluntariado. </p>
    <p>b) Polas persoas titulares das xefaturas dos servizos de Xuventude e Voluntariado das xefaturas territoriais da Consellería de Política Social e Xuventude ou, no caso de ausencia, por unha persoa funcionaria dos respectivos servizos nomeada pola persoa titular da Dirección Xeral de Xuventude, Participación e Voluntariado. </p>
    <p>3. A secretaría da Comisión, con voz pero sen voto, corresponderalle a unha persoa funcionaria da Dirección Xeral de Xuventude, Participación e Voluntariado, nomeada por resolución da persoa titular da citada dirección xeral. No caso de ausencia, será substituída por outra persoa funcionaria da citada dirección xeral nomeada do mesmo xeito.</p>
    <p>4. O órgano instrutor, á vista do expediente e do informe da Comisión de Valoración, elevará a proposta de resolución ao órgano competente para resolver.</p>
    <p>5. O órgano competente para resolver será a persoa titular da Dirección Xeral de Xuventude, Participación e Voluntariado, que resolverá por delegación da persoa titular da Consellería de Política Social e Xuventude.</p>
    <p>6. A resolución será publicada no Diario Oficial de Galicia, conforme o sinalado no artigo 10, no prazo máximo de dous meses contados a partir do día seguinte ao da publicación desta orde. Se vence o prazo máximo para resolver sen que se dite resolución expresa, entenderase desestimada. </p>
    <p>Artigo 10. Publicación dos actos</p>
    <p>Publicaranse no Diario Oficial de Galicia, de conformidade co previsto no artigo 45 da Lei 39/2015, do 1 de outubro, os actos administrativos e as correspondentes resolucións deste procedemento. Esta publicación producirá os efectos de notificación.</p>
    <p>Serán igualmente obxecto de publicidade a través da páxina web da Consellería de Política Social e Xuventude (http://politicasocial.xunta.gal).</p>
    <p>Artigo 11. Réxime de recursos </p>
    <p>1. As resolucións ditadas neste procedemento esgotan a vía administrativa, polo que, de conformidade co previsto no artigo 46 da Lei 29/1998, do 13 de xullo, reguladora da xurisdición contencioso-administrativa, se poderá interpoñer contra elas recurso contencioso-administrativo, ante a Sala do Contencioso-Administrativo do Tribunal Superior de Xustiza de Galicia, no prazo de dous meses que comezará a contar desde o día seguinte ao da súa publicación no Diario Oficial de Galicia, se esta for expresa. Se non o for, o prazo será de seis meses e contarase a partir do día seguinte a aquel en que se produza o acto presunto.</p>
    <p>2. Malia o anterior, poderase interpoñer potestativamente recurso de reposición, ante o mesmo órgano que ditou a resolución, no prazo dun mes que comezará a contar a partir do día seguinte ao da súa publicación no Diario Oficial de Galicia, se esta for expresa. Se non o for, poderase interpoñer recurso de reposición en calquera momento a partir do día seguinte a aquel en que se produza o acto presunto, tal e como establece o artigo 124 da Lei 39/2015, do 1 de outubro. </p>
    <p>En todo caso, non se poderá interpoñer recurso contencioso-administrativo ata que sexa resolto expresamente ou se produza a desestimación presunta do recurso de reposición interposto. </p>
    <p>Artigo 12. Reserva da praza adxudicada, perda e renuncia</p>
    <p>1. Publicada a resolución, as entidades e/ou grupos beneficiarios están obrigados, no prazo de cinco (5) días hábiles:</p>
    <p>a) A ingresar, en concepto de reserva de prazas, o 25 % do importe do prezo correspondente ás prazas adxudicadas. A dita cantidade non será reintegrable, nin descontable no seguinte pagamento, no caso de que decaia a adxudicación realizada por incumprimento das obrigas expresadas neste artigo, nin se a entidade adxudicataria anula a reserva de utilización da instalación ou reduce o número de persoas usuarias previstas ou os días de uso solicitado.</p>
    <p>b) A presentar a seguinte documentación, dirixida ao Servizo de Xuventude e Voluntariado da Xefatura Territorial da Consellería de Política Social e Xuventude correspondente á provincia en que estea a instalación adxudicada:</p>
    <p>1º. Breve proxecto de actividades que se van realizar. As actividades incluídas no proxecto deberán, en todo caso, respectar os dereitos fundamentais e as liberdades públicas recoñecidas na Constitución española, así como as medidas hixiénico-sanitarias establecidas pola lexislación vixente na materia no momento do desenvolvemento das actividades.</p>
    <p>2º. Acreditación do apoderamento da persoa que subscribiu a solicitude como representante da entidade ou grupo solicitante.</p>
    <p>3º. Xustificante do aboamento do 25 % expresado anteriormente.</p>
    <p>2. A documentación relacionada na alínea b) do número anterior deberase presentar electronicamente.</p>
    <p>Se algunha das entidades e/ou grupos interesados presenta a documentación presencialmente, será requirida para que a emende a través da súa presentación electrónica. Para estes efectos, considerarase data de presentación aquela en que fose realizada a emenda.</p>
    <p>As entidades e/ou grupos solicitantes responsabilizaranse da veracidade dos documentos que presenten. Excepcionalmente, cando a relevancia do documento no procedemento o exixa ou existan dúbidas derivadas da calidade da copia, a Administración poderá solicitar de maneira motivada o cotexo das copias achegadas pola persoa interesada, para o cal poderá requirir a exhibición do documento ou da información orixinal.</p>
    <p>Sempre que se realice a presentación de documentos separadamente da solicitude, deberanse indicar o código e o órgano responsable do procedemento, o número de rexistro de entrada da solicitude e o número de expediente, se se dispón del.</p>
    <p>Para os trámites administrativos posteriores á presentación de solicitudes terase en conta o previsto no artigo 7.</p>
    <p>3. Se, transcorrido o prazo de cinco (5) días hábiles desde a publicación da adxudicación, non se cumpre o disposto no número 1, e logo do trámite de audiencia da entidade e/ou grupo interesado, declararase a perda do dereito á instalación adxudicada, a través da oportuna resolución que será ditada nos termos do artigo 21 da Lei 39/2015, do 1 de outubro. As prazas adxudicadas non ocupadas quedarán dispoñibles conforme o procedemento sinalado no artigo 13. </p>
    <p>4. No caso de que algunha entidade ou grupo non formal renuncie ás prazas adxudicadas, estas prazas non ocupadas quedarán igualmente dispoñibles conforme o procedemento sinalado no artigo 13. As renuncias deberanse presentar conforme se indica no artigo 7.</p>
    <p>No caso de non comunicar a renuncia no prazo dos cinco (5) días hábiles seguintes ao da publicación da resolución de adxudicación, na convocatoria seguinte a entidade ou grupo pasará a ocupar o último lugar dentro dos criterios de preferencia e prioridade descritos no artigo 8.</p>
    <p>Artigo 13. Dispoñibilidade das prazas non ocupadas</p>
    <p>1. No caso de que, unha vez adxudicadas as prazas conforme os artigos precedentes, queden prazas sobrantes sen ocupar, dispoñerase delas en fase de resultas.</p>
    <p>As prazas dispoñibles nesta fase de resultas serán publicadas na páxina web de Xuventude (http://xuventude.xunta.es/).</p>
    <p>2. As entidades e os grupos que presentaron unha solicitude no prazo do artigo 4 e non resultaron adxudicatarias por aplicación dos criterios recollidos no artigo 8 terán prioridade para o acceso a estas prazas. Dispoñerán da prioridade sinalada durante un prazo de cinco (5) días hábiles contado a partir da publicación das prazas de resultas na páxina web.</p>
    <p>As ditas entidades e grupos interesados remitirán a súa solicitude de prazas mediante un correo electrónico, ao enderezo ofertaconcertada.benestar@xunta.gal, cunha antelación mínima de sete (7) días hábiles ao da data de inicio da estadía que se solicita.</p>
    <p>A adxudicación das prazas de resultas realizarase por orde de recepción de solicitudes, por resolución do órgano competente recollido no artigo 9.5. </p>
    <p>3. Unha vez rematado o período de prioridade sinalado no número 2, e no caso de que aínda queden prazas sobrantes, estas poñeranse á disposición de calquera entidade ou grupo interesado que cumpra os requisitos do artigo 3, mediante a apertura dun novo período de presentación de solicitudes. Estas novas solicitudes presentaranse tamén por correo electrónico, ao enderezo ofertaconcertada.benestar@xunta.gal, cunha antelación mínima de sete (7) días hábiles ao da data de inicio da estadía que se solicita.</p>
    <p>A segunda adxudicación das prazas de resultas a estas entidades e grupos non prioritarios realizarase, así mesmo, por orde de recepción de solicitudes, por resolución do órgano competente recollido no artigo 9.5.</p>
    <p>Artigo 14. Autorización de uso temporal</p>
    <p>1. Transcorridos quince (15) días hábiles desde a finalización do prazo de cinco días establecido no artigo 12 para a reserva da praza, a entidade ou grupo beneficiario ten a obriga de:</p>
    <p>a) Aboar o 75 % restante do importe do prezo correspondente ás prazas que confirme. A dita cantidade ou a parte proporcional non será reintegrable se o número de persoas usuarias ao inicio da actividade é menor ao confirmado, ou se o número de días é, así mesmo, inferior ao confirmado.</p>
    <p>b) Presentar o documento de aceptación das condicións particulares de uso da instalación conforme o modelo dispoñible na páxina web xuventude.xunta.es</p>
    <p>c) Presentar a relación das persoas responsables que dirixan a actividade e a acreditación das titulacións exixidas en materia de tempo libre, tendo en conta o disposto no artigo 47 do Decreto 50/2000, do 20 de xaneiro, polo que se refunde e actualiza a normativa vixente en materia de xuventude, no caso de que a instalación se solicite para o desenvolvemento dun programa de actividades de tempo libre.</p>
    <p>d) Presentar a relación de persoas usuarias das prazas adxudicadas nos cinco días hábiles anteriores ao do comezo da ocupación.</p>
    <p>O xustificante de pagamento do ingreso sinalado na alínea a) e a documentación relacionada nas alíneas b), c) e d) dirixiranse ao Servizo de Xuventude e Voluntariado da Xefatura Territorial da provincia en que estea a instalación adxudicada.</p>
    <p>A presentación da documentación farase na forma prevista no artigo 12.2.</p>
    <p>Para os trámites administrativos posteriores á presentación de solicitudes terase en conta o previsto no artigo 7.</p>
    <p>2. Cumpridas as condicións anteriores, a xefatura territorial correspondente da Consellería de Política Social e Xuventude facilitaralle á entidade ou grupo beneficiario o documento de autorización de uso temporal da instalación.</p>
    <p>3. Se, transcorridos os diferentes prazos establecidos neste artigo as entidades ou grupos beneficiarios non fixesen os pagamentos correspondentes, procederase de acordo co disposto no número 3 do artigo 12.</p>
    <p>Artigo 15. Obrigas das entidades beneficiarias do uso das instalacións xuvenís</p>
    <p>As entidades e os grupos beneficiarios estarán obrigados:</p>
    <p>a) A cumprir os requisitos exixidos no Decreto 50/2000, do 20 de xaneiro.</p>
    <p>b) A observar as normas de réxime interno da instalación de que sexan adxudicatarias, así como as indicacións da persoa responsable desta no referente a aqueles aspectos non recollidos expresamente nas citadas normas.</p>
    <p>c) A cumprir as medidas persoais de hixiene e prevención existentes no momento do desenvolvemento da actividade e, en xeral, as establecidas pola lexislación vixente na materia.</p>
    <p>d) A subscribir unha póliza de seguro de responsabilidade civil polos riscos, accidentes e danos derivados das actividades que desenvolvan na instalación adxudicada, que non teñen a consideración de actividades propias da Dirección Xeral de Xuventude, Participación e Voluntariado. </p>
    <p>e) A aboar o importe dos danos que se produzan no material e nos equipamentos da instalación durante o período de uso desta.</p>
    <p>f) No caso de que se queiran utilizar as piscinas da instalación adxudicada, cada entidade deberá dispoñer do seu propio persoal socorrista.</p>
    <p>Artigo 16. Tarifas</p>
    <p>1. Os prezos dos servizos ofertados nesta orde aparecen recollidos no anexo I, epígrafe A.1, da Orde do 1 de abril de 2016 pola que se fixan os prezos privados correspondentes á prestación de servizos nas instalacións xuvenís e á expedición de carnés dirixidos á mocidade, xestionados pola Dirección Xeral de Xuventude, Participación e Voluntariado.</p>
    <p>De conformidade co disposto na Orde do 1 de abril de 2016, aqueles grupos que figuren inscritos no Rexistro da Consellería de Política Social e Xuventude como entidades prestadoras de servizos sociais gozarán dun desconto do 50 % sobre os prezos sinalados. </p>
    <p>Así mesmo, conforme o disposto na Orde do 1 de abril de 2016, as asociacións xuvenís e as entidades prestadoras de servizos á mocidade, domiciliadas na Comunidade Autónoma galega e inscritas no correspondente censo ou rexistro dependente da Dirección Xeral de Xuventude, Participación e Voluntariado, terán un desconto do 50 % sobre os prezos sinalados. </p>
    <p>2. O aboamento dos diferentes pagamentos regulados nesta orde efectuarase utilizando os impresos destinados para o efecto, que estarán á disposición das persoas interesadas na Dirección Xeral de Xuventude, Participación e Voluntariado ou en calquera xefatura territorial da Consellería de Política Social e Xuventude.</p>
    <p>Disposición derradeira primeira. Desenvolvemento da orde </p>
    <p>Autorízase a persoa titular da Dirección Xeral de Xuventude, Participación e Voluntariado para ditar os actos ou instrucións para a aplicación desta orde.</p>
    <p>Disposición derradeira segunda. Entrada en vigor</p>
    <p>Esta orde entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 30 de marzo de 2023 </p>
    <footer><p>Fabiola García Martínez<br>Conselleira de Política Social e Xuventude</p></footer>
    <h2>ANEXO I </h2>
    <table>
     <thead>
      <tr>
       <td>Provincia</td>
       <td>Instalación xuvenil</td>
       <td>Quendas</td>
       <td>Nº prazas ofertadas</td>
       <td>Total prazas</td>
      </tr>
     </thead>
     <tbody>
      <tr>
       <td rowspan="5">A Coruña</td>
       <td rowspan="3">Albergue xuvenil Mariña Española. Bergondo e Sada</td>
       <td>15-20 de xuño</td>
       <td>100</td>
       <td rowspan="5">540</td>
      </tr>
      <tr>
       <td>23-28 de xuño</td>
       <td>100</td>
      </tr>
      <tr>
       <td>1-10 de setembro</td>
       <td>100</td>
      </tr>
      <tr>
       <td>Campamento xuvenil Virxe de Loreto. Porto do Son</td>
       <td>26 de agosto-4 setembro</td>
       <td>120</td>
      </tr>
      <tr>
       <td>Campamento xuvenil Espiñeira. Boiro</td>
       <td>26 de agosto-4 setembro</td>
       <td>120</td>
      </tr>
      <tr>
       <td rowspan="3">Lugo</td>
       <td>Albergue xuvenil Area. Viveiro</td>
       <td>21-29 de xuño</td>
       <td>100</td>
       <td rowspan="3">280</td>
      </tr>
      <tr>
       <td>Campamento xuvenil A Devesa. Ribadeo</td>
       <td>26 de agosto-4 setembro</td>
       <td>120</td>
      </tr>
      <tr>
       <td>Campamento xuvenil Os Chacotes. Palas de Rei</td>
       <td>26 de agosto-4 setembro</td>
       <td>60</td>
      </tr>
      <tr>
       <td>Ourense</td>
       <td>Campamento xuvenil Penedos de Xacinto. Entrimo</td>
       <td>26 de agosto-4 setembro</td>
       <td>100</td>
       <td>100</td>
      </tr>
      <tr>
       <td rowspan="3">Pontevedra</td>
       <td>Albergue xuvenil As Sinas. Vilanova de Arousa</td>
       <td>21-29 de xuño</td>
       <td>120</td>
       <td rowspan="3">300</td>
      </tr>
      <tr>
       <td>Campamento xuvenil Pontemaril. Forcarei</td>
       <td>26 de agosto-4 setembro</td>
       <td>120</td>
      </tr>
      <tr>
       <td>Campamento xuvenil Illa de Ons. Bueu</td>
       <td>21-28 de agosto</td>
       <td>60</td>
      </tr>
      <tr>
       <td colspan="4"></td>
       <td>1.220</td>
      </tr>
     </tbody>
    </table>

