---
date: '2012-12-12'
id: C3C1-041212-0001
page: 46370
number: 236
agency: 'Consellería de Presidencia, Administracións Públicas e Xustiza'
section: III. Outras disposicións.
title: >-
  ORDE do 30 de novembro de 2012 pola que se publica a modificación dos
  estatutos da Mancomunidade de Concellos da Comarca de Ferrol.
range: Orde
url: >-
  https://www.xunta.gal/dog/Publicados/2012/20121212/AnuncioC3C1-041212-0001_gl.html
---
<p>O procedemento de modificación dos estatutos das mancomunidades está regulado no artigo 143 da Lei 5/1997, do 22 de xullo, de Administración local de Galicia. En cumprimento do disposto no citado precepto, o presidente da mancomunidade remitiu á Consellería de Presidencia, Administracións Públicas e Xustiza a documentación relativa á súa modificación.</p>
    <p>Examinada a documentación, considérase que a tramitación da modificación estatutaria seguiu o procedemento legalmente previsto para tal fin.</p>
    <p>En síntese, para a adopción do acordo de modificación dos estatutos desta mancomunidade observouse a seguinte tramitación:</p>
    <p>– No Pleno do Concello de Cabanas, da sesión do 30 de maio de 2012, acordouse iniciar o procedemento de incorporación á Mancomunidade de Concellos da Comarca de Ferrol.</p>
    <p>– O Pleno da Mancomunidade de Concellos da Comarca de Ferrol, en sesión celebrada o día 11 de xuño de 2012, acordou por unanimidade dos presentes aceptar a incorporación do Concello de Cabanas á Mancomunidade.</p>
    <p>– O referido acordo someteuse a información pública en cumprimento do artigo 143.1.b) da Lei de Administración local de Galicia mediante edicto publicado no Boletín Oficial da provincia do 5 de xullo de 2012 (Corrección de erros do 18 de xullo de 2012), sen que contra el e no prazo dun mes se presentase ningunha alegación. Simultaneamente remitiuse o dito acordo á Deputación Provincial da Coruña e á Consellería de Presidencia, que emitiron informe favorable.</p>
    <p>– Os plenos de cada unha das entidades locais integrantes da mancomunidade aprobaron o acordo de modificación dos estatutos da Mancomunidade de Concellos de Comarca de Ferrol e remitiron á Dirección Xeral de Administración Local unha copia certificada dos acordos de modificación do seu artigo 1, no cal se recollen os concellos que integran a Mancomunidade.</p>
    <p>– Os devanditos acordos relativos á modificación do artigo 1 dos estatutos da Mancomunidade de Concellos da Comarca de Ferrol para proceder á incorporación do Concello de Cabanas foron adoptados polos concellos integrantes nas seguintes datas:</p>
    <p>• O 27 de setembro de 2012 polo Pleno do Concello de Ferrol, o 27 de setembro de 2012 polo Pleno do Concello de Narón, o 20 de setembro de 2012 polo Pleno do Concello de Neda, o 26 de setembro de 2012 polo Pleno do Concello de Cedeira, o 28 de setembro de 2012 polo Pleno do Concello de Mugardos, o 21 de setembro de 2012 polo Pleno do Concello de Valdoviño, o 4 de outubro de 2012 polo Pleno do Concello de Fene, e o 27 de setembro de 2012, polo Pleno do Concello de Ares.</p>
    <p>• Finalmente, o 30 de outubro de 2012, o presidente accidental da Mancomuidade de Concellos da Comarca de Ferrol remitiu a documentación íntegra, anteriormente sinalada, á Dirección Xeral de Administración Local, para publicación da modificación do artigo 1 dos seus estatutos no Diario Oficial de Galicia.</p>
    <p>Segundo o antedito e de conformidade co disposto no artigo 143.1º d) da Lei 5/1997, do 22 de xullo, de Administración Local de Galicia, e demais normativa de aplicación,</p>
    <h2>DISPOÑO:</h2>
    <p>Artigo único. Publicar a modificación do artigo 1.1 dos estatutos da Mancomunidade de Concellos da Comarca de Ferrol que se publican como anexo.</p>
    <p>Santiago de Compostela, 30 de novembro de 2012</p>
    <footer><p>Alfonso Rueda Valenzuela<br>Conselleiro de Presidencia, Administracións Públicas e Xustiza</p></footer>
    <h2>ANEXO<br>Modificación dos estatutos da Mancomunidade<br>de Concellos da Comarca de Ferrol</h2>
    <p>Artigo 1. Denominación</p>
    <p>1. Os concellos de Ares, Cabanas, Cedeira, Fene, Ferrol, Mugardos, Narón, Neda e Valdoviño, pertencentes á Comarca de Ferrol, ao amparo do disposto no ordenamento xurídico vixente, acordan constituírse en mancomunidade voluntaria de concellos para a organización e presentación de xeito mancomunado das obras e servizos da súa competencia que se recollen nos presentes estatutos.</p>

