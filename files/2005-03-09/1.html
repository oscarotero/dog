---
date: '2005-03-09'
page: 3
number: 47
agency: 'CONSELLERÍA DA PRESIDENCIA, RELACIÓNS INSTITUCIONAIS E ADMINISTRACIÓN PÚBLICA'
section: III. OUTRAS DISPOSICIÓNS
title: >-
  Orde conxunta do 25 de febreiro de 2005, das consellerías de Educación e
  Ordenación Universitaria e de Emigración, pola que se establece e se regula o
  programa de axudas para estudos universitarios destinadas a emigrantes galegos
  ou aos seus descendentes.
range: Orde
---
<p>A Consellería de Emigración é o órgano da Administración da comunidade autónoma ao que lle corresponden as competencias en materia de desenvolvemento da Lei 4/1983, do 15 de xuño, de recoñecemento da galeguidade, relacións coas comunidades galegas no exterior e política de apoio á inmigración nacional e estranxeira en Galicia.</p>
<p>A Consellería de Educación e Ordenación Universitaria asumiu as competencias que en materia de universidades lle foron transferidas á comunidade autónoma polo Decreto 1754/1987, do 18 de decembro (BOE do 19 de xaneiro; DOG do 17 de febreiro de 1988). Estas competencias fóronlle asignadas á Consellería de Educación no Decreto 62/1988, do 17 de marzo (DOG do 8 de abril).</p>
<p>En consecuencia, a Consellería de Emigración, a través da Dirección Xeral de Emigración e a Consellería de Educación e Ordenación Universitaria, a través da Dirección Xeral de Universidades, manifestan o interese en promover un programa que contribúa ao financiamento de estudos universitarios nas universidades do Sistema Universitario de Galicia.</p>
<p>Con este programa preténdese que aquelas familias galegas residentes no exterior poidan ofrecerlles aos seus fillos a posibilidade de realizar estudos para obter unha titulación universitaria en calquera das tres universidades de Galicia. Búscase deste xeito que estes mozos poidan formarse no eido cultural e educativo galego, no seo das súas institucións académicas, para desenvolver posteriormente o seu labor profesional tanto en Galicia como no país de residencia dos seus pais, ao mesmo tempo que se contribúe ao fortalecemento das súas orixes galegas.</p>
<p>Por todo isto, e desde os principios e obxectivos expostos, e no exercicio das facultades conferidas polo artigo 34 da Lei 1/1983, do 22 de febreiro, reguladora da Xunta e do seu presidente,</p>
<p>DISPOÑO:</p>
<p>Programa de axudas para estudos universitarios destinadas a emigrantes galegos ou aos seus descendentes:</p>
<p>Artigo 1º.-Obxecto.</p>
<p>Convócanse bolsas de estudo destinadas aos galegos, aos seus fillos e netos, con residencia familiar</p>
<p>no estranxeiro, con especiais aptitudes para o estudo, con insuficiencia de medios económicos e que desexen realizar estudos universitarios de 1º ciclo, 1º e 2º ciclo, ou 3º ciclo (etapa de formación) coa consecución das correspondentes titulacións nalgunha das universidades do Sistema Universitario de Galicia.</p>
<p>Neste programa, terán preferencia aqueles alumnos que pretendan seguir estudos de 1º e 2º ciclo. Os estudantes de 3º ciclo (etapa de formación) deberán comezar o período lectivo dentro do ano 2005.</p>
<p>Non se concederán axudas para a realización de mestrados, cursos de especialización nin para estudos propios das universidades. Tampouco poderán optar aqueles alumnos que teñan realizada a etapa de formación dun curso de doutoramento ou estean en posesión dun título de doutor, nin aqueles que cursen unha 2ª titulación universitaria, agás cando desexen acceder a titulacións de segundo ciclo e a segundos ciclos doutros estudos universitarios, desde calquera primeiro ciclo universitario.</p>
<p>Así mesmo, todos os trámites necesarios para matricularse na universidade do SUG elixida deberán ser realizados directamente polos propios solicitantes.</p>
<p>Artigo 2º.-Finalidade.</p>
<p>A súa finalidade será axudar a cubrir durante o curso 2005-2006 os gastos académicos derivados dos seus estudos, da estadía e manutención e da viaxe de ida e volta entre o lugar da súa residencia no estranxeiro e a Comunidade Autónoma de Galicia.</p>
<p>Artigo 3º.-Competencia.</p>
<p>A competencia para coñecer e resolver as solicitudes de axudas presentadas ao abeiro desta orde correspóndelles, conxuntamente, ao conselleiro de Emigración e ao conselleiro de Educación e Ordenación Universitaria.</p>
<p>Artigo 4º.-Orzamento e contía das axudas.</p>
<p>1. Para a concesión das bolsas destinarase un total de 200.000 euros con cargo á aplicación orzamentaria 17.02.213-A.480.0, dos orzamentos xerais da Comunidade Autónoma de Galicia para o ano 2005. Para a dita finalidade a Consellería de Educación e Ordenación Universitaria, a través da Dirección Xeral de Universidades, transfire a cantidade de 100.000 euros á Dirección Xeral de Emigración da Consellería de Emigración.</p>
<p>Porén, a cantidade total destinada ás bolsas poderase incrementar de acordo coas dispoñibilidades de crédito das dúas direccións xerais convocantes.</p>
<p>2. A contía máxima de cada axuda non poderá superar a cantidade de 5.800 euros.</p>
<p>Artigo 5º.-Requisitos.</p>
<p>Poderán solicitar estas axudas os alumnos que cumpran os seguintes requisitos:</p>
<p>a) Ser galego, fillo ou neto de galego.</p>
<p>b) Que os seus pais ou titores legais carezan de medios económicos suficientes para acadar a finalidade deste programa.</p>
<p>c) Que os seus pais teñan fixada a súa residencia no estranxeiro.</p>
<p>d) Posuír un rendemento académico suficiente de acordo cos criterios e comisión de avaliación indicados no artigo 10º.</p>
<p>e) No caso de desexar cursar estudos de 1º ciclo e 1º e 2º ciclo no Sistema Universitario de Galicia, deberán ter desenvolvidos todos os seus estudos con continuidade nos sistemas educativos oficiais vixentes e estaren cursando, no momento da convocatoria, estudos de grao medio no seu último curso, ou estudos universitarios de primeiro ou segundo ciclo sen que estes finalizasen.</p>
<p>No suposto de desexar cursar estudos de 3º ciclo (etapa de formación) nas tres universidades do SUG, deberán ter rematados os seus estudos universitarios de 1º e 2º ciclo nos anos 2002, 2003, 2004 ou 2005, agás os beneficiarios desta axuda na convocatoria anterior.</p>
<p>f) Os alumnos de 1º e 2º ciclo deberán matricularse dun curso completo, ou como mínimo de 60 créditos, nunha universidade do Sistema Universitario de Galicia nunha titulación de carácter oficial e validez nacional, agás naqueles casos en que por razóns académicas non sexa posible e poida xustificarse documentalmente.</p>
<p>Os alumnos de 3º ciclo (etapa de formación) deberán estar matriculados en todos os créditos necesarios en cada un dos cursos da etapa de formación.</p>
<p>g) Incorporarse en Galicia ao comezo do curso académico 2005/2006 ou, de non ser posible, no momento de matriculación efectiva e, en todo caso antes, do 10 de novembro de 2005. A este respecto deberá presentarse nas datas anteriormente indicadas na Consellería de Emigración ou na de Educación e Ordenación Universitaria.</p>
<p>Artigo 6º.-Solicitudes e prazo de presentación.</p>
<p>1. As solicitudes, segundo o modelo oficial (que se publica como anexo a esta orde, e ao dispor dos interesados nas dependencias da Consellería de Emigración e da Consellería de Educación e Ordenación Universitaria, nos enderezos da internet http:www.xunta.es/conselle/em e no http:www.edu.xunta.es) presentaranse, xunto coa documentación correspondente, indistintamente, no rexistro xeral da Consellería de Emigración ou da Consellería de Educación e Ordenación Universitaria; ou ben por calquera das formas previstas no artigo 38.4º da Lei 30/1992, do 26 de novembro, modificada pola Lei 4/1999, do 13 de xaneiro, de réxime xurídico das administracións públicas e do procedemento administrativo común. Se no uso deste dereito a solicitude é remitida por correo, presentarase en sobre aberto para que sexa datada e selada polo funcionario de correos antes de certificala.</p>
<p>As solicitudes e documentación correspondente remitiranse, segundo opte o solicitante por dirixila, a:</p>
<p>-Consellería de Emigración. Dirección Xeral de Emigración. Rúa dos Basquiños, 2, 15781 Santiago de Compostela (A Coruña).</p>
<p>-Consellería de Educación e Ordenación Universitaria. Dirección Xeral de Universidades. Servizo de Apoio e Orientación aos Estudantes Universitarios. Edificio administrativo San Caetano, s/n, 15781 Santiago de Compostela (A Coruña).</p>
<p>2. O prazo de presentación de solicitudes rematará o día 30 de setembro de 2005.</p>
<p>Artigo 7º.-Documentación.</p>
<p>Os solicitantes das axudas deberán presentar a seguinte documentación:.</p>
<p>a) Solicitude segundo o modelo normalizado do anexo I.</p>
<p>b) Copia do DNI ou doutro documento acreditativo da nacionalidade do solicitante.</p>
<p>c) Documento acreditativo da súa condición de galego ou ascendencia galega.</p>
<p>d) Documentos xustificativos da residencia dos seus pais no estranxeiro.</p>
<p>e) Copia da declaración da renda da unidade familiar correspondente ao exercicio de 2004. No caso de traballar por conta propia ou non estar suxeito á declaración ante Facenda, deberase achegar documentos xustificativos dos ingresos da unidade familiar no ano 2004.</p>
<p>f) Certificación académica, ou copia compulsada, dos estudos universitarios realizados polo solicitante, na que conste a súa duración, en anos académicos, materias cursadas e cualificacións obtidas. No caso de estudos validados, deberán presentar a certificación académica de idénticas características para os estudos de orixe.</p>
<p>Os alumnos que inicien o 1º curso dos seus estudos universitarios deberán achegar a certificación que acredite que reúnen os requisitos para poder acceder á universidade. Os alumnos con estudos validados por formación profesional deberán presentar o expediente académico.</p>
<p>En todos os casos a xustificación documental das cualificacións debe abranguer os 3 últimos cursos académicos. Tamén se poderá achegar a escala de notas aplicada polos centros onde realizou os seus estudos.</p>
<p>g) Copia do xustificante de matrícula correspondente ao curso académico 2005-2006. Para os alumnos de 3º ciclo, que non lles sexa posible a presentación deste documento, deberán achegar o certificado do secretario do departamento en que conste a admisión do solicitante no programa de doutoramento.</p>
<p>h) Declaración de conxunto de todas as axudas solicitadas ou concedidas tanto de entidades públicas como privadas para a mesma finalidade con indicación da súa contía (anexo II da orde).</p>
<p>i) Documento facilitado por unha entidade bancaria en España a nome do interesado, en que conste o código conta cliente, comprensivo dos códigos que identifican o banco, a oficina, o díxito de control e o número da conta en que se aboará o importe da axuda.</p>
<p>Todos os documentos teñen que ser oficiais, expedidos polas autoridades competentes, acompañados da súa tradución se están nun idioma distinto ao castelán ou galego, e legalizados mediante apostila ou vía diplomática.</p>
<p>Artigo 8º.-Tramitación.</p>
<p>1. Unha vez comprobado se todas as solicitudes presentadas reúnen os requisitos establecidos nesta orde de convocatoria, elaboraranse as listas provisionais das solicitudes admitidas e excluídas sinalándose as causas de exclusión. Estas listas poderán ser consultadas:</p>
<p>-Nos taboleiros de anuncios da Consellería de Emigración e da Consellería de Educación e Ordenación Universitaria.</p>
<p>-Nas delegacións provinciais da Consellería de Educación e Ordenación Universitaria.</p>
<p>-Nos centros de información universitaria das tres universidades do SUG.</p>
<p>-Nos enderezos da internet da Consellería de Emigración (http:www.xunta.es/conselle/em) e da Consellería de Educación e Ordenación Universitaria (http:www.edu.xunta.es).</p>
<p>As listas provisionais de admitidos e excluídos estarán expostas desde o 20 ao 31 de outubro (ambos os dous incluídos) de 2005. Os interesados poderán, durante ese mesmo prazo, formular as reclamacións e emendar erros e faltas de documentos ante a Dirección Xeral de Universidades e a Dirección Xeral de Emigración, presentando, se é o caso, a documentación necesaria.</p>
<p>Transcorrido este prazo sen que se emenden as causas de exclusión considerarase que o interesado desiste da súa petición procedendo ao arquivo do seu expediente sen máis trámite.</p>
<p>2. Se algún dos certificados ou xustificantes de carácter académico requiridos non puidese presentarse no prazo sinalado, o solicitante deberá achegar, dentro dese prazo, unha declaración xurada debidamente acompañada de documentos xustificativos expoñendo as causas desta imposibilidade sen prexuízo de que a presenten no mesmo momento en que esta se emita que en todo caso debe ser antes do 10 de novembro.</p>
<p>Artigo 9º.-Comisión avaliadora.</p>
<p>A selección dos candidatos será realizada por unha comisión avaliadora integrada por:</p>
<p>Presidente: o subdirector xeral de Universidades.</p>
<p>Vogais:</p>
<p>-A subdirectora xeral de Programas Sociais da Dirección Xeral de Emigración.</p>
<p>-O xefe do Servizo de Apoio e Orientación da Dirección Xeral de Universidades.</p>
<p>-A vicerreitora de Estudantes da Universidade de Santiago de Compostela.</p>
<p>O vicerreitor de Relacións Institucionais da Universidade de Vigo.</p>
<p>-A vicerreitora de Ordenación Académica da Universidade da Coruña.</p>
<p>Secretario: o xefe do Servizo de Atención Social aos Emigrantes da Dirección Xeral de Emigración, que actuará con voz e voto.</p>
<p>Se por calquera causa, no momento en que a comisión avaliadora teña que examinar as solicitudes, algún dos compoñentes non puidese asistir, será substituído pola persoa que para o efecto se nomee. Este nomeamento deberá recaer noutra persoa da dirección xeral correspondente ou da universidade en virtude da súa representación.</p>
<p>Se a comisión de valoración considerase que algún dos documentos achegados lle presentase dúbidas ou non acreditase suficientemente o conxunto dos requisitos e condicións referidos, poderá requirir do interesado que achegue no prazo de 10 días o documento ou documentos aclaratorios pertinentes.</p>
<p>Artigo 10º.-Selección.</p>
<p>A selección dos beneficiarios será realizada pola comisión avaliadora atendendo aos seguintes criterios:</p>
<p>-Valoración do expediente académico do interesado en función das materias aprobadas, as súas cualificacións e o número de materias/créditos por curso da titulación.</p>
<p>-Valoración das circunstancias económicas da unidade familiar en que se atope integrado o beneficiario.</p>
<p>-País de procedencia, con especial atención aos residentes en países máis afastados ou en situación de crise económica e a aqueles solicitantes que comezan os seus estudos en Galicia.</p>
<p>Artigo 11º.-Resolución.</p>
<p>1. Efectuada a selección pola comisión avaliadora, esta elevará informe proposta aos conselleiros de Educación e Ordenación Universitaria e de Emigración para que resolvan.</p>
<p>2. O prazo máximo para resolver será de nove meses, que comezarán a contar desde a data de publicación desta orde no Diario Oficial de Galicia. Transcorrido o dito prazo sen que se ditasen as resolucións expresas, poderán entenderse desestimadas as solicitudes, de acordo co establecido nos artigos 1 e 2 da Lei 6/2001, do 29 de xuño, de adecuación da normativa da Comunidade Autónoma de Galicia á Lei 4/1999, do 13 de xaneiro, de modificación da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>3. As resolucións que se diten neste procedemento esgotan a vía administrativa, e contra elas cabe interpoñer potestativamente recurso de reposición ante o mesmo órgano que as ditou, no prazo dun mes contado a partir do día seguinte ao da recepción da correspondente notificación, no caso de resolucións expresas, ou no prazo de tres meses contados a partir do día seguinte a aquel en que se entenda producido o acto presunto, no caso de resolucións desestimadas por silencio administrativo, de acordo co disposto na Lei 30/1992, do 26 de novembro,</p>
<p>de réxime xurídico das administracións públicas e do procedemento administrativo común.</p>
<p>Así mesmo, poderá interpoñerse recurso contencioso-administrativo ante o Tribunal Superior de Xustiza de Galicia, no prazo de dous meses contados a partir do día seguinte ao da recepción da correspondente notificación, no caso de resolucións expresas, ou no prazo de seis meses contados a partir do día seguinte a aquel en que se entenda producido o acto presunto, no caso de resolucións desestimadas por silencio administrativo, de acordo co establecido na Lei 29/1998, do 13 de xullo, da xurisdición contencioso-administrativa.</p>
<p>Artigo 12º.-Pagamento.</p>
<p>Para o aboamento das axudas convocadas nesta orde, e de acordo co estipulado nos artigos 15 e 16 do Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia, poderase acordar no momento da concesión un anticipo de pagamento de ata un 80%, librándose o 20% restante no momento en que o beneficiario presente os documentos acreditativos de cursar os estudos, así como declaración complementaria do conxunto das axudas solicitadas, tanto as aprobadas ou concedidas como as pendentes de resolución, para o mesmo proxecto, das distintas administracións públicas competentes ou calquera dos seus organismos, entes ou sociedades.</p>
<p>O pagamento ao beneficiario faráselle mediante transferencia bancaria ou cheque bancario nominativo.</p>
<p>Artigo 13º.-Obrigas dos bolseiros.</p>
<p>Os beneficiarios das axudas quedan obrigados ao seguinte:</p>
<p>-Incorporarse á universidade en que se van realizar os estudos ao comezo do curso académico 2005/2006 ou, de non ser posible, no momento de matriculación efectiva e, en todo caso, antes do 10 de novembro de 2005.</p>
<p>-Residir durante o curso académico na Comunidade Autónoma de Galicia, agás os beneficiarios acollidos a programas de intercambio que posúan as universidades do SUG.</p>
<p>-Remitir á Dirección Xeral de Emigración, ao finalizar o curso académico, e sempre antes do día 30 de outubro de 2006, unha certificación académica dos estudos realizados durante o desfrute da bolsa.</p>
<p>-Someterse aos requisitos legais e regulamentarios que recolla a normativa xeral de aplicación ás axudas e subvencións da Xunta de Galicia, así como ás actuacións de comprobación que respecto da xestión de fondos pode efectuar a entidade concedente e as de control financeiro que realice a Intervención Xeral da comunidade autónoma e os procedementos fiscalizadores do Tribunal de Contas e do Consello de Contas.</p>
<p>Artigo 14º.-Incompatibilidades, seguimento, modificación da resolución de concesión e revogación.</p>
<p>Estas bolsas son incompatibles coa percepción de prestacións de desemprego de nivel contributivo ou</p>
<p>do subsidio por desemprego de nivel asistencial, coa realización dun traballo remunerado, co desfrute de calquera outro tipo de bolsas ou axudas, tanto de institucións públicas como privadas que teñan a mesma finalidade.</p>
<p>Estas bolsas son compatibles coas axudas Erasmus, Séneca-Sicue e con aquelas concedidas especificamente en aplicación de convenios de intercambio entre as universidades do SUG e outras do exterior.</p>
<p>A solicitude desta axuda supón o compromiso de aceptar que a Consellería de Educación e Ordenación Universitaria e a Consellería de Emigración fagan as comprobacións que consideren precisas para asegurar o cumprimento do contido e condicións do programa en caso de concesión.</p>
<p>Os beneficiarios das axudas quedan obrigados a comunicarlle á Consellería de Emigración, no momento en que se produza calquera alteración dos requisitos exixidos na convocatoria ou de circunstancias sobrevidas que impidan ou dificulten a realización dos estudos, podendo esta consellería adoptar a resolución de modificación da concesión ou de revogación que corresponda.</p>
<p>Procederá a revogación das axudas, así como o reintegro total ou parcial das cantidades percibidas e a exixencia dos xuros de demora, nos casos e nos termos previstos no artigo 78 da Lei de réxime financeiro e orzamentario de Galicia e no Decreto 287/2000.</p>
<p>Disposición adicional</p>
<p>Única.-Delégase no director xeral de Emigración e no director xeral de Universidades a competencia para coñecer e resolver, conxuntamente, a concesión ou denegación das axudas presentadas ao abeiro desta orde.</p>
<p>De conformidade co establecido no artigo 13 da Lei 30/1992, do 26 de novembro, de réxime xurídico das administracións públicas e do procedemento administrativo común, as resolucións administrativas que se adopten por delegación indicarán expresamente esta circunstancia e consideraranse ditadas polo órgano delegante. A delegación será revogable en calquera momento polo órgano que a conferise.</p>
<p>Disposicións derradeiras</p>
<p>Primeira.-Autorízanse o director xeral de Emigración da Consellería de Emigración e o director xeral de Universidades da Consellería de Educación e Ordenación Universitaria para ditar as resolucións que sexan necesarias para o cumprimento desta orde.</p>
<p>Segunda.-Esta orde entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, 25 de febreiro de 2005.</p>
<p>Celso Currás FernándezAurelio Miras Portugal</p>
<p>Conselleiro de EducaciónConselleiro de Emigración</p>
<p>e Ordenación Universitaria</p>

