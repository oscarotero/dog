---
date: '1999-03-10'
id: '5016'
page: 2762
number: 48
agency: UNIVERSIDADE DE VIGO
section: III. OUTRAS DISPOSICIÓNS
title: >-
  Resolución do 11 de febreiro de 1999 pola que se ordena a publicación do
  regulamento de títulos propios da Universidade de Vigo, aprobado en Xunta de
  Goberno do 16 de novembro de 1998.
range: Resolución
url: 'https://www.xunta.gal/dog/Publicados/1999/19990310/Anuncio5016_gl.html'
---
<p>Aprobado o Regulamento de títulos propios da Universidade de Vigo, pola Xunta de Goberno na súa sesión celebrada o 16 de novembro de 1998, este rectorado resolveu publicalo. Figura no anexo desta resolución.</p>
<p>Vigo, 11 de febreiro de 1999.</p>
<p>Domingo Docampo Amoedo</p>
<p>Rector da Universidade de Vigo</p>
<p>ANEXO</p>
<p>A Lei de reforma universitaria, no seu artigo 28.3º, outórgalles ás universidades, en uso da súa autonomía, a posibilidade de dispensar ensinanzas conducentes á obtención de diplomas e títulos distintos daqueles que teñen carácter oficial, validez en todo o territorio nacional e que serán expedidos no nome de El-Rei polo rector.</p>
<p>O R.D. 778/1998, do 30 de abril (BOE do 1 de maio) e o R.D. 185/1985, do 23 de xaneiro (BOE do 16 de febreiro), polos que se regula o terceiro ciclo de estudios universitarios, a obtención e expedición do título de doutor e outros estudios posgraduados e que , no seu Art. 171 (Títulos de posgraduado non oficiais) volve incidir sobre a capacidade das universidades para dispensar ensinanzas conducentes a diplomas ou títulos que carecerán de carácter oficial en tanto o Goberno non estableza o contrario.</p>
<p>O R.D. 1496/1987, do 6 de novembro (BOE do 14 de decembro), sobre obtención, expedición e homologación de títulos universitarios, na súa sección segunda (Art. 6º, 7º e 8º) establece as condicións xerais para a expedición dos diplomas e títulos propios das universidades.</p>
<p>O convenio interuniversitario sobre estudios de posgrao conducentes a diplomas e títulos propios da universidades asinantes, establece normas sobre a delimitación, obtención e expedición deste tipo de diplomas e títulos de cara a dotalos dunha maior homoxeneidade.</p>
<p>Así mesmo os estatutos da Universidade de Vigo aprobados polo Claustro nos artigos 7.2n, e 198 volven recolle-la citada posibilidade, especificando ademais:</p>
<p>a) É competencia da Xunta de Goberno (artigo 77.u e artigo 200) regular e someter ó Claustro para a súa remisión ó Consello Social as propostas para a obtención de títulos académicos propios e o financiamento correspondente, establece-las normas xerais que regulen a organización e aprobación dos estudios propios, así como o procedemento para expedir certificacións ou diplomas.</p>
<p>b) Son funcións do Claustro (artigo 72.p) aproba-las ensinanzas conducentes á obteción de títulos propios da Universidade de Vigo.</p>
<p>En virtude dos preceptos reguladores mencionados e para poder concreta-la oferta de diplomas e títulos propios da Universidade de Vigo, a Xunta de Goberno acorda:</p>
<p>Dos títulos propios</p>
<p>Capítulo I</p>
<p>Descrición e estructuración</p>
<p>dos títulos propios</p>
<p>Artigo 1º</p>
<p>A Universidade de Vigo, de acordo coa lexislación vixente, poderá dispensar ensinanzas conducentes</p>
<p>á obtención de diplomas e títulos propios, que serán distintos dos títulos oficiais e dos estudios de terceiro ciclo.</p>
<p>Artigo 2º</p>
<p>As ensinanzas propias da Universidade de Vigo rexeranse polas disposicións legais vixentes que lle sexan de aplicación e por este regulamento.</p>
<p>Artigo 3º</p>
<p>A implantación destas ensinanzas responderá a necesidades científicas, profesionais, sociais e económicas, sen pretender substituír, en ningún caso, a aquelas conducentes á obtención de títulos homologados. A duración das ensinanzas propias da Universidade de Vigo establecerase en créditos, o seu valor será o que marque a normativa vixente no seu momento.</p>
<p>Artigo 4º</p>
<p>Sen mingua da capacidade dos centros, departamentos e institutos da Universidade de Vigo de certificar cursos ou seminarios de perfeccionamento ou especialización conducentes a certificados de asistencia ou participación expedidos polo correspondente director ou decano, a Universidade de Vigo non outorgará ningún título correspondente a ensinanzas propias que teñan unha duración inferior a 20 créditos.</p>
<p>Artigo 5º</p>
<p>denominación dos títulos propios nunca poderá ser coincidente coa dos homologados oficialmente, nin inducir a confusión con estes, nin incorpora-los elementos identificativos a que fai referencia o punto 3º do Art. I do R.D. 1496/1987, do 6 de novembro.</p>
<p>Artigo 6º</p>
<p>As ensinanzas conducentes á obtención dos diplomas ou títulos propios da Universidade de Vigo dividiranse en:</p>
<p>Ensinanzas propias da Universidade de Vigo: serán cíclicas, de 1º e 2º, de 1º, 2º e 3º ciclo, con denominación e plans de estudios fixos, de carácter científico ou profesional. A súa elaboración e implantación rexerase pola normativa para a aprobación de plans de estudios de títulos de carácter oficial e validez no Estado español e pola normativa propia da Universidade de Vigo sobre estructura e organización académica de plans de estudio vixente no seu momento.</p>
<p>Ensinanzas de posgrao serán aquelas que versen sobre campos do saber propios dos estudios de procedencia ou de carácter intercurricular e interdisciplinar, especialmente orientados á aplicación profesional dos ditos saberes. Daquela, teñen como finalidade unha formación específica ou unha especialización universitaria, debendo responder a necesidades ou intereses do contorno social, de tipo cultural, científico, artístico, técnico ou profesional.</p>
<p>Capítulo II</p>
<p>As ensinanzas de posgrao</p>
<p>Artigo 7º</p>
<p>As ensinanzas de posgrao son estudios dunha duración temporal non superior ós dous anos, cunha denominación concreta e non necesariamente mantidos durante o tempo. Estructuraranse en dous tipos:</p>
<p>a) Mestrado ou magister.</p>
<p>b) Experto ou especialista.</p>
<p>Artigo 8º</p>
<p>Mestrado ou magister universitario. Son aquelas ensinanzas orientadas a titulados universitarios de segundo ciclo cando a súa titulación garde relación coas ensinanzas especializadas do título propio. Excepcionalmente, cando a especificidade dun mestrado teña unha conexión directa de formación ou complementación con títulos universitarios de primeiro ciclo, poderán acceder a tales cursos os diplomados universitarios, ós que se lle esixirá unha experiencia profesional de 3 anos e unha formación universitaria de posgrao equivalente a 20 créditos na especialidade.</p>
<p>1. As ensinanzas de mestrado comprenderán, como mínimo, 50 créditos lectivos entre teóricos e prácticos, e terán unha duración de dous cursos académicos, aínda que excepcionalmente poderanse dispensar nun.</p>
<p>2. A superación das devanditas ensinanzas dará dereito á obtención do título de mestrado ou magister en ...</p>
<p>Artigo 9º</p>
<p>Experto ou especialista universitario. Son aqueles estudios orientados a titulados universitarios de primeiro ou segundo ciclo. De acordo co establecido no artigo 7.1º do R.D. 1496/1987, poderán seren tamén admitidos nestes cursos profesionais directamente relacionados coa especialidade do título que reúnan os requisitos habituais de acceso á universidade, sempre que non superen o 25% do total de alumnos do curso.</p>
<p>1. As ensinanzas de experto ou especialista universitario comprenderán como mínimo 20 créditos lectivos entre teóricos e prácticos e terán unha duración entre medio e un curso académico.</p>
<p>2. A superación das ensinanzas de experto ou especialista universitario dará dereito ó diploma ou título de Experto ou Especialista en ...</p>
<p>Artigo 10º</p>
<p>Os estudios de posgrao da Universidade de Vigo funcionarán en réxime de autofinanciamento e os seus aspectos económicos axustaranse ás disposicións vixentes. O financiamento poderá facerse por calquera das seguintes canles, ou por varios simultaneamente:</p>
<p>a) Taxas de matrícula.</p>
<p>b) Subvencións de entidades públicas ou privadas.</p>
<p>c) Convenios con entidades públicas ou privadas.</p>
<p>Artigo 11º</p>
<p>O 10% dos ingresos brutos do curso serán retraídos en favor da Universidade de Vigo en concepto de custos indirectos. Unha vez descontados os gastos (incluído o 10% citado) o 15% dos ingresos serán para a dependencia organizadora e o 85% restante destinarase para paga-los profesores e PAS da Universidade de Vigo. As retribucións do profesorado estarán limitadas ó establecido na normativa vixente (Art. 11 e 45.1º da L.R.U., Lei 53/1984 de incompatibilidades do persoal ó servicio das administracións públicas e R.D. 1930/1984).</p>
<p>Artigo 12º</p>
<p>A organización, realización e responsabilidade académica das ensinanzas de posgrao corresponde ós centros, departamentos, institutos e centros adscritos da Universidade de Vigo, os cales se responsabilizarán do seu deseño, cumprimento e funcionamento. Poderán ser organizados tamén por varios departamentos, centros ou institutos cando así o esixa o seu carácter interdisciplinar ou intercurricular. Na organización tamén poden participar institucións alleas á universidade.</p>
<p>Artigo 13º</p>
<p>A proposta de director do curso deberá recaer nun profesor da Universidade de Vigo co grao de doutor, mestrado ou experto na especialidade.</p>
<p>Capítulo III</p>
<p>Réxime académico e administrativo</p>
<p>das ensinanzas de posgrao</p>
<p>Artigo 14º</p>
<p>Tódalas propostas de organización de ensinanzas de posgrao, dirixidas ó rector da Universidade de Vigo e co informe favorable da correspondente Xunta de Centro, Consello de Departamento ou Instituto Universitario, presentaranse no vicerrectorado competente.</p>
<p>Artigo 15º</p>
<p>A presentación das devanditas propostas farase cunha antelación mínima de cinco meses ó comezo do curso académico e deberá incluír:</p>
<p>A) Memoria xustificativa segundo modelo oficial que, alomenos, conterá os puntos seguintes:</p>
<p>1. Portada na que se detallará o tipo de ensino da que se trata, o título do curso, o centro, departamento ou instituto organizador, o número total de créditos (teóricos e prácticos) e data de comenzo e de finalización.</p>
<p>2. Proposta de director/a ou directores, achegando o seu currículo.</p>
<p>3. Definición de obxectivos e contidos básicos das ensinanzas.</p>
<p>4. Xustificación académica e social.</p>
<p>5. Os seus destinatarios e condicións de acceso: prazas mínimas e máximas ofertadas e criterios de selección. En todo caso, indicarase unha porcentaxe mínima de matrícula que garanta a realización do curso.</p>
<p>6. Relación de profesorado responsable da docencia co seu currículo.</p>
<p>7. Plan de estudios ou programación académica:</p>
<p>a) Programa das materias dispensadas por cada profesor, detallando o seu contido básico, créditos teóricos e prácticos e horario correspondente.</p>
<p>b) Prácticas e outras actividades.</p>
<p>c) Metodoloxía didáctica.</p>
<p>d) Sistema de avaliación e requisitos para a obtención do título.</p>
<p>8. Proposta de previsións orzamentarias que, alomenos, conteña os seguintes puntos:</p>
<p>a) Previsión de gasto: gastos correntes, investimentos e outros gastos.</p>
<p>b) Previsións de ingresos: taxas de matrícula, subvencións que poidan contribuír a reduci-las taxas de matrícula, outros ingresos.</p>
<p>B) Solicitude de aprobación de taxas polo Consello Social, en modelo oficial, aprobado polo Pleno do Consello Social, e debidamente cuberto.</p>
<p>Artigo 16º</p>
<p>Unha vez recibida a proposta e nun prazo non superior a 5 días naturais, o vicerrectorado competente remitirá unha copia desta ó Servicio de Contabilidade da Universidade de Vigo para que emita informe sobre a devandita proposta nun prazo non superior a 20 días naturais a partir da data de saída do devandito vicerrectorado.</p>
<p>Artigo 17º</p>
<p>Toda a documentación resultante, e nun prazo non superior a 30 días naturais a partir da data de remisión ó Servicio de Contabilidade da Universidade de Vigo, será estudiada pola Comisión de Ordenación Académica e Validacións delegada da Xunta de Goberno, co fin de preparar unha proposta de resolución, a cal será debatida na seguinte sesión ordinaria da Xunta de Goberno que emitirá o pertinente informe, de acordo co Art. 77 u. dos estatutos, para a súa aprobación definitiva polo Claustro, segundo o indicado no Art. 72 p. dos estatutos.</p>
<p>Artigo 18º</p>
<p>Como mínimo, un tercio do profesorado que dispense o curso, será da Universidade de Vigo. No caso de ensinanzas das que a temática non corresponda cos campos do saber dos centros, departamentos ou institutos existentes na Universidade de</p>
<p>Vigo, o tercio do profesorado propio poderá ser substituído por profesorado doutras universidades.</p>
<p>1. Un tercio do profesorado que dispense o curso posuirán o título de doutor, mestrado ou experto universitario.</p>
<p>2. No caso das ensinanzas conducentes ó título de experto ou especialista das que a súa proposta estea directamente relacionada cos ámbitos das áreas de coñecemento específicas de só 1º ciclo, ata un máximo do 75% da docencia poderá estar a cargo de titulados de 1º ciclo e/ou especialistas non titulados de recoñecido prestixio.</p>
<p>Artigo 19º</p>
<p>O acceso a estudios de posgrao por parte de quen estea en posesión dun título estranxeiro, farase sen necesidade de homologación do seu título, sendo suficiente a autorización concedida polo rector, que será expedida logo da comprobación da correspondencia do título estranxeiro presentado.</p>
<p>Artigo 20º</p>
<p>Os organizadores das ensinanzas de posgrao poderán validar ata a metade dos créditos por outras ensinanzas de posgrao previamente realizados, seguindo os criterios establecidos no anexo I do R.D. 1497/1987, do 27 de novembro, sobre directrices xerais comúns de plans de estudio.</p>
<p>Artigo 21º</p>
<p>A xestión da matrícula levarase a cabo no centro, departamento ou instituto organizador. A responsabilidade da inscrición, publicación de listas de admitidos e resolucións de reclamacións recaerá no director do curso, que contará coa axuda administrativa e informática da dependencia organizadora do curso.</p>
<p>Artigo 22º</p>
<p>Unha vez finalizadas as actividades do título propio desenvolvidas, o seu director presentará, no prazo máximo de tres meses, unha memoria final, que constará de dúas partes:</p>
<p>a) Memoria académica, na que, seguindo o modelo oficial, se reflectirán, alomenos, os seguintes aspectos: portada, relación definitiva de admitidos que acadaron o título, relación definitiva do profesorado responsable da docencia e plan de estudios ou programación académica.</p>
<p>b) Memoria económica en modelo oficial e na que se reflectirá o cumprimento do orzamento e a súa situación económica. Esta memoria económica deberá ser presentada tamén ó Consello Social e será referendada polos servicios económicos da Universidade de Vigo.</p>
<p>Capítulo IV</p>
<p>Rexistro e expedición de títulos propios</p>
<p>Artigo 23º</p>
<p>Os títulos ós que conduzan as ensinanzas propias e de posgrao aprobadas pola Universidade de Vigo,</p>
<p>de acordo co establecido legalmente, serán consignados nun libro de rexistro específico de títulos propios establecido pola universidade, con carácter centralizado, e en análogas condicións de identificación, custodia, certificación e carácter público que o rexistro relativo os títulos oficiais.</p>
<p>Artigo 24º</p>
<p>Os títulos das ensinanzas propias serán outorgados polo rector e neles debe figura-lo nome e os dous apelidos do interesado, a data de nacemento, o nome completo do curso e código, os créditos ou as horas de duración, a data de expedición, número de rexistro do libro e coas rúbricas do xefe de servicio, do rector e do interesado. O título levará no seu reverso a descrición das ensinanzas que forman o programa de estudios detallando as materias, créditos e actividades que inclúe o programa. Así mesmo indicará a titulación previa ou os requisitos a través dos que se accedeu a el.</p>
<p>Artigo 25º</p>
<p>Os títulos correspondentes ás ensinanzas de posgrao serán outorgados polo rector e neles deben figura-lo nome e os dous apelidos do interesado, a data de nacemento, o nome completo do curso, os créditos ou as horas de duración, a data de expedición, número de rexistro do libro e coas rúbricas do director do curso, do rector e do interesado. O título levará no seu reverso a descrición das ensinanzas que forman o programa de estudios detallando as materias, créditos e actividades que inclúe o programa. Así mesmo, indicará a titulación previa ou os requisitos a través dos que se accedeu a el.</p>
<p>Artigo 26º</p>
<p>A obtención do título ó que dan lugar as ensinanzas propias e de posgrao só poderá acadarse unha vez superado o proceso de avaliación das devanditas ensinanzas segundo o sistema que se estableza nelas. A simple asistencia non dará lugar, en ningún caso, á obtención do título. No caso de non supera-la avaliación correspondente só se poderá expedir un certificado de asistencia, que será expedido polo director ou coordinador destes estudios.</p>
<p>Disposición adicional única</p>
<p>Ó abeiro do Art. 54.3º b) da L.R.U, Art. 77 u. dos estatutos da Universidade de Vigo, Art. 1.10º do Regulamento de organización e funcionamento interno do Consello Social da Universidade de Vigo e demais lexislación ó caso, o importe das taxas, exencións e financiamento correspondente ós títulos propios e cursos de formación será establecido polo Consello Social.</p>
<p>Disposición derrogatoria</p>
<p>O presente regulamento anula calquera outro acordo ou disposición de igual ou inferior rango que se opoña a el.</p>
<p>Disposición derradeira</p>
<p>O presente regulamento entrará en vigor o día seguinte ó da súa aprobación pola Xunta de Goberno.</p>
<p>Dilixencia: para facer constar que o presente Regulamento de títulos propios foi aprobado en sesión ordinaria da Xunta de Goberno desta universidade o 16 de novembro de 1998.</p>
<p>Margarita Estévez Toranzo</p>
<p>Secretaria xeral</p>

