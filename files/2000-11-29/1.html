---
date: '2000-11-29'
id: 14B26
page: 15
number: 231
agency: CONSELLERÍA DE ECONOMÍA E FACENDA
section: I. DISPOSICIÓNS XERAIS
title: >-
  Orde do 27 de novembro de 2000 pola que se modifica a do 11 de febreiro de
  1998, sobre tramitación anticipada de expedientes de gasto.
range: Orde
url: 'https://www.xunta.gal/dog/Publicados/2000/20001129/Anuncio14B26_gl.html'
---
<p>A Orde do 11 de febreiro de 1998 regula a tramitación anticipada de expedientes de gasto imputables ós capítulos II, IV, VI e VII, dos orzamentos xerais da Comunidade Autónoma.</p>
<p>Con posterioridade á publicación da citada orde advertiuse a necesidade de amplia-los capítulos ós que se lles poden imputa-los expedientes de gasto, así como estende-los seus efectos ata o momento inmediatamente anterior á fase de disposición ou compromiso de gasto das subvencións financiadas con fondos europeos.</p>
<p>En virtude do exposto,</p>
<p>DISPOÑO:</p>
<p>Artigo único.</p>
<p>1. Modifícase o texto do primeiro parágrafo do art. 1º, que queda redactado do seguinte xeito:</p>
<p>«Artigo 1º.-Os expedientes de gastos ós que se refiren os artigos 2º e 3º desta orde imputables ós orzamentos xerais da Comunidade Autónoma poderán iniciarse, sempre que as necesidades que se teñan que satisfacer poidan ser razoablemente previstas anticipadamente, nos seguintes supostos».</p>
<p>2. Modifícase o texto do art. 1º punto 1.2, substituíndoo polo seguinte:</p>
<p>«1.2 Se na data do 20 de outubro non estivese aprobado polo Consello da Xunta o proxecto de orzamentos para a súa remisión ó Parlamento, segundo dispón o art. 52 do texto refundido da Lei de réxime financeiro e orzamentario de Galicia, poderá igualmente iniciarse a tramitación de expedientes anticipados durante o período que medie entre a citada data e a do 31 de decembro do correspondente exercicio orzamentario, sempre e cando se acredite que normalmente vai existir crédito axeitado e suficiente para o gasto que se vai efectuar».</p>
<p>3. Engádese o punto 3 ó do art. 3º co seguinte texto:</p>
<p>«Non obstante o establecido no punto 1 do art. 1º poderán tramitarse, no exercicio inmediatamente anterior ó que se vaian imputa-los correspondentes gastos, os expedientes relativos ás bases reguladoras ou convocatorias de axudas e subvencións derivadas da aplicación de regulamentos comunitarios con financiamento procedente dos fondos europeos, sempre que se reúnan os seguintes requisitos:</p>
<p>a) Que exista regulación das axudas pola Unión Europea ou de ámbito estatal dictada en desenvolvemento ou transposición dela.</p>
<p>b) Que existan compromisos de financiamento destinados á aplicación das medidas ás que se refire a línea anterior.</p>
<p>En todo caso, nas bases reguladoras ou convocatorias farase constar que a concesión das axudas ou subvencións estará sometida á condición suspensiva de existencia de crédito axeitado e suficiente no momento da resolución.</p>
<p>Disposición derradeira</p>
<p>Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 27 de novembro de 2000.</p>
<p>José Antonio Orza Fernández</p>
<p>Conselleiro de Economía e Facenda</p>

