---
date: '2000-11-29'
id: 14B42
page: 15
number: 231
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 20 de outubro de 2000, da Delegación Provincial da Coruña, pola
  que se dispón o depósito e a publicación, no Diario Oficial de Galicia, do
  convenio colectivo da empresa Elaboradora de Cefalópodos, S.A. (Elcesa).
range: Resolución
url: 'https://www.xunta.gal/dog/Publicados/2000/20001129/Anuncio14B42_gl.html'
---
<p>Visto o expediente do convenio colectivo da empresa Elaboradora de Cefalópodos, S.A. (Elcesa) (código 1503442), que tivo entrada nesta delegación provincial o día 11-10-2000, subscrito en representación da parte económica pola empresa, e, da parte social, polos delegados de persoal, o día 29-9-2000, de conformidade co disposto no artigo 90.2º e 3º, do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación provincial</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo, que consta nesta delegación provincial, e notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación.</p>
<p>Segundo.-Dispoñe-la súa publicación no Diario Oficial de Galicia.</p>
<p>A Coruña, 20 de outubro de 2000.</p>
<p>José Antonio Álvarez Vidal</p>
<p>Delegado provincial da Coruña</p>
<p>II convenio colectivo de ámbito de empresa</p>
<p>Elaboradora de Cefalópodos, S.A.</p>
<p>Artigo 1º.-Ámbito de aplicación.</p>
<p>Este convenio colectivo será de aplicación á totalidade dos traballadores e traballadoras que presten os seus servicios nos dous centros de traballo da empresa Elcesa, situados en Sada e polígono de Bergondo, así como os que ingresen na empresa durante a súa vixencia.</p>
<p>Artigo 2º.-Vixencia e duración.</p>
<p>O presente convenio colectivo terá unha duración de dous anos, e entrará en vigor para tódolos efectos o día 1 de xaneiro de 2000 ata o 31 de decembro de 2001, e durante a súa vixencia non poderá ser afectado polo disposto en convenio de ámbito distinto, todo iso ó abeiro de canto prevexa o artigo 84 da Lei 8/1980, do 10 de marzo, que aprobou o Estatuto dos traballadores.</p>
<p>Artigo 3º</p>
<p>O presente convenio extinguirase o 31 de decembro de 2001 sen necesidade de denuncia previa.</p>
<p>Artigo 4º.-Condicións máis beneficiosas.</p>
<p>Tódalas condicións contidas neste convenio establécense co carácter de mínimas. Os pactos actualmente existentes ou costumes máis beneficiosos sobre condicións serán respectados.</p>
<p>Artigo 5º.-Comisión paritaria do convenio.</p>
<p>Constitúese unha comisión paritaria, que cumprirá as seguintes funcións:</p>
<p>-Interpretación das cláusulas deste convenio.</p>
<p>-Aplicación do pactado e vixilancia do seu cumprimento.</p>
<p>-Mediación, arbitraxe e conciliación no caso de conflicto colectivo, cando se solicite por instancia dun dos seus órganos.</p>
<p>-A comisión paritaria estará integrada por dous órganos, un en representación do sector social e outro en representación da empresa, cada un estará integrado por tres representantes pertencentes á comisión negociadora. Ámbalas partes poderán ser asistidas por un asesor, con voz pero sen voto. Os acordos da comisión paritaria requirirán, validamente constituída, a asistencia á reunión de dous membros de cada unha das representacións.</p>
<p>Artigo 6º.-Horario de traballo e xornada.</p>
<p>A xornada de traballo fíxase en 40 horas semanais efectivas, e aboaranse como extraordinarias o exceso de horas traballadas coas recargas que se establezan neste convenio.</p>
<p>A xornada establecerase de luns a venres, a razón de 7 horas e 12 minutos diarios de xornada continua intensiva; a xornada do sábado será de 8 a 12 da mañá.</p>
<p>O persoal terá un descanso de trinta minutos que se contabilizará dentro da xornada laboral e no momento de menos afluencia de traballo.</p>
<p>O total anual de horas efectivas de traballo é de 1.826 horas, salvo que por lei de rango superior se modificase o dito cómputo.</p>
<p>Artigo 7º.-Horas extraordinarias.</p>
<p>As horas extraordinarias prestadas polo persoal masculino e feminino serán satisfeitas cunha recarga do 80% sobre o salario tipo hora ordinaria que resulte da aplicación das retribucións fixadas no convenio.</p>
<p>Artigo 8º.-Premio por matrimonio.</p>
<p>Todo traballador/a que contraia matrimonio estando de alta na empresa, cunha antigüidade mínima de seis meses, percibirá un premio a cargo desta, consistente en vinte mil pesetas.</p>
<p>Artigo 9º.-Vacacións.</p>
<p>O descanso anual retribuído de persoal comprendido no presente convenio será de trinta días naturais a partir do primeiro ano de traballo, establecéndose a data para as vacacións de común acordo entre as partes (empresarios e traballadores), confeccionándose para tal fin unha lista de vacacións que deberá estar exposta nas empresas antes do 31 de marzo. Fixaranse no primeiro trimestre do ano, por orde de antigüidade e orde rotativa nos sucesivos anos; no caso de non chegar a acordo, quince días serán sinalados polo empresario e outros quince polo traballador.</p>
<p>O persoal que ingrese na empresa no transcurso do ano terá dereito á parte proporcional do tempo traballado; en todo caso respectarase o establecido no Estatuto dos traballadores.</p>
<p>Artigo 10º.-Día da patroa e festivos locais.</p>
<p>Establécese como día festivo non recuperable o día dezaseis de xullo, o día da patroa a Virxe do Carme. Así mesmo, os dous centros de traballo da empresa Elcesa rexeranse polos festivos locais da Coruña (16 de febreiro e 7 de outubro).</p>
<p>Artigo 11º.-Retribucións.</p>
<p>Serán de aplicación as establecidas na táboa anexa. Faise constar que o complemento de transporte sinalado na táboa anexa se percibirá aínda nos supostos de enfermidade ou accidente de traballo.</p>
<p>Artigo 12º.-Xornada nocturna.</p>
<p>Tódalas horas de traballo que se realicen en períodos nocturnos pola afluencia de pesca aboaranse coa recarga do 100% sobre o salario tipo fixado neste convenio, tanto ó persoal masculino coma ó feminino, coas limitacións que para este convenio prevén a propia lei. Enténdese por xornada nocturna a partir das 21 horas.</p>
<p>Artigo 13º.-Antigüidade.</p>
<p>O dereito por antigüidade consistirá en trienios e serán fixados na contía do 4% do salario deste convenio, sen limitacións no número deles, satisfacéndose durante o tempo de vinculación á empresa.</p>
<p>O cómputo da antigüidade ó persoal dará comezo desde a data de ingreso na empresa, sexa cal for a categoría profesional que teña.</p>
<p>Artigo 14º.-Gratificacións extraordinarias.</p>
<p>Cada unha das gratificacións do 25 de xullo e Nadal consistirá nunha mensualidade dos salarios que se establecen neste convenio, a razón do salario base, complemento de transporte e antigüidade; estas gratificacións terán que ser aboadas o día 25 de xullo e a de decembro non máis tarde do día 22 dese mes.</p>
<p>Artigo 15º.-Gratificación extraordinaria de beneficios.</p>
<p>O mes de marzo aboarase unha paga denominada de beneficios, cunha contía de trinta días de salarios percibidos no ano natural anterior, a razón de salario base, complemento de transporte e antigüidade, computándose como tal o correspondente a enfermidade xustificada, permisos retribuídos e baixas por accidente de traballo. No caso de non ter permanecido na empresa durante o ano natural anterior, o seu importe reducirase, sendo proporcional ó tempo traballado nela.</p>
<p>Artigo 16º.-Licencias con soldo.</p>
<p>Todo traballador ten dereito ás seguintes licencias retribuídas:</p>
<p>a) Por matrimonio: 16 días hábiles.</p>
<p>b) Por falecemento ou enfermidade grave do cónxuxe, ascendentes ou descendentes: 7 días hábiles.</p>
<p>Enténdense como tales os consanguíneos ou por afinidade, políticos, en caso de irmáns: 5 días hábiles.</p>
<p>c) Establécese unha licencia retribuída de 2 días en caso de enfermidade ou morte dos avós, fillos políticos, irmáns políticos ou tíos.</p>
<p>d) Por parto da esposa: 7 días naturais.</p>
<p>e) Establécese unha licencia retribuída en caso de acompañamento a probas ou recoñecementos médicos de fillos/as menores de trece anos, sempre que o traballador sexa titor ou responsable deles, e sen límite de idade se se trata de diminuídos físicos ou psíquicos.</p>
<p>f) Por cambio de domicilio: 1 día hábil.</p>
<p>Artigo 17º.-Incorporación ó servicio militar.</p>
<p>Durante o tempo que o traballador permaneza incorporado ó servicio militar reservaráselle a praza que viña ocupando ata dous meses despois da súa licencia, computándose o tempo desa situación para efectos de antigüidade, co aboamento durante a súa permanencia no servicio das pagas extraordinarias que se estipulen neste convenio.</p>
<p>Artigo 18º.-Persoal afectado.</p>
<p>Todo o persoal afectado por este convenio non poderá prestar máis servicios que os debidos á empresa para a que traballa, e a negativa do traballador a prestar servicios en empresa distinta á súa non será considerada como desobediencia para os efectos das causas de despedimento sinaladas na lei. Así mesmo, ningún traballador poderá prestar servicios a outras empresas do sector distintas á súa. O incumprimento destas normas dará lugar a causa de despedimento disciplinario, de acordo co establecido na lexislación vixente.</p>
<p>Artigo 19º.-Seguridade no traballo.</p>
<p>A empresa estará obrigada a dota-lo seu persoal de roupa de traballo adecuada ó ambiente e dadas as especiais circunstancias dos cometidos e funcións que realizan. Para estes efectos a empresa facilitará a roupa necesaria de acordo coas peculiaridades de cada posto de traballo.</p>
<p>Artigo 20º.-Anticipos reintegrables.</p>
<p>A empresa estará obrigada a anticiparlles a todos aqueles traballadores que conten cunha antigüidade mínima de seis meses dentro dela, e así o soliciten, o importe dunha mensualidade de retribución, adianto este que será reintegrado polo traballador de forma fraccionada ou de entregas parciais, por períodos mensuais, quincenais ou semanais, segundo conveña ó traballador, non devengando xuro de ningún tipo este aprazamento no pagamento.</p>
<p>A empresa non estará obrigada a aboa-lo mencionado adianto cando as peticións superen o 50% do cadro de persoal da empresa.</p>
<p>De tódolos xeitos, no caso de cesar na empresa o traballador, a suma que puidese ter pendente de saldar seralle descontada da liquidación que lle puidese corresponder, e de non o asistir tal dereito estará obrigado a reintegrala de maneira inmediata.</p>
<p>Artigo 21º.-Realización de tódalas manipulacións.</p>
<p>Os aprendices, empacadores, oficiais empacadores, encargados ou compradores realizarán tódalas operacións de manipulación, entendéndose por tales as de rastreo de caixas, carga e descarga, preparación e demais relacionadas con tratamento do peixe, coas limitacións que establece o Decreto do 26 de xullo de 1957.</p>
<p>Artigo 22º.-Traballo por axuste.</p>
<p>O traballo por axuste será aboado na conta que mutuamente acorden as empresas e os traballadores, pero en todo caso as tarefas deberán representa-lo mínimo das retribucións fixadas na táboa salarial, incrementada no 45% dela.</p>
<p>Artigo 23º.-Traballo de categoría superior.</p>
<p>O traballador que realice labores de categoría superior á que teña asignada percibirá o salario correspondente a aquela durante o tempo que dure esa situación, pero se se prolongase máis de catro meses, automaticamente adquirirá a categoría que realmente lle corresponde.</p>
<p>A categoría profesional de oficial empacador adquirirase de modo automático ós seis anos de servicio na empresa. Ó traballador/a que se atope en situación de incapacidade temporal (baixa por causa de enfermidade común), por un período superior a seis meses consecutivos, non se lle computará o tempo de baixa que exceda dos seis meses, exceptuando as baixas por hospitaliación e intervención cirúrxica.</p>
<p>Artigo 24º.-Asemblea sindical da empresa.</p>
<p>Recoñéceselle-lo dereito de reunión dentro da empresa ós traballadores desta afectados por este convenio, fóra da xornada laboral ou inmediatamente ó rematar esta.</p>
<p>Os traballadores non poderán ser despedidos ou sancionados por estaren afiliados a un sindicato.</p>
<p>Nos casos en que un traballador sexa representante sindical ou delegado de persoal, recibirá as licencias necesarias para o normal desenvolvemento da súa actividade sindical de acordo coa lexislación vixente; en todo caso a empresa terá dereito a pedir xustificantes das licencias conseguidas.</p>
<p>Artigo 25º.-Enfermidade ou accidente.</p>
<p>Tódolos traballadores suxeitos ó presente convenio que se atopen en situación de baixa por enfermidade ou accidente percibirán, con cargo á empresa, a compensación económica necesaria con fin de que perciban o 100% do seu salario real durante un máximo de doce meses.</p>
<p>Así mesmo, os períodos de enfermidade ou accidente non se terán en conta para deducir dos períodos de vacacións.</p>
<p>Artigo 26º.-Táboa de salarios.</p>
<p>Fíxanse como mínimas as retribucións que figuran na táboa anexa, sendo o incremento para o ano 20000 dun 3 por cento, e o complemento de transporte quedará fixado en 10.413 pesetas por mes, para tódalas categorías que se faran efectivos desde o 1 de xaneiro de 2000. Para o ano 2001 o incremento será o IPC previsto polo Goberno para o dito ano máis 0,50 puntos porcentuais.</p>
<p>Artigo 27º.-Premio de xubilación anticipada e voluntaria.</p>
<p>A empresa aboaralles un complemento de xubilación a aqueles traballadores con dez anos de antigüidade, como mínimo, na empresa que se xubilen de mutuo acordo con ela, coa contía seguinte:</p>
<p>-Xubilación voluntaria ós 60 anos: 500.000 pesetas.</p>
<p>-Xubilación voluntaria ós 61 anos: 400.000 pesetas.</p>
<p>-Xubilación voluntaria ós 62 anos: 350.000 pesetas.</p>
<p>-Xubilación voluntaria ós 63 anos: 300.000 pesetas.</p>
<p>-Xubilación voluntaria ós 64 anos: 250.000 pesetas.</p>
<p>Unha vez fixada a contía do premio, a empresa poderá fracciona-lo pagamento durante un máximo de doce meses.</p>
<p>Para a súa recepción debrase solicitar no prazo de tres meses desde o cumprimento da idade corres</p>
<p>pondente. Se cumpridos os 64 anos de idade e seis meses máis, o traballador non solicitase a xubilación, perderá o dereito a este complemento. Este artigo quedará en suspenso no caso de que, por disposición de rango superior, se reducise a idade de xubilación.</p>
<p>Artigo 28º.-Revisión salarial.</p>
<p>Para o ano 2000 garántese o 0,50% sobre o IPC real do dito ano. Esta revisión aplicarase con efectos do día 1 de xaneiro de 2000 e aboarase no primeiro trimestre do ano 2001, servindo de base os novos salarios así establecidos para determina-los correspondentes ó ano 2001.</p>
<p>Para o ano 2001 garántese o 0,50% sobre o IPC real do dito ano. Esta revisión apliarase con efectos do día 1 de xaneiro do ano 2001 e aboarase no primeiro trimestre do ano 2002, servindo de base os novos salarios así establecidos para determina-los correspondentes ós próximos anos.</p>
<p>Artigo 29º.-Seguro de invalidez e morte.</p>
<p>A empresa contratará un seguro de invalidez colectivo permanente total ou de morte por accidente durante as vintecatro horas do día, domingos e festivos, para todo o persoal afectado por este convenio, coas seguintes indemnizacións:</p>
<p>-Por morte: 3.000.000 de pesetas.</p>
<p>-Por invalidez permanente total ou absoluta: 3.500.000 pesetas.</p>
<p>-Esta póliza entrará en vigor o mesmo día do asinamento do convenio.</p>
<p>Disposición adicional</p>
<p>Primeira.-Contratos temporais.</p>
<p>En todo o referente á contratación temporal rexerá o disposto no convenio colectivo estatal de conservas, semiconservas e salgaduras de peixes e mariscos.</p>
<p>ANEXO I</p>
<p>Táboa de salarios 2000</p>
<table><tbody><tr><td></td></tr>
<tr><td></td></tr>
<tr><td>Categoría profesional</td><td>Salario
base</td><td>Complemento
transporte</td><td>Total
mensual</td><td>Total
anual</td></tr>
<tr><td></td></tr>
</tbody></table>
<table><tbody><tr><td>Grupo primeiro
Persoal técnico titulado</td></tr>
<tr><td></td></tr>
<tr><td>Titulado grao superior</td><td>118.101</td><td>10.413</td><td>128.514</td><td>1.927.710</td></tr>
<tr><td></td></tr>
<tr><td>Biólogo</td><td>118.101</td><td>10.413</td><td>128.514</td><td>1.927.710</td></tr>
<tr><td></td></tr>
<tr><td>Veterinario</td><td>118.101</td><td>10.413</td><td>128.514</td><td>1.927.710</td></tr>
<tr><td></td></tr>
<tr><td>Titulado grao medio</td><td>103.715</td><td>10.413</td><td>114.128</td><td>1.711.920</td></tr>
<tr><td></td></tr>
<tr><td>Encar. laboratorio</td><td>103.715</td><td>10.413</td><td>114.128</td><td>1.711.920</td></tr>
<tr><td></td></tr>
<tr><td>Grupo segundo
Persoal mercantil non
titulado</td></tr>
<tr><td></td></tr>
<tr><td>Encargado establecemento</td><td>103.715</td><td>10.413</td><td>114.128</td><td>1.711.920</td></tr>
<tr><td></td></tr>
<tr><td>Oficial empacador/a</td><td>94.985</td><td>10.413</td><td>105.398</td><td>1.580.970</td></tr>
<tr><td></td></tr>
<tr><td>Fileteador/a</td><td>94.985</td><td>10.413</td><td>105.398</td><td>1.580.970</td></tr>
<tr><td></td></tr>
<tr><td>Empacador/a</td><td>91.360</td><td>10.413</td><td>101.773</td><td>1.526.595</td></tr>
<tr><td></td></tr>
<tr><td>Almaceneiro</td><td>91.360</td><td>10.413</td><td>101.773</td><td>1.526.595</td></tr>
<tr><td></td></tr>
<tr><td>Aprendiz de empacador</td><td>78.541</td><td>10.413</td><td>88.954</td><td>1.334.310</td></tr>
<tr><td></td></tr>
<tr><td>Comprador</td><td>103.715</td><td>10.413</td><td>114.128</td><td>1.711.920</td></tr>
<tr><td></td></tr></tbody></table>
<table><tbody><tr><td></td></tr>
<tr><td></td></tr>
<tr><td>Categoría profesional</td><td>Salario
base</td><td>Complemento
transporte</td><td>Total
mensual</td><td>Total
anual</td></tr>
<tr><td></td></tr>
</tbody></table>
<table><tbody><tr><td>Conductor</td><td>94.985</td><td>10.413</td><td>105.398</td><td>1.580.970</td></tr>
<tr><td></td></tr>
<tr><td>Grupo terceiro
Persoal administrativo</td></tr>
<tr><td></td></tr>
<tr><td>Oficial administrativo</td><td>91.402</td><td>10.413</td><td>101.815</td><td>1.527.225</td></tr>
<tr><td></td></tr>
<tr><td>Contable</td><td>91.402</td><td>10.413</td><td>101.815</td><td>1.527.225</td></tr>
<tr><td></td></tr>
<tr><td>Auxiliar administrativo</td><td>86.636</td><td>10.413</td><td>97.049</td><td>1.455.735</td></tr>
<tr><td></td></tr>
<tr><td>Comercial</td><td>86.636</td><td>10.413</td><td>97.049</td><td>1.455.735</td></tr>
<tr><td></td></tr>
<tr><td>Promotor vendas</td><td>86.636</td><td>10.413</td><td>97.049</td><td>1.455.735</td></tr>
<tr><td></td></tr>
<tr><td>Analista informático</td><td>86.636</td><td>10.413</td><td>97.049</td><td>1.455.735</td></tr>
<tr><td></td></tr></tbody></table>

