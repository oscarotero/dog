---
date: '2012-05-24'
id: C3C1-180512-0005
page: 19566
number: 98
agency: 'Consellería de Presidencia, Administracións Públicas e Xustiza'
section: I. Disposicións xerais.
title: >-
  ORDE do 14 de maio de 2012 pola que se regula o modelo de distintivo dos
  socorristas acuáticos na Comunidade Autónoma de Galicia.
range: Orde
url: >-
  https://www.xunta.gal/dog/Publicados/2012/20120524/AnuncioC3C1-180512-0005_gl.html
---
<p>O Decreto 104/2012, do 16 de marzo, polo que se fixa a formación mínima dos socorristas acuáticos e se crea e regula o Rexistro Profesional de Socorristas Acuáticos de Galicia (DOG núm. 67, do 9 de abril), dispón no seu artigo 1 que este ten por obxecto regular a formación mínima que deberán reunir os socorristas acuáticos para o seu exercicio profesional no ámbito territorial da Comunidade Autónoma de Galicia e a obrigatoriedade da súa inscrición no rexistro.</p>
    <p>O artigo 4 do decreto establece que para o exercicio profesional do socorrismo acuático na Comunidade Autónoma de Galicia será necesario que o/a profesional solicite a inscrición no correspondente Rexistro Profesional de Socorristas Acuáticos de Galicia achegando a preceptiva declaración responsable e que dispoña da correspondente habilitación profesional.</p>
    <p>Finalmente, no artigo 10 do decreto disponse que a inscrición en cada unha das seccións do rexistro debe renovarse cunha periodicidade de catro anos e que, para a renovación da inscrición, tanto o persoal socorrista en instalacións acuáticas (piscinas e instalacións acuáticas) como o persoal socorrista en espazos acuáticos naturais (praias e augas interiores) da Comunidade Autónoma de Galicia, deberá actualizar cada catro anos a formación adquirida conforme o preceptuado no decreto.</p>
    <p>Por outro lado, na disposición derradeira primeira do decreto facúltase o conselleiro ou conselleira de Presidencia, Administracións Públicas e Xustiza para que dite cantas disposicións sexan precisas no ámbito das súas competencias para o seu desenvolvemento e execución.</p>
    <p>Polo exposto e coa finalidade de concretar as previsións regulamentarias descritas, é preciso establecer un modelo de distintivo que expida o organismo competente por razón da materia e que os socorristas acuáticos na Comunidade Autónoma de Galicia leven de forma visible e permanente para a súa identificación e acreditación como tales.</p>
    <p>En consecuencia e en virtude das facultades que me confire a Lei 1/1983, do 22 de febreiro, de normas reguladoras da Xunta e da súa Presidencia,</p>
    <h2>DISPOÑO:</h2>
    <p>Artigo 1. Obxecto.</p>
    <p>1. Esta orde ten por obxecto regular o modelo de distintivo que identificará e acreditará os socorristas acuáticos para o seu exercicio profesional no ámbito territorial da Comunidade Autónoma de Galicia.</p>
    <p>2. O distintivo axustarase ao modelo que figura como anexo desta orde.</p>
    <p>Artigo 2. <em>Concepto</em>.</p>
    <p>1. O distintivo regulado por esta orde é o documento acreditativo de que o seu titular conta coa habilitación profesional para desenvolver a súa función, expedido pola Dirección Xeral da Academia Galega de Seguridade Pública nos termos previstos no Decreto 104/2012, do 16 de marzo, polo que se fixa a formación mínima dos socorristas acuáticos e se crea e regula o Rexistro Profesional de Socorristas Acuáticos de Galicia (DOG núm. 67, do 9 de abril).</p>
    <p>2. Este distintivo é persoal e intransferible e só poderá ser utilizado polo seu titular mentres estea vixente a súa habilitación profesional como socorrista acuático.</p>
    <p>Artigo 3. Contido.</p>
    <p>O distintivo terá o contido mínimo seguinte:</p>
    <p>a) A mención «Socorrista acuático».</p>
    <p>b) O nome e apelidos do titular.</p>
    <p>c) O número da habilitación.</p>
    <p>d) A data límite de validez.</p>
    <p>e) Unha fotografía recente do titular.</p>
    <p>f) O tipo de actividade de socorrismo para a que está habilitado o titular.</p>
    <p>Artigo 4. Utilización.</p>
    <p>Os socorristas acuáticos deberán portar, de forma visible, o distintivo que acredita a súa habilitación, agás durante as operacións de rescate na auga.</p>
    <p>Artigo 5. Responsabilidade.</p>
    <p>A utilización indebida ou fraudulenta do distintivo regulado por esta orde dará lugar á exixencia da responsabilidade que proceda.</p>
    <p>Disposición adicional.</p>
    <p>Facúltase a Dirección Xeral da Academia Galega de Seguridade Pública para realizar as xestións necesarias en desenvolvemento desta orde.</p>
    <p>Disposición derradeira.</p>
    <p>Esta orde entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 14 de maio de 2012.</p>
    <footer><p>Alfonso Rueda Valenzuela<br>Conselleiro de Presidencia, Administracións Públicas e Xustiza</p></footer>
    <h2>ANEXO</h2>
    <p>Modelo e características do distintivo dos socorristas acuáticos</p>
    <p>na Comunidade Autónoma de Galicia</p>

