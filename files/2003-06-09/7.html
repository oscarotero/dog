---
date: '2003-06-09'
id: 12C62
page: 7
number: 110
agency: 'CONSELLERÍA DE CULTURA, COMUNICACIÓN SOCIAL E TURISMO'
section: III. OUTRAS DISPOSICIÓNS
title: >-
  Orde do 7 de maio de 2003 pola que se convocan subvencións para apoia-la
  comercialización de productos audiovisuais e a presencia en mercados de obras
  audiovisuais producidas en lingua galega.
range: Orde
url: 'https://www.xunta.gal/dog/Publicados/2003/20030609/Anuncio12C62_gl.html'
---
<p>A Consellería de Cultura, Comunicación Social e Turismo establece as liñas de apoio ás diversas fases de producción audiovisual, co fin de potencia-la existencia en Galicia dunha auténtica industria audiovisual.</p>
<p>A través das axudas á comercialización de productos audiovisuais e á promoción de presencia en mercados do sector audiovisual preténdense impulsar accións de promoción e difusión de obras audiovisuais de Galicia, como son a comercialización e a presencia en mercados, a través de concorrencia a certames, festivais e eventos en xeral de diverso ámbito.</p>
<p>Por todo iso,</p>
<p>DISPOÑO:</p>
<p>Artigo 1º.-Obxecto e partida orzamentaria.</p>
<p>Convócanse subvencións, mediante réxime de concorrencia competitiva, para apoia-la comercialización de productos audiovisuais e a presencia en mercados de obras audiovisuais orixinalmente producidas en lingua galega.</p>
<p>As subvencións financiaranse con cargo á aplicación orzamentaria 10.04.353B.770 dos orzamentos xerais da Comunidade Autónoma de Galicia para o ano 2003, nos que existe un crédito por un importe de 180.000 euros.</p>
<p>As bases xerais desta convocatoria son as contidas no Decreto 172/2001, do 12 de xullo, sobre incentivos para o desenvolvemento económico e fomento da actividade empresarial na Comunidade Autónoma (DOG nº 142, do 23 de xullo), que recolle o réxime de axudas rexionais autorizado pola Unión Europea (axuda estatal nº 489/2000).</p>
<p>Bases específicas para a concesión das subvenciones.</p>
<p>Artigo 2º.-Beneficiarios.</p>
<p>Poderán optar a estas subvencións as productoras audiovisuais e empresas de producción multimedia legalmente constituídas como tales no territorio da Unión Europea e que conten, polo menos, cunha axencia de representación en Galicia.</p>
<p>O beneficiario deberá ser titular, como mínimo, do 25% dos dereitos de explotación da obra audiovisual, que inclúa a comercialización e/ou promoción.</p>
<p>Artigo 3º.-Motivos de exclusión.</p>
<p>Quedan excluídos os solicitantes que anteriormente recibisen algunha outra subvención da Consellería de Cultura, Comunicación Social e Turismo e incumprisen as bases e a finalidade establecida na súa convocatoria, así como proxectos encargados por terceiras persoas e as produccións didácticas e publicitarias.</p>
<p>Quedan excluídas as solicitudes baseadas nun plan de comercialización que non sexa superior ó ámbito da Comunidade Autónoma de Galicia.</p>
<p>Quedan excluídas aquelas solicitudes que se refiran a productos audiovisuais nos que a estrea ou presentación oficial fose anterior ó 31 de decembro de 2000.</p>
<p>Artigo 4º.-Solicitudes e documentación.</p>
<p>As solicitudes faranse mediante instancia dirixida ó conselleiro de Cultura, Comunicación Social e Turismo, segundo modelo que figura como anexo a esta orde, e presentaranse no rexistro xeral da Consellería de Cultura, Comunicación Social e Turismo ou nos rexistros das delegacións provinciais, sen prexuízo dos procedementos establecidos no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Coa solicitude achegarase a seguinte documentación:</p>
<p>a) Fotocopia compulsada do DNI do representante ou solicitante, e acreditación suficiente da representación que exerza mediante poder notarial debidamente inscrito.</p>
<p>b) Fotocopia compulsada da documentación acreditativa da constitución legal da empresa e, de se-lo caso, da axencia constituída en Galicia.</p>
<p>c) Fotocopia compulsada da tarxeta de identificación fiscal.</p>
<p>d) Fotocopia compulsada do certificado da inscrición no rexistro de empresas do Instituto de Cinematografía e Artes Audiovisuais.</p>
<p>e) Fotocopia compulsada do documento acreditativo de estar ó día no pagamento do imposto de actividades económicas.</p>
<p>f) Declaración de solicitudes efectuadas ou axudas concedidas, para o mesmo proxecto, das distintas administracións públicas.</p>
<p>g) Expresión do tipo de obra, soporte desta e nome da obra audiovisual.</p>
<p>h) Declaración da data da estrea ou da presentación oficial da obra audiovisual</p>
<p>i) Fotocopia compulsada da acreditación de titularidade, como mínimo, do 25% dos dereitos de explotación da obra audiovisual, que inclúa a comercialización e/ou promoción.</p>
<p>j) Documentación que reflicta a traxectoria profesional estable de, polo menos, dous anos que se acreditará mediante a memoria e o informe da empresa solicitante, con expresión das actividades realizadas ata a data e outros proxectos, plans de producción ou distribución para o futuro inmediato, co obxecto de constatar unha traxectoria estable da empresa nos dous últimos anos. Se a empresa fose de nova creación, esta memoria de actividades achegarase respecto dos membros do equipo directivo que a constitúa, acreditando, neste caso, a relación de actividades enumeradas e o grao de estabilidade no emprego dos membros do citado equipo na nova empresa.</p>
<p>k) Plan de comercialización e/ou de presencia en mercados.</p>
<p>Artigo 5º.-Tipos de obras, gastos subvencionables e período de execución.</p>
<p>Para os efectos de clasificación dos tipos de obra audiovisual incluídos nesta orde terán a consideración de:</p>
<p>a) Longametraxes, as produccións cinematográficas de duración igual ou superior a sesenta minutos.</p>
<p>b) Telefilmes, películas dirixidas á emisión en televisión.</p>
<p>c) Programas pilotos e/ou de series de televisión, os que mostren mediante un capítulo a viabilidade dun proxecto de serie televisiva.</p>
<p>d) Documentais, as produccións informativas dalgún aspecto da realidade sen empregar como principal instrumento a ficción.</p>
<p>e) Produccións multimedia, as que conxuguen o emprego de medios informáticos e audiovisuais interactivos tanto na súa elaboración como no seu consumo.</p>
<p>Consideraranse gastos subvencionables os seguintes conceptos:</p>
<p>-A tiraxe e o subtitulado das copias esixidas para participar, de acordo coas normas propias que regulen o evento audiovisual, así como as esixidas para a proxección do producto audiovisual nos mercados que teñan lugar nel.</p>
<p>-A campaña de publicidade, que poderá comprende-los seguintes conceptos: inclusión de anuncios nas publicacións oficiais do evento; aluguer de espacios publicitarios nos recintos e zonas establecidas en cada evento; material publicitario, tal como carteis, fotografías, diapositivas, carpetas de prensa, etc., nas cantidades que se van utilizar na promoción de cada obra con motivo do evento en que participe; contratación de empresas de relacións públicas, intérpretes e axentes de prensa; e organización de presentacións e conferencias de prensa.</p>
<p>-O transporte de materiais.</p>
<p>-A contratación de casetas, decoración e modulación delas.</p>
<p>-A inscrición, desprazamento e aloxamento das delegacións participantes, cun máximo de tres representantes para a asistencia a festivais e cun máximo de dous representantes para a asistencia a mercados de promoción audiovisual.</p>
<p>Os proxectos incluídos nesta orde son aqueles nos que a execución teña lugar desde o 1 de xaneiro de 2003 ata o remate do exercicio orzamentario.</p>
<p>Artigo 6º.-Prazo de presentación de solicitudes.</p>
<p>As solicitudes deberán presentarse no prazo de corenta días hábiles contados desde o día seguinte ó da publicación desta orde no Diario Oficial de Galicia.</p>
<p>Artigo 7º.-Tramitación, criterios de valoración, proposta e resolución.</p>
<p>Os servicios competentes da Dirección Xeral de Comunicación e Audiovisual tramitarán as solicitudes e instrumentarán os procedementos necesarios para a concesión das subvencións.</p>
<p>Así mesmo, dentro das dispoñibilidades económicas, correspóndelle a esa dirección xeral eleva-la proposta de resolución ó conselleiro de Cultura, Comunicación Social e Turismo, quen resolverá poñendo fin á vía administrativa; a dita proposta elaborarase tendo en conta os seguintes criterios de valoración:</p>
<p>a) Interese da obra audiovisual e valor cultural.</p>
<p>b) Ter recibido axudas ó desenvolvemento e/ou á producción audiovisual en lingua galega, das outorgadas pola Consellería de Cultura, Comunicación Social e Turismo.</p>
<p>c) Capacidade empresarial do solicitante ou do grupo de empresas que apoia o proxecto (facturación, proxectos realizados, persoal).</p>
<p>d) Titularidade dos dereitos de explotación (porcentaxe do 25% ou superior; contido dos dereitos de explotación).</p>
<p>e) Viabilidade do plan de comercialización e/ou de presencia en mercados (mercadotecnia, tiraxe, copias, campaña de publicidade...).</p>
<p>Artigo 8º.- Prazo para resolver esta convocatoria.</p>
<p>Para os efectos establecidos no artigo 42.2º da Lei 30/1992, do 26 de novembro, de réxime xurídico das administracións públicas e do procedemento administrativo común, o prazo máximo para resolve-las solicitudes correspondentes ás accións especificadas nesta orde será de cinco meses, contados desde o día seguinte ó da publicación desta convocatoria. De non se notificar resolución favorable neste prazo, entenderase desestimada a petición correspondente, podendo interpoñer, con carácter potestativo, recurso de reposición ante o conselleiro de Cultura, Comunicación Social e Turismo no prazo dun mes, previo ó recurso contencioso-administrativo ante o Tribunal Superior de Xustiza de Galicia.</p>
<p>Toda alteración das condicións tidas en conta para a concesión da subvención e, en todo caso, a obten</p>
<p>ción concorrente de subvencións ou axudas outorgadas por outras administracións ou entes públicos ou privados, nacionais ou internacionais, poderán dar lugar á modificación da resolución de concesión.</p>
<p>Artigo 9º.-Prazo de aceptación.</p>
<p>Notificada a resolución de subvención, os beneficiarios deberán manifestar por escrito a súa aceptación comprometéndose a executa-la actividade subvencionada no prazo e condicións establecidos. De non se recibi-la aceptación no prazo de dez días naturais, entenderase que o beneficiario renuncia á subvención concedida e procederase, sen máis trámite, ó arquivo do expediente.</p>
<p>Artigo 10º.-Obrigas do beneficiario.</p>
<p>Os beneficiarios das subvencións, unha vez aceptadas estas, quedarán obrigados a destina-los fondos percibidos para o obxecto concreto para o que foron concedidos. A Consellería de Cultura, Comunicación Social e Turismo poderá realiza-las oportunas comprobacións para o mellor coñecemento da efectiva realización da actividade obxecto de axuda.</p>
<p>Calquera variación ou modificación deberá ser notificada á Consellería de Cultura, Comunicación Social e Turismo, que decidirá o que proceda e adoptará as medidas que considere procedentes.</p>
<p>De igual maneira, o beneficiario estará obrigado a facilitar toda a información que lle sexa requirida pola Dirección Xeral de Comunicación e Audiovisual, a Intervención Xeral da Comunidade Autónoma, o Tribunal de Contas e o Consello de Contas, no exercicio das súas funcións de fiscalización e control do destino das axudas.</p>
<p>Artigo 11º.-Contía das axudas.</p>
<p>As axudas poderán alcanzar, con carácter xeral, o 40% do plan de comercialización e/ou de presencia en mercados proposto coa solicitude e ata un máximo de 42.000 euros.</p>
<p>Artigo 12º.-Xustificación e pagamento.</p>
<p>Para o libramento da axuda, o beneficiario deberá solicita-lo pagamento e presentar ante a Dirección Xeral de Comunicación e Audiovisual a documentación xustificativa da efectiva comercialización ou da presencia en mercados e dos gastos subvencionables, tendo de prazo ata o 31 de outubro, inclusive, de 2003.</p>
<p>Documentación que xustifica a realización da actividade subvencionada, que se presentará por exemplar duplicado (orixinal e unha copia):</p>
<p>Memoria de resultados do plan de comercialización e/ou presencia en mercados.</p>
<p>Se é o caso, documentación acreditativa da invitación oficial ou da inscrición no mercado.</p>
<p>Documentación para xustifica-los gastos subvencionables, que se presentará por exemplar duplicado (orixinal ou copia compulsada e unha copia):</p>
<p>a) Relación numerada e ordenada por capítulos de gastos que inclúan número de factura, emisor,</p>
<p>suma parcial folla por folla e a suma do total da relación de gastos, excluído o IVE.</p>
<p>b) Facturas relativas a gastos subvencionables realizados, de acordo coa resolución de concesión e nos termos expresados no plan, excluído o IVE. Presentaranse coa mesma orde de capítulos e co mesmo número ordinal que o asignado na relación numerada na letra a).</p>
<p>Outros documentos esixidos polo Decreto 287/2000, do 21 de novembro (un orixinal e unha copia):</p>
<p>a) Declaración complementaria do conxunto de axudas obtidas e/ou solicitadas para o mesmo proxecto en calquera outra Administración, organismo ou ente público ou privado. En caso de ser beneficiario dalgunha axuda ou subvención para a mesma actuación, deberase achega-la documentación necesaria para a súa valoración para os efectos de concorrencia coa axuda concedida.</p>
<p>b) Certificados orixinais e actuais que acrediten estar ó día nas súas obrigas coa Seguridade Social, de non ter pendente de pagamento ningunha débeda, por ningún concepto, coa Administración da Comunidade Autónoma de Galicia, e de estar ó día nas súas obrigas tributarias estatais. As ditas certificacións expediranse para os efectos de subvención.</p>
<p>c) Certificación orixinal expedida pola entidade bancaria da titularidade da conta onde se debe realiza-lo pagamento, na que conste: ordinal bancario, código de banco, código de sucursal e código de conta corrente.</p>
<p>Artigo 13º.-Perda da subvención.</p>
<p>O incumprimento por parte do beneficiario de calquera requisito desta orde facultará a Consellería de Cultura, Comunicación Social e Turismo para instruír expediente sancionador, conforme o previsto no artigo 79 do texto refundido da Lei de réxime financeiro e orzamentario, aprobado polo Decreto lexislativo 1/1999, do 7 de outubro, modificado pola Lei 8/1999, do 30 de decembro, de medidas fiscais e orzamentarias, de función pública e de actuación administrativa, e na Lei de réxime xurídico das administracións públicas e do procedemento administrativo común; se procede, anulará os beneficios concedidos e solicitará a devolución das cantidades percibidas, se as houber, segundo o procedemento que establece o Regulamento xeral de recadación.</p>
<p>Disposicións derradeiras</p>
<p>Primeira.-Facúltase o director xeral de Comunicación e Audiovisual para dictar, no ámbito das súas competencias, as resolucións precisas para o desenvolvemento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 7 de maio de 2003.</p>
<p>Jesús Pérez Varela</p>
<p>Conselleiro de Cultura, Comunicación Social</p>
<p>e Turismo</p>

