---
date: '2016-07-22'
id: G0426-080716-0002
page: 32226
number: 139
agency: Consellería do Medio Rural
section: III. Outras disposicións.
title: >-
  EXTRACTO da Orde do 6 de xullo de 2016 pola que se establecen as bases
  reguladoras das axudas destinadas ao fomento da utilización de instalacións e
  equipamentos en común en réxime asociativo, cofinanciadas co Fondo Europeo
  Agrícola de Desenvolvemento Rural (Feader) no marco do PDR de Galicia
  2014-2020, e se convocan para o ano 2016.
range: Orde
url: >-
  https://www.xunta.gal/dog/Publicados/2016/20160722/AnuncioG0426-080716-0002_gl.html
---
<p>BDNS (Identif.): 312474.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo se pode consultar na Base de datos nacional de subvencións (http://www.pap.minhap.gob.es/bdnstrans/index).</p>
    <p>Primeiro. Persoas beneficiarias</p>
    <p>a) Cooperativas agrarias titulares de explotación agraria inscritas no Rexistro de Explotacións Agrarias de Galicia.</p>
    <p>b) Sociedades agrarias de transformación (SAT) titulares de explotación agraria inscritas no Rexistro de Explotacións Agrarias de Galicia, procedentes da fusión de, polo menos, dúas explotacións.</p>
    <p>c) Cooperativas agrarias con socios titulares de explotacións agrarias inscritos no Rexistro de Explotacións Agrarias de Galicia.</p>
    <p>Todos os beneficiarios deberán ter a consideración de agricultores activos e reunir, ademais, os seguintes requisitos:</p>
    <p>1. Xustificar a necesidade e a viabilidade dos investimentos.</p>
    <p>2. Comprometerse a exercer a actividade agraria, obxecto da axuda, durante polo menos cinco anos contados desde a data de pagamento da axuda. Así mesmo, deberán destinar os bens ao fin concreto para o cal se concedeu a subvención.</p>
    <p>3. Establecer as normas internas que sexan necesarias para garantir o correcto funcionamento e a continuación da actividade de que se trate.</p>
    <p>4. Cumprir as normas mínimas en materia de ambiente, hixiene e benestar dos animais.</p>
    <p>5. Non ter a consideración de empresa en crise.</p>
    <p>6. Non estar suxeitas a unha orde de recuperación pendente tras unha decisión da Comisión que teña declarada unha axuda ilegal e incompatible co mercado común.</p>
    <p>7. Dispoñer dunha contabilidade específica Feader ou dun código contable específico.</p>
    <p>Segundo. Obxecto</p>
    <p>Establecer as bases reguladoras para a concesión de axudas, en réxime de concorrencia competitiva, para o desenvolvemento de proxectos de explotación conxunta de instalacións e equipamentos de carácter agropecuario en réxime asociativo, e convocalas para o ano 2016 (procedemento MR323C).</p>
    <p>Terceiro. Bases reguladoras</p>
    <p>Estas axudas outorgaranse ao abeiro do disposto nesta Orde do 6 de xullo de 2016 pola que se establecen as bases reguladoras das axudas destinadas ao fomento da utilización de instalacións e equipamentos en común en réxime asociativo, cofinanciadas co Fondo Europeo Agrícola de Desenvolvemento Rural (Feader) no marco do PDR de Galicia 2014-2020, e se convocan para o ano 2016.</p>
    <p>Cuarto. Importe</p>
    <p>1. O importe global destas axudas será de 4.000.000 €.</p>
    <p>2. O importe individual da axuda será do 40 % dos custos elixibles, que se poderá incrementar ata un máximo do 70 % en función dos seguintes criterios:</p>
    <p>a) 10 % para investimentos nas zonas con limitacións naturais ou outras limitacións específicas.</p>
    <p>b) 10 % no caso das operacións subvencionadas no marco da AEI en materia de produtividade e sustentabilidade agrícola.</p>
    <p>c) 10 % en investimentos relacionados con operacións en agricultura ecolóxica.</p>
    <p>3. O investimento mínimo subvencionable será de 5.000 € por beneficiario.</p>
    <p>4. O investimento máximo subvencionable computará individualmente por cada unha das explotacións agrarias socias ou fusionadas que participen no investimento, a razón de 120.000 €/UTA, cun máximo de 500.000 € por explotación, nun período de catro anos.</p>
    <p>Quinto. Investimentos subvencionables</p>
    <p>1. Serán subvencionables as actuacións relacionadas a continuación:</p>
    <p>a) Instalacións e construcións agropecuarias que supoñan unha redución nos custos de produción ou un incremento da produtividade.</p>
    <p>b) A compra de terreos por un valor inferior ao 10% do custo subvencionable.</p>
    <p>c) Gastos en honorarios profesionais na redacción do anteproxecto e proxecto que, se é o caso, se requira.</p>
    <p>2. Non se concederán axudas para:</p>
    <p>a) Os investimentos de simple substitución, nin se considerarán subvencionables o IVE e outros impostos que sexan recuperables.</p>
    <p>b) Gastos de conservación e mantemento ou os derivados de actividades de funcionamento da explotación.</p>
    <p>c) Os investimentos relacionados coa transformación e comercialización de produtos.</p>
    <p>d) Os investimentos de carácter forestal.</p>
    <p>Sexto. Prazo de presentación de solicitudes.</p>
    <p>O prazo de presentación de solicitudes será dun mes, que se contará desde o día seguinte ao da publicación desta orde no <em>Diario Oficial de Galicia</em>.</p>
    <p>Santiago de Compostela, 6 de xullo de 2016</p>
    <footer><p>Belén Mª do Campo Piñeiro<br>Directora xeral de Gandaría, Agricultura e Industrias Agroalimentarias</p></footer>

