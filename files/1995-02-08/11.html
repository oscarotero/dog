---
date: '1995-02-08'
id: 9C16
page: 1101
number: 27
agency: CONSELLERÍA DE CULTURA
section: III. OUTRAS DISPOSICIÓNS
title: >-
  Decreto 37/1995, do 27 de xaneiro, polo que se declara ben de interese
  cultural con categoría de monumento histórico artístico a favor da Igrexa de
  Santiago de Traba, no concello de Laxe (A Coruña).
range: Decreto
url: 'https://www.xunta.gal/dog/Publicados/1995/19950208/Anuncio9C16_gl.html'
---
<p>A Consellería de Cultura, por Resolución do 28 de marzo de 1994 (DOG do 15 de xuño) incoou expediente para a declaración de ben de interese cultural con categoría de monumento histórico artístico a favor da igrexa de Santiago de Traba, no municipio de Laxe, A Coruña.</p>
<p>A tramitación do mencionado expediente levouse a cabo de acordo co establecido na Lei 16/1985, do 25 de xuño, do patrimonio histórico, e co artigo 2º, punto 1º, parágrafo 2 do Real decreto 64/1994, do 21 de xaneiro, que modifica o Real decreto 111/1986, do 10 de xaneiro, de desenvolvemento da lei do patrimonio histórico.</p>
<p>Tendo en conta o establecido no artigo 8 do Decreto 430/1991, do 30 de decembro, e por proposta do conselleiro de Cultura, logo de deliberación do Consello da Xunta de Galicia na súa reunión do día vintesete de xaneiro de mil novecentos noventa e cinco,</p>
<p>DISPOÑO:</p>
<p>Artigo 1º.-Declarar ben de interese cultural con categoría de monumento histórico artístico a igrexa de Santiago de Traba, no municipio de Laxe, A Coruña, coa delimitación que figura no anexo I.</p>
<p>Artigo 2º.-A zona afectada pola declaración é a comprendida na delimitación que consta no anexo I e no plano do anexo II.</p>
<p>Artigo 3º.-O presente decreto será notificado ó Rexistro de Bens de Interese Cultural de Galicia, e ó Rexistro Xeral do Ministerio de Cultura.</p>
<p>Disposición derradeira</p>
<p>O presente decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, vintesete de xaneiro de mil novecentos noventa e cinco.</p>
<p>Manuel Fraga Iribarne</p>
<p>Presidente</p>
<p>Víctor Manuel Vázquez Portomeñe</p>
<p>Conselleiro de Cultura</p>
<p>ANEXO I</p>
<p>«Iníciase a delimitación no punto A, lugar de cruzamento da pista que leva á lagoa con outra a vilas inmediatas e seguindo aquela pola súa marxe dereita, con fronte ás parcelas 363 e 367 chega ó punto B. Cruza a pista, e seguindo o curso do regato denominado do Cubelo, que atravesa a parcela 367, chega ó punto C e desde ese, subindo por unha ramificación do mesmo regato do Cubelo chega ata o punto D, desde o que seguindo a liña de deslindamento que delimitan as parcelas 370 e 374 chega ata o E. Desvíase pola fronte da parcela 372 ata o punto F e desde leste, seguindo o camiño de servicio entre as parcelas 371 e 372 chega ó G despois de cruza-la pista; e continuando esta pola súa marxe dereita con fronte ás parcelas 371-365-364 e 363 chega ata o punto de partida A, pechándose así a liña poligonal que conforma a delimitación do contorno da igrexa de Santiago de Traba no concello de Laxe».</p>

