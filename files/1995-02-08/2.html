---
date: '1995-02-08'
id: 9BEA
page: 1096
number: 27
agency: CONSELLERÍA DE CULTURA
section: I. DISPOSICIÓNS XERAIS
title: >-
  Orde do 21 de xaneiro de 1995 pola que se aproba o Regulamento de
  funcionamento e réxime interior do Comité Internacional de Expertos do Camiño
  de Santiago.
range: Orde
url: 'https://www.xunta.gal/dog/Publicados/1995/19950208/Anuncio9BEA_gl.html'
---
<p>Dada a importancia que as peregrinacións lle foron dando ó camiño de Santiago a nivel internacional, creouse polo Decreto 169/1994, do 2 de xuño, o Comité Internacional de Expertos do Camiño de Santiago, como órgano de colaboración da Consellería de Cultura en materias de investigación e promoción da ruta xacobea.</p>
<p>Para proceder ó desenvolvemento do seu funcionamento interno, e en cumprimento do disposto na disposición derradeira primeira do Decreto 169/1994, do 2 de xuño,</p>
<p>DISPOÑO:</p>
<p>Artigo 1º</p>
<p>Aproba-lo Regulamento de funcionamento e réxime interior do Comité Internacional de Expertos do Camiño de Santiago que figura como anexo á presente orde, o cal recibiu o informe favorable do propio comité na súa reunión do 20 de xaneiro de 1995 celebrada en Santiago de Compostela.</p>
<p>Disposición derradeira</p>
<p>A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 21 de xaneiro de 1995.</p>
<p>Víctor Manuel Vázquez Portomeñe</p>
<p>Conselleiro de Cultura</p>
<p>ANEXO</p>
<p>Regulamento de funcionamento e réxime interior</p>
<p>do Comité Internacional de Expertos do</p>
<p>Camiño de Santiago</p>
<p>Artigo 1º</p>
<p>O presente regulamento establece as normas de funcionamento interno do Comité Internacional de Expertos, creado polo Decreto 169/1994, do 2 de xuño.</p>
<p>Artigo 2º</p>
<p>1º.-O domicilio do comité fíxase para tódolos efectos na Dirección Xeral de Promoción do Camiño de Santiago da Consellería de Cultura.</p>
<p>2º.-A representación oficial do comité soamente poderá ser exercida polo presidente. No caso de vacantes, ausencia, enfermidade ou outra causa legal, o presidente será substituído polo vicepresidente do comité, que será elixido por maioria simple dos seus membros.</p>
<p>3º.-As funcións inherentes á condición de vocal do comité son indelegables.</p>
<p>Artigo 3º</p>
<p>Correspóndelle ó presidente:</p>
<p>a) Acorda-la convocatoria das sesións ordinarias e extraordinarias e fixa-la orde do día.</p>
<p>b) Presidi-las sesións e modera-los debates.</p>
<p>c) Dirimi-los empates co seu voto de calidade.</p>
<p>d) Exercer tódalas funcións inherentes á condición de presidente do comité.</p>
<p>Artigo 4º</p>
<p>Correspóndelles ós vocais do comité:</p>
<p>a) Recibi-la convocatoria da reunión acompañada da orde do día podendo introducir propostas de temas para a súa inclusión nela, se ben a documentación deberá estar en poder da secretaría do comité cinco días antes de cada sesión.</p>
<p>b) Participar nos debates das sesións exercendo o seu dereito ó voto e expresando o sentido deste de modo xustificado.</p>
<p>c) Formular rogos e preguntas.</p>
<p>d) Obte-la información necesaria para o desenvolvemento da súa función.</p>
<p>e) Exerce-las demais funcións que sexan inherentes á súa condición.</p>
<p>Artigo 5º</p>
<p>Ó secretario correspóndelle:</p>
<p>a) Asistir ás reunións con voz, pero sen voto.</p>
<p>b) Efectua-la convocatoria das sesións por orde do presidente e cita-los membros.</p>
<p>c) Recibi-los actos de comunicación, notificacións, peticións de datos, rectificacións ou calquera outra clase de escritos dos que teña coñecemento.</p>
<p>d) Redacta-las actas das sesión e despacho de asuntos.</p>
<p>e) Expedir certificacións das consultas ou dos acordos.</p>
<p>f) As demais funcións que lle sexan inherentes á súa condición de secretario.</p>
<p>Artigo 6º</p>
<p>Para a válida constitución do comité para efectos de celebración das sesións en primeira convocatoria, requirirase a presencia da metade dos seus membros e do presidente e secretario ou persoas que os substitúan, en todo caso.</p>
<p>De non poderen reunirse en primeira convocatoria, por seren insuficientes os membros asistentes, quedará convocada automaticamente para unha hora máis tarde, no mesmo lugar coa mesma orde do día, bastando a asistencia de un tercio dos seus membros e, en todo caso, o presidente e o secretario ou persoas que os substitúan.</p>
<p>Artigo 7º</p>
<p>1º.-As sesións do comité celebraranse na cidade de Santiago de Compostela, se ben con carácter excepcional poderán celebrarse noutras cidades da Unión Europea.</p>
<p>2º.-Celebrarase unha sesión ordinaria cada trimestre, e en cada unha delas fixarase a data da seguinte. As sesións extraordinarias convocaranse por orde do presidente en casos de urxencia ou necesidade.</p>
<p>Artigo 8º</p>
<p>As convocatorias das reunións efectuaranse sempre por escrito e cunha antelación de 15 días naturais para as sesións ordinarias e de 5 días para as sesións extraordinarias. As convocatorias especificarán o día, hora e lugar de celebración da reunión así como a orde do día, e irán acompañadas da documentación necesaria para o seu estudio polos membros do comité.</p>
<p>Artigo 9º</p>
<p>Non poderá ser obxecto de debate ningún tema que non figure na orde do día, agás que por razóns de urxencia e estando presentes tódolos membros do comité, emitan o seu voto favorable por maioría.</p>
<p>Artigo 10º</p>
<p>Os acordos serán adoptados por maioría simple.</p>
<p>Artigo 11º</p>
<p>De cada sesión que se celebre levantará acta o secretario, especificando os asistentes á reunión, a orde do día, circunstancias de lugar e tempo nos que se celebraron, puntos principais da deliberación e contido dos acordos.</p>
<p>Tamén figurarán as solicitudes dos membros do comité, os votos contrarios, as abstencións e os votos favorables.</p>
<p>Os membros que discrepen do acordo adoptado poderán formular voto particular por escrito no prazo de corenta e oito horas, que se incorporará ó texto aprobado.</p>
<p>Artigo 12º</p>
<p>A acta levantada polo secretario será sometida para a súa aprobación na mesma ou na seguinte reunión do comité.</p>
<p>Artigo 13º</p>
<p>Os que acrediten a titularidade dun interese lexítimo poderán dirixirse ó secretario para que lle sexa expedida certificación dos seus acordos.</p>
<p>Artigo 14º</p>
<p>Co fin de axiliza-lo traballo do comité e para aproveitar ó máximo o principio de especialidade, estableceranse unhas comisións de traballo compostas polo menos por tres membros. Poderán incorporarse a elas outros especialistas que, sen seren membros do comité, pola súa calidade profesional se consideren necesarios para a consecución dos obxectivos das comisións. Estes especialistas terán o carácter de «invitados á comisión».</p>
<p>Artigo 15º</p>
<p>As comisións de traballo que se crearán son as seguintes:</p>
<p>a) Comisión de exposicións.</p>
<p>b) Comisión de publicacións.</p>
<p>c) Comisión de peregrinaxe actual e camiños.</p>
<p>d) Comisión de audiovisuais.</p>
<p>O comité, sempre por unanimidade e en razón das súas necesidades, poderá crear calquera outra.</p>
<p>Artigo 16º</p>
<p>Créase unha comisión executiva para atender á tramitación de asuntos en casos de urxencia ou, necesidade que estará composta polo presidente, o secretario e dous vocais sinalados polo comité.</p>

