---
date: '2022-11-24'
id: G0532-091122-0013
page: 61052
number: 224
agency: 'Consellería de Medio Ambiente, Territorio e Vivenda'
section: VI. Anuncios. a) Administración autonómica.
title: >-
  ANUNCIO do 9 de novembro de 2022, da Dirección Xeral de Patrimonio Natural,
  polo que se somete a participación pública a memoria inicial do Plan de
  xestión da paisaxe protexida Os Penedos de Pasarela e Traba, nos concellos de
  Vimianzo e  Laxe (A Coruña).
range: Anuncio
url: >-
  https://www.xunta.gal/dog/Publicados/2022/20221124/AnuncioG0532-091122-0013_gl.html
---
<p>Os Penedos de Pasarela e Traba declaráronse paisaxe protexida mediante o Decreto 294/2008, do 11 de decembro.</p>
    <p>Este espazo, constituído por un conxunto de elevacións graníticas, está situado no noroeste da Comunidade Autónoma de Galicia, en plena Costa da Morte, entre os concellos de Vimianzo e Laxe (provincia da Coruña). Ao norte sitúase o territorio de Laxe, cunha superficie próxima a 103 hectáreas e ao sur o de Vimianzo, cunha superficie aproximada de 109 hectáreas, o que suma unha superficie total de 212 hectáreas aproximadamente.</p>
    <p>O artigo 27 da Lei 5/2019, do 2 de agosto, do patrimonio natural e da biodiversidade de Galicia, establece que as paisaxes protexidas son espazos que, polos seus valores naturais, estéticos e culturais e de acordo co Convenio da paisaxe do Consello de Europa, son merecedores dunha protección especial.</p>
    <p>Segundo indica o artigo 59 da mesma lei, as paisaxes protexidas contarán cun instrumento de planificación propio denominado plan de xestión, no cal se establecerá o réxime de usos e actividades permisibles, así como as limitacións que se consideren necesarias para a conservación dos hábitats e especies.</p>
    <p>O artigo 61 da lei establece que a tramitación do plan de xestión lle corresponde á consellería competente en materia de conservación do patrimonio natural, e a súa aprobación realizarase consonte o disposto nos artigos 40 e 41.</p>
    <p>A Lei 27/2006, do 18 de xullo, pola que se regulan os dereitos de acceso á información, de participación pública e de acceso á xustiza en materia de ambiente, establece, no seu título III, o dereito a que o público poida expresar observacións e opinións cando están abertas todas as posibilidades, antes de que se adopten decisións sobre un plan, programa ou disposición de carácter xeral en relación con asuntos de carácter ambiental.</p>
    <p>Por outro lado, o artigo 133 da Lei 39/2015, do 1 de outubro, do procedemento administrativo común das administracións públicas, establece que, con carácter previo á elaboración dun proxecto ou anteproxecto de lei ou de regulamento, se realizará unha consulta pública a través do portal web da Administración competente, en que se recollerá a opinión dos suxeitos e das organizacións máis representativas potencialmente afectados pola futura norma acerca:</p>
    <p>a) Dos problemas que se pretenden solucionar coa iniciativa.</p>
    <p>b) Da necesidade e oportunidade da súa aprobación.</p>
    <p>c) Dos obxectivos da norma.</p>
    <p>d) Das posibles solucións alternativas regulamentarias e non regulamentarias.</p>
    <p>En relación cos problemas que pretende solucionar, o plan de xestión, tras un diagnóstico da situación actual da paisaxe protexida, determina as presións e ameazas que está a sufrir o espazo. O plan busca a redución destas presións e ameazas a través do desenvolvemento de actividades humanas compatibles co mantemento nun estado de conservación favorable dos elementos considerados como claves para a declaración como espazo protexido.</p>
    <p>A elaboración do plan de xestión deste espazo protexido é unha obriga recollida na Lei 5/2019, do 2 de agosto, e os seus obxectivos son aqueles establecidos no artigo 6 do Decreto 294/2008, do 11 de decembro, polo que se declara paisaxe protexida Os Penedos de Pasarela e Traba.</p>
    <p>Visto o anterior, conforme o establecido no artigo 16 da Lei 27/2006, do 18 de xullo, e 133 da Lei 39/2015, do 1 de outubro,</p>
    <h2>ACORDO:</h2>
    <p>Primeiro. Abrir un período de participación pública da memoria inicial do Plan de xestión deste espazo protexido durante o prazo dun (1) mes, contado o dito período desde o día seguinte ao da publicación deste anuncio no Diario Oficial de Galicia.</p>
    <p>Segundo. Durante o citado prazo poderase consultar o Plan na seguinte ligazón do portal de transparencia da Xunta de Galicia:</p>
    <p>https://transparencia.xunta.gal/tema/informacion-de-relevancia-xuridica/consulta-publica-previa</p>
    <p>Así como na páxina web da Consellería de Medio Ambiente, Territorio e Vivenda, entrando na subsección de documentos en información pública do portal de conservación da natureza:</p>
    <p>https://cmatv.xunta.gal/seccion-tema/c/CMAOT_Conservacion?content=Direccion_Xeral_Conservacion_Natureza/Participacion_publica/seccion.html&amp;std=Participacion_publica.html</p>
    <p>Terceiro. As persoas interesadas poden tamén enviar as súas alegacións:</p>
    <p>Preferentemente, mediante correo electrónico ao seguinte enderezo: planificacion.conservacion@xunta.gal, poñendo no asunto Plan de xestión da paisaxe protexida Os Penedos de Pasarela e Traba.</p>
    <p>Alternativamente, mediante a presentación de escrito dirixido á Dirección Xeral de Patrimonio Natural da Consellería de Medio Ambiente, Territorio e Vivenda, en calquera dos lugares previstos no artigo 16.4 da Lei 39/2015, do 1 de outubro.</p>
    <p>Santiago de Compostela, 9 de novembro de 2022</p>
    <footer><p>Belén María do Campo Piñeiro<br>Directora xeral de Patrimonio Natural</p></footer>

