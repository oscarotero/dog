---
date: '1997-05-26'
id: '10742'
page: 4880
number: 99
agency: CONSELLERÍA DE CULTURA E COMUNICACIÓN SOCIAL
section: III. OUTRAS DISPOSICIÓNS
title: >-
  Resolución do 28 de abril de 1997, da Dirección Xeral de Patrimonio Cultural,
  pola que se incoa expediente para a declaración da delimitación do contorno de
  protección da igrexa de Santa María, no concello de Cambre, provincia da
  Coruña.
range: Resolución
url: 'https://www.xunta.gal/dog/Publicados/1997/19970526/Anuncio10742_gl.html'
---
<p>Por Decreto do 3 de xuño de 1931, (Gaceta de Madrid do 4 de xuño), foi declarado ben de interese cultural con categoría de monumento histórico artístico, a igrexa de Santa María, no concello de Cambre, provincia da Coruña.</p>
<p>Sendo a devandita declaración anterior á entrada en vigor da Lei 16/1985, do 25 de xuño, do patrimonio histórico español (BOE do 29 de xuño), e da Lei 8/1995, do 30 de outubro, do patrimonio cultural de Galicia (Diario Oficial de Galicia do 8 de novembro), cómpre na actualidade concreta-la delimitación do seu contorno de protección.</p>
<p>En consecuencia, e vistos os informes dos servicios técnicos desta dirección xeral e órganos consultivos da Consellería de Cultura e Comunicación Social en materia de bens culturais, sendo uns e outros favorables á incoación do expediente para a declaración da delimitación do contorno de protección da igrexa de Santa María, no concello de Cambre, provincia da Coruña.</p>
<p>Ó abeiro do disposto no capítulo I, título I da Lei 8/1995, do 30 de outubro, do patrimonio cultural de Galicia, esta dirección xeral,</p>
<p>RESOLVE:</p>
<p>Primeiro.-Incoar expediente para a declaración da delimitación do contorno de protección da igrexa de Santa María, no concello de Cambre, provincia da Coruña.</p>
<p>Segundo.-Delimita-la zona afectada pola mentada incoación do xeito que se especifica literal e graficamente no anexo I e no anexo II de presente resolución.</p>
<p>Terceiro.-Continua-la tramitación do expediente segundo as disposicións vixentes.</p>
<p>Cuarto.-Dar traslado da resolución ó alcalde do Concello de Cambre, provincia da Coruña, e notificarlle que, de acordo co artigo 35 da Lei 8/1995, do 30 de outubro, do patrimonio cultural de Galicia. «1º. A incoación dun expediente de declaración de ben de interese cultural respecto dun inmoble determinará a suspensión das correspondentes licencias municipais de parcelación, edificación ou demolición nas zonas afectadas, así como dos efectos das xa outorgadas. A suspensión dependerá da resolución ou caducidade do expediente incoado.</p>
<p>2º. As obras que, por causa de forza maior, interese xeral ou urxencia, tivesen que realizarse con carácter inaprazable precisarán, en todo caso, autorización dos organismos competentes da Consellería de Cultura e Comunicación Social».</p>
<p>Quinto.-Notifica-la presente resolución ós interesados, ó Rexistro Xeral de Bens de Interese Cultural do Estado, e ó Rexistro de Bens de Interese Cultural de Galicia.</p>
<p>Sexto.-A presente resolución será publicada no Diario Oficial de Galicia e no BOE, abríndose un período de información pública de 1 mes, contado a partir do día seguinte ó da súa publicación no Diario Oficial de Galicia.</p>
<p>Santiago de Compostela, 28 de abril de 1997.</p>
<p>Ángel Sicart Giménez</p>
<p>Director xeral de Patrimonio Cultural</p>
<p>ANEXO I</p>
<p>O punto A, inicio da delimitación, sitúase na estrada Cambre-A Coruña á altura do inmoble nº 3 da dita estrada. Discorre polo linde deste inmoble en dirección á casa do concello, englobando a praciña dos Plátanos e continúa pola rúa Wenceslao Fernández Flórez ata o punto B situado no vértice do peche do Grupo Escolar. Avanza en dirección SE, coincidindo co dito peche e baixa en liña recta ata a estrada que conduce á antiga estación, onde se sitúa o punto C. Por esta estrada, en dirección á igrexa, percorre uns 60 m ata situarse fronte á casa nº 8 chamada Casa do Atrio (punto D). Desde aquí, en dirección leste, avanza 140 m ata o punto E, quedando dentro da delimitación a Casa do Atrio. No punto E xira á esquerda e, en dirección norte pola rúa de recente apertura, chega á estrada da Coruña, onde se atopa o punto F. Péchase a delimitación unindo os puntos F e A polo eixe da estrada.</p>
<p>3922</p>

