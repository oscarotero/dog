---
date: '2019-07-18'
id: G0424-110719-0010
page: 33571
number: 136
agency: 'Consellería de Economía, Emprego e Industria'
section: I. Disposicións xerais.
title: >-
  DECRETO  85/2019, do 4 de xullo, polo que se modifica o Decreto 50/2012, do 12
  de xaneiro, polo que se crea a Axencia Galega de Innovación e se aproban os
  seus estatutos.
range: Decreto
url: >-
  https://www.xunta.gal/dog/Publicados/2019/20190718/AnuncioG0424-110719-0010_gl.html
---
<p>A Lei 16/2010, do 17 de decembro, de organización e funcionamento da Administración xeral e do sector público autonómico de Galicia, autoriza na súa disposición adicional segunda a creación da Axencia Galega de Innovación (Gain), adscrita á Consellería de Economía, Emprego e Industria. A finalidade da Gain é apoiar e impulsar a innovación das empresas galegas e fomentar e vertebrar as políticas de innovación nas administracións públicas galegas. No ano 2012 aprobouse o Decreto 50/2012, do 12 de xaneiro, polo que se crea a Axencia Galega de Innovación e se aproban os seus estatutos (DOG núm. 19, do 27 de xaneiro).</p>
    <p>Polo Decreto 15/2014, do 6 de febreiro, modificáronse os seus estatutos como consecuencia da extinción da Fundación para o Fomento da Calidade Industrial e o Desenvolvemento Tecnolóxico de Galicia e a adscrición dos seus medios persoais e materiais á Axencia Galega de Innovación.</p>
    <p>A Lei 2/2017, do 8 de febreiro, de medidas fiscais, administrativas e de ordenación autoriza, na súa disposición adicional sexta, a creación da Axencia Galega da Industria Forestal e o Decreto 81/2017, do 3 de agosto, polo que se crea a Axencia Galega da Industria Forestal e se aproban os seus estatutos, establece que esta axencia asumirá os medios persoais e materiais e as competencias do Centro de Innovación e Servizos Tecnolóxicos da Madeira, ata ese momento adscrito á Axencia Galega de Innovación.</p>
    <p>Por outra parte, a Axencia Galega de Innovación está a promover o desenvolvemento dun Polo tecnolóxico e industrial de vehículos non tripulados en Galicia coa finalidade de facer da comunidade galega un referente a nivel internacional nesta materia e posicionar a Galicia nun dos sectores de maior potencial de mercado no futuro.</p>
    <p>Polo que antecede, é necesario modificar a estrutura organizativa da Axencia Galega de Innovación ata o nivel de departamento para adaptala ás novas necesidades e funcións asignadas para outorgarlle a máxima eficacia no seu exercicio. Así mesmo, procede modificar a composición da Comisión de Control de Gain para adaptala ao disposto no artigo 87.1 da Lei 16/2010, do 17 de outubro, de organización e funcionamento da Administración xeral e do sector público autonómico de Galicia.</p>
    <p>Na súa virtude, por proposta do conselleiro de Economía, Emprego e Industria e logo de deliberación do Consello da Xunta de Galicia na súa reunión do día catro de xullo de dous mil dezanove,</p>
    <h2>DISPOÑO:</h2>
    <p>«Artigo único. Modificación do Decreto 50/2012, do 12 de xaneiro, polo que se crea a Axencia Galega de Innovación e se aproban os seus estatutos.</p>
    <p>Os estatutos da Axencia Galega de Innovación, aprobados polo Decreto 50/2012, do 12 de xaneiro, e modificados polo Decreto 15/2014, do 6 de febreiro, e polo Decreto 125/2016, do 1 de setembro, quedan modificados como segue: </p>
    <p>Un. Modifícase o punto 1 do artigo 18 dos estatutos que queda redactado como segue:</p>
    <p>«Artigo 18. A Comisión de Control</p>
    <p>1. Composición da Comisión de Control:</p>
    <p>a) A Comisión de Control, baixo a dependencia orgánica do Consello Reitor, estará composta polos seguintes membros:</p>
    <p>1) Unha persoa representante da Axencia Galega de Innovación.</p>
    <p>2) Unha persoa representante da consellería de adscrición da Axencia.</p>
    <p>3) Unha persoa representante da consellería que ten as competencias en materia de orzamentos.</p>
    <p>4) Unha persoa representante da consellería que ten as competencias en materia de avaliación e reforma administrativa.</p>
    <p>b) En ningún caso, os membros da Comisión de Control serán coincidentes cos membros do Consello Reitor, a excepción dos membros que non teñan voto no dito consello. </p>
    <p>c) A Presidencia da Comisión de Control corresponderá á persoa representante da consellería que ten competencias en materia de orzamentos.</p>
    <p>d) A Secretaría da comisión corresponderá á persoa que exerza a Secretaría do Consello Reitor. </p>
    <p>e) Os membros da comisión serán designados pola persoa titular da entidade/consellería con presenza na comisión, de entre o seu persoal técnico que ocupe postos con nivel de subdirección xeral, xefatura de servizo ou equivalente. </p>
    <p>f) Sempre que se xustifique debidamente, poderán exixirse determinados coñecementos como requisito para formar parte da Comisión de Control e Seguimento. </p>
    <p>g) Os membros da comisión poderán asistir con persoal asesor sempre que os asuntos que se vaian tratar o xustifique».</p>
    <p>Dous. Modifícase o artigo 20 dos estatutos que queda redactado como segue:</p>
    <p>«Artigo 20. Estrutura organizativa</p>
    <p>1. A Axencia Galega de Innovación quedará estruturada en unidades orgánicas dependentes, directamente da Dirección da Axencia.</p>
    <p>2. As unidades orgánicas nas que se estruturará a Axencia serán catro áreas e un departamento:</p>
    <p>a) Área de Xestión.</p>
    <p>b) Área de Programas.</p>
    <p>c) Área de Servizos.</p>
    <p>d) Área de Centros.</p>
    <p>e) Departamento de Coordinación do Polo Aeroespacial de Rozas.</p>
    <p>3. A estrutura das distintas unidades orgánicas da Axencia responderá á correcta execución das competencias e funcións definidas no artigo 9 dos estatutos da Axencia».</p>
    <p>Tres. Modifícanse os puntos 2 e 4 e engádese un novo punto 5 ao artigo 21 dos estatutos que quedan redactados como segue:</p>
    <p>«Artigo 21. Área de Xestión</p>
    <p>2. Para o desenvolvemento das súas funcións contará cos seguintes departamentos con nivel orgánico de xefatura de servizo:</p>
    <p>– Departamento de Xestión de Axudas.</p>
    <p>– Departamento de Xestión Económica e Orzamentaria.</p>
    <p>– Departamento de Xestión Financeira e Contratación.</p>
    <p>4. O Departamento de Xestión Económica e Orzamentaria será responsable da xestión económica e orzamentaria da Axencia e terá as seguintes funcións:</p>
    <p>a) Colaborar na elaboración do borrador do anteproxecto de orzamentos da Axencia, o seu seguimento e control.</p>
    <p>b) A coordinación, supervisión e o seguimento en materia de xestión económica da execución dos orzamentos.</p>
    <p>c) A tramitación e o seguimento das modificacións orzamentarias.</p>
    <p>d) A coordinación, supervisión e o seguimento en materia dos fondos, por fontes de financiamento.</p>
    <p>e) A execución da xestión orzamentaria, efectuando os trámites económicos dos expedientes de gastos e as propostas de pagamento, sen prexuízo das competencias atribuídas a outros departamentos.</p>
    <p>f) A habilitación xeral de pagamentos da Axencia e o seguimento de ingresos e a tesouraría.</p>
    <p>g) O asesoramento económico e orzamentario a todas as unidades da Axencia.</p>
    <p>h) A xestión económica de convenios de colaboración e cooperación e das convocatorias de axudas.</p>
    <p>i) A tramitación da autorización para expedientes plurianuais e/ou que superen os límites previstos na normativa de réxime económico e financeiro.</p>
    <p>j) A coordinación da xestión e recadación de taxas, prezos públicos e outros ingresos, sen prexuízo das competencias da Consellería de Facenda.</p>
    <p>k) A elaboración dos estudos e informes que lle sexan encomendados pola persoa titular da Dirección da Axencia.</p>
    <p>5. O departamento de Xestión Financeira e Contratación terá as seguintes funcións:</p>
    <p>a) A elaboración e rendición das contas anuais da Axencia.</p>
    <p>b) O seguimento en materia financeira da execución do orzamento.</p>
    <p>c) O asesoramento financeiro e fiscal a todas as unidades da Axencia.</p>
    <p>d) A realización das oportunas declaracións fiscais e o cumprimento das obrigas tributarias.</p>
    <p>e) O estudo dos asuntos de natureza económico-financeira que teñan que elevarse ao Consello Reitor, ao Consello da Xunta de Galicia e á Comisión de Control.</p>
    <p>f) A xestión do inventario e do patrimonio da Axencia.</p>
    <p>g) O seguimento e control económico-financeiro dos proxectos europeos que desenvolve Gain.</p>
    <p>h) A tramitación, seguimento e control económico-administrativo dos expedientes de contratación sometidos á normativa reguladora dos contratos do sector público, calquera que sexa o seu tipo ou forma de adxudicación, seguimento e control.</p>
    <p>i) A tramitación, seguimento e control económico-administrativo dos expedientes de compra pública innovadora.</p>
    <p>j) A elaboración de estudos e informes en materia de contratación administrativa».</p>
    <p>Catro. Modifícase o punto 4 do artigo 22 ter dos estatutos que queda redactado como segue:</p>
    <p>«Artigo 22 ter. Área de Centros</p>
    <p>4. Corresponderá ao Departamento de Programación de Centros a xestión do CIS-GALICIA- Centro de Innovación e Servizos para a Tecnoloxía e o Deseño. A través deste centro a Axencia ofrécelles ás empresas galegas, con especial foco nas pemes, os seguintes servizos avanzados e desenvolvemento de produtos e procesos:</p>
    <p> • Servizos especializados a empresas: asistencia técnica, mellora de procesos, desenvolvemento de software tecnolóxico e industrial, control de calidade e ensaios de materiais e produtos, etc.</p>
    <p>• Participación en proxectos en colaboración con empresas, como partners tecnolóxicos.</p>
    <p>• Transferencia de tecnoloxía e coñecemento nos seus ámbitos de especialización.</p>
    <p>• Asesoramento tecnolóxico.</p>
    <p>• Difusión de cultura do coñecemento e tecnolóxica.</p>
    <p>• Formación tecnolóxica especializada».</p>
    <p>Cinco. Engádese un novo artigo 22.quáter aos estatutos que queda redactado como segue:</p>
    <p>«Artigo 22 quáter. Departamento de Coordinación do Polo Aeroespacial de Rozas</p>
    <p>Correspóndelle a este departamento a coordinación co CIAR (Centro de Investigación Aerotransportada de Rozas) promovendo a utilización do Parque Industrial de Rozas (Lugo) así como das súas infraestruturas como espazo tecnolóxico orientado á innovación, e terá atribuídas as seguintes funcións:</p>
    <p>1. En relación co CIAR, como centro de investigación mixto creado entre a Axencia Galega de Innovación, o Instituto Galego de Promoción Económica (Igape) e o Instituto Nacional de Técnica Aeroespacial “Esteban Terradas” (INTA):</p>
    <p>a) Seguimento do cumprimento das obrigas derivadas do convenio de creación do CIAR e coordinación das súas actividades.</p>
    <p>b) Promoción do CIAR: promoción das súas infraestruturas, programación e organización de visitas, e as relacións con empresas interesadas nos seus servizos e no uso das súas instalacións e equipamentos.</p>
    <p>c) Todas aquelas tarefas que lle asigne a dirección relacionadas co CIAR.</p>
    <p>2. En relación co Parque Industrial de Rozas:</p>
    <p>a) En coordinación co Igape, a xestión e o seguimento das convocatorias e procedementos orientados á implantación de empresas e entidades privadas.</p>
    <p>b) A xestión e seguimento dos contratos que se asinen coas empresas que se implanten.</p>
    <p>c) A promoción e difusión das actividades que se desenvolvan no Parque.</p>
    <p>d) Calquera outra que se lle encomende no ámbito das súas competencias».</p>
    <p>Disposición derrogatoria única. Derrogación normativa</p>
    <p>Quedan derrogadas cantas disposicións de igual ou inferior rango que se opoñan ao establecido neste decreto.</p>
    <p>Disposición derradeira única. Entrada en vigor</p>
    <p>O presente decreto entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, catro de xullo de dous mil dezanove</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Francisco José Conde López<br>Conselleiro de Economía, Emprego e Industria</p>

