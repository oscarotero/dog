---
date: '2003-10-29'
id: 1ED2A
page: 13
number: 210
agency: 'CONSELLERÍA DE INNOVACIÓN, INDUSTRIA E COMERCIO'
section: I. DISPOSICIÓNS XERAIS
title: >-
  Decreto 393/2003, do 10 de outubro, polo que se modifica o Decreto 205/1994,
  do 16 de xuño, polo que se refunde a normativa vixente en materia de
  inspección técnica de vehículos e se establece o réxime transitorio de
  prestación do servicio de ITV, en aplicación do establecido no Real decreto
  lei 7/2000, do 23 de xullo.
range: Decreto
url: 'https://www.xunta.gal/dog/Publicados/2003/20031029/Anuncio1ED2A_gl.html'
---
<p>A inspección técnica de vehículos en Galicia está regulada polo Decreto 205/1994, do 16 de xuño, modificado mediante os decretos 323/1996, do 26 de xullo, e 119/2001, do 18 de maio. Nesta última norma establécese o período concesional e as prórrogas deste.</p>
<p>O Real decreto lei 7/2000, do 23 de xullo, de medidas urxentes no sector das telecomunicacións, introduciu unha substancial modificación no actual sistema de xestión do servicio de inspección técnica de vehículos, ó establecer que a execución material das inspeccións poderá ser realizada tamén por particulares, que conten coa debida autorización da Comunidade Autónoma, autorización que deberá concederse sempre que o titular acredite o cumprimento dos requisitos técnicos que regulamentariamente se determinen.</p>
<p>Por outra parte, o referido real decreto lei prevé a continuidade dos actuais concesionarios, sen declarar extinguidos os seus títulos concesionais, aínda que non prevé un específico réxime transitorio.</p>
<p>Polo tanto, faise necesario establecer unha regulación específica, que asegure unha adecuada transición, tendo en conta as relacións contractuais existentes co actual concesionario, para os efectos de evita-las lesivas consecuencias que, en caso contrario, se producirían para os intereses públicos. Para iso é preciso modifica-lo Decreto 205/1994, do 16 de xuño, engadindo a este unha disposición transitoria na que se regule o réxime transitorio.</p>
<p>Na súa virtude, por proposta do conselleiro de Innovación, Industria e Comercio e logo de deliberación do Consello da Xunta de Galicia na súa reunión do día dez de outubro de dous mil tres,</p>
<p>DISPOÑO:</p>
<p>Artigo único.-Engádese unha disposición transitoria ó Decreto 205/1994, do 16 de xuño, do seguinte teor literal: «De acordo co que establece a disposición transitoria do Real decreto lei 7/2000, do 23 de xullo, e a disposición transitoria segunda do Real decreto 833/2003, do 27 de xuño, as estacións de inspección técnica de vehículos existentes en Galicia en réxime concesional á entrada en vigor destes, continuarán habilitadas nos mesmos termos e condicións nos que foron adxudicados os devanditos títulos habilitantes para presta-lo servicio de inspección técnica de vehículos ata a extinción destes sen necesidade de autorización.</p>
<p>Durante a vixencia do período concesional quedará limitado o outorgamento de autorizacións para a prestación de servicios de ITV ás que se refire o artigo 5 do Real decreto 833/2003, do 27 de xuño, no territorio da Comunidade Autónoma de Galicia».</p>
<p>Disposición derradeira</p>
<p>Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, dez de outubro de dous mil tres.</p>
<p>Manuel Fraga Iribarne</p>
<p>Presidente</p>
<p>Juan Rodríguez Yuste</p>
<p>Conselleiro de Innovación, Industria e Comercio</p>

