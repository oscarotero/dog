---
date: '2007-01-26'
page: 1
number: 19
agency: 'CONSELLERÍA DE PRESIDENCIA, ADMINISTRACIÓNS PÚBLICAS E XUSTIZA'
section: III. OUTRAS DISPOSICIÓNS
title: >-
  Decreto 3/2007, do 18 de xaneiro, polo que se declara a urxente ocupación,
  para os efectos de expropiación forzosa, polo Concello de Camariñas, dos bens
  e dereitos necesarios para a realización das obras do proxecto de
  acondicionamento do litoral da praia de Arou e a súa contorna.
range: Decreto
---
<p>O concello de Camariñas, en sesión que tivo lugar o día vinte de decembro de dous mil cinco, aprobou o proxecto de acondicionamento do litoral da praia de Arou e a súa contorna e, na sesión do vinte e catro de xuño de dous mil seis, acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ao abeiro do disposto no artigo 52 da Lei de expropiación forzosa.</p>
<p>Os bens nos que se concreta a declaración de urxente ocupación están determinados no expediente que se someteu a información pública.</p>
<p>Que o dito expediente tivo entrada na Consellería de Presidencia, Administracións Públicas e Xustiza, e este contén a xustificación acreditativa da motivación para a declaración de urxente ocupación.</p>
<p>Que o expediente foi tratado na comisión de secretarios xerais previa á súa elevación ao Consello da Xunta de Galicia.</p>
<p>Que o expediente contén a documentación á que se refire o artigo primeiro da Orde do 7 de decembro de 1983, sobre declaracións de urxente ocupación, así como a exixida no artigo 3 da Lei 11/1996, do 27 de decembro, de medidas de disciplina orzamentaria.</p>
<p>En consecuencia, considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, xa que, segundo sinala o concello, a actuación consiste en proporcionar maior seguridade aos peóns e evitar o altísimo perigo de accidentes á hora de circular pola estrada, debido, entre outras circunstancias, á proximidade da praia á vía, a existencia de acantilados, a alta densidade de tráfico, sen apenas abeiros que defendan a diferenza de nivel existente entre a vía e a praia de Arou, un ancho de calzada de dimensións inferiores ás necesidades dos vehículos, a inexistencia de beirarrúas, o mal estado do firme da estrada e cun trazado de curvas perigosas debido a un escaso radio de xiro e con presenza de construcións, vivendas e peches de parcelas pegadas a esta, que dificultan tanto o tráfico rodado como o peonil.</p>
<p>A competencia para a declaración da urxente ocupación correspóndelle ao Consello da Xunta de Galicia segundo o disposto nos artigos 27.2º e 28.2º, do Estatuto de autonomía de Galicia.</p>
<p>Na súa virtude, por proposta do conselleiro de Presidencia, Administracións Públicas e Xustiza, e logo de deliberación do Consello da Xunta de Galicia, na súa reunión do día dezaoito de xaneiro de dous mil sete,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a</p>
<p>urxente ocupación, para efectos de expropiación forzosa, polo Concello de Camariñas, dos bens e dereitos concretados no expediente administrativo instruído para o efecto e necesarios para a execución das obras do proxecto de acondicionamento do litoral da praia de Arou e a súa contorna, debendo, se é o caso, unha vez ocupados os terreos necesarios, obter as autorizacións que foran necesarias dos organismos competentes neste caso, con carácter previo ao inicio das obras.</p>
<p>Santiago de Compostela, dezaoito de xaneiro de dous mil sete.</p>
<p>Emilio Pérez Touriño</p>
<p>Presidente</p>
<p>José Luis Méndez Romeu</p>
<p>Conselleiro de Presidencia, Administracións</p>
<p>Públicas e Xustiza</p>

