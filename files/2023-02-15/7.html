---
date: '2023-02-15'
id: G0655-070223-0002
page: 13933
number: 32
agency: 'Consellería de Cultura, Educación, Formación Profesional e Universidades'
section: III. Outras disposicións.
title: >-
  RESOLUCIÓN do 7 de febreiro de 2023, da Secretaría Xeral Técnica da
  Consellería de Cultura, Educación, Formación Profesional e Universidades, pola
  que se declara de interese galego e se ordena a inscrición no Rexistro de
  Fundacións de Interese Galego da Fundación Isidoro Millán González Pardo, III
  Conde de Quirós.
range: Resolución
url: >-
  https://www.xunta.gal/dog/Publicados/2023/20230215/AnuncioG0655-070223-0002_gl.html
---
<p>Examinado o expediente de declaración de interese galego e inscrición no Rexistro de Fundacións de Interese Galego da Fundación Isidoro Millán González Pardo, III Conde de Quirós, aprécianse os seguintes feitos e fundamentos de dereito:</p>
    <p>Feitos:</p>
    <p>1. O 22 de novembro de 2022, Sandra Munín Mosquera, en representación do padroado da Fundación, presentou solicitude de clasificación, declaración de interese galego e a súa correspondente inscrición no Rexistro de Fundacións de Interese Galego. </p>
    <p>2. A Fundación Isidoro Millán González Pardo, III Conde de Quirós, constituírona Rosina Otero Abalo e Ricardo García-Borregón Millán, mediante escritura pública outorgada o 13 de outubro de 2022, ante o notario de Santiago de Compostela (A Coruña) Francisco López Moledo, co número de protocolo 3.216. </p>
    <p>3. Segundo consta no artigo 4 dos seus estatutos, a Fundación ten por obxecto:</p>
    <p>«a) Conservar unido o legado bibliográfico de Isidoro Millán González Pardo, consistente en miles de volumes con interese cultural e científico.</p>
    <p>b) Dar a coñecer e poñer ao dispor de estudosos e investigadores os traballos de investigación de Isidoro Millán González Pardo, referentes a diferentes ramas da cultura: arqueolóxicos –en relación coa autenticidade da tumba do Apóstolo Santiago–, lingüísticos, toponímicos, xenealóxicos e históricos.</p>
    <p>c) Custodiar e, de ser o caso, publicar o legado epistolar de Isidoro Millán González Pardo, con interese cultural, intercambiado con personalidades do mundo da cultura. Ata o momento publicáronse intercambios epistolares con Ramón Cabanillas, Ramón Piñeiro e Antonio Blanco Freijeiro, que se pretende custodiar, así como continuar coa publicación do restante legado.</p>
    <p>d) Dar a coñecer os traballos de investigación de interese cultural do referido III Conde de Quirós, que se conteñen nos arquivos.</p>
    <p>e) Apoiar as investigacións sobre os asuntos xacobeos.</p>
    <p>f) Difundir os traballos históricos e arqueolóxicos de tradición xacobea de Isidoro Millán González Pardo.</p>
    <p>g) Custodiar e conservar os arquivos familiares do referido señor».</p>
    <p>4. Na escritura de constitución da fundación constan os extremos relativos á identidade dos fundadores, a súa capacidade para constituíla, a súa vontade de facelo como de interese galego conforme os preceptos da Lei 12/2006, do 1 de decembro, de fundacións de interese galego, a dotación, os estatutos e a composición do padroado inicial.</p>
    <p>5. Nos estatutos da fundación consta a súa denominación, o seu enderezo, o seu obxecto e finalidade, as regras para a aplicación das rendas aos fins fundacionais e para a determinación dos/das beneficiarios/as, a composición e as normas de funcionamento do padroado, e as causas de disolución e o destino dos bens e dereitos resultantes da súa liquidación.</p>
    <p>6. O padroado inicial da Fundación está formado por Rosina Otero Abalo, como presidenta; Ricardo García-Borregón Millán, como vicepresidente; José Ramón Millán Cidón, como secretario; Dolores Sacramento Millán Mon, como vicesecretaria; e Eduardo José Pardo de Guevara y Valdés, José Fernández Lago, José Luis Cochón Touriño, Juan Ramón Gallastegui Otero, Rafael de Espona y Rodríguez, e Alejandro Jorge Millán Mon, como vogais. </p>
    <p>7. A Comisión integrada polos secretarios xerais técnicos de todas as consellerías elevou ao vicepresidente segundo e conselleiro de Presidencia, Xustiza e Deportes, proposta de clasificación como de interese cultural da Fundación Isidoro Millán González Pardo, III Conde de Quirós, dado o seu obxecto e finalidade, polo que, cumpríndose os requisitos exixidos na Lei 12/2006, do 1 de decembro, de fundacións de interese galego, e segundo establecen os artigos 47.2 da citada lei; 51 do Regulamento de fundacións de interese galego, aprobado polo Decreto 14/2009, do 21 de xaneiro, e 7 do Regulamento do Rexistro de Fundacións de Interese Galego, aprobado polo Decreto 15/2009, do 21 de xaneiro, o protectorado será exercido polo departamento da Xunta de Galicia que teña atribuídas as competencias correspondentes aos fins fundacionais. </p>
    <p>8. De conformidade coa citada proposta, por Orde da Vicepresidencia Segunda e Consellería de Presidencia, Xustiza e Deportes do 23 de xaneiro de 2023 (<em>Diario Oficial de Galicia</em> núm. 24, do 3 de febreiro) clasificouse de interese cultural a Fundación Isidoro Millán González Pardo, III Conde de Quirós, e adscribiuse á Consellería de Cultura, Educación, Formación Profesional e Universidades para os efectos do exercicio das funcións de protectorado.</p>
    <p>Fundamentos de dereito:</p>
    <p>Primeiro. O artigo 34 da Constitución española recoñece o dereito de fundación para fins de interese xeral de acordo coa lei, e o artigo 27.26 do Estatuto de autonomía de Galicia establece competencia exclusiva sobre o réxime das fundacións de interese galego.</p>
    <p>Segundo. De acordo co disposto no artigo 7.2 do Regulamento do Rexistro de Fundacións de Interese Galego, en relación co Decreto 119/2022, do 23 de xuño, polo que se establece a estrutura orgánica da Consellería de Cultura, Educación, Formación Profesional e Universidades, corresponde a esta consellería a declaración de interese galego mediante resolución publicada no <em>Diario Oficial de Galicia</em> e a inscrición no Rexistro de Fundacións de Interese Galego da Fundación Isidoro Millán González Pardo, III Conde de Quirós, así como o exercicio das funcións de protectorado e as demais que correspondan á Xunta de Galicia de conformidade co indicado no dito regulamento.</p>
    <p>Á vista do que antecede, e tendo en consideración o establecido na normativa vixente en materia de fundacións de interese galego, e nas demais normas de xeral e pertinente aplicación, en uso das competencias atribuídas polo Decreto 119/2022, do 23 de xuño, polo que se establece a estrutura orgánica da Consellería de Cultura, Educación, Formación Profesional e Universidades,</p>
    <h2>RESOLVO:</h2>
    <p>Primeiro. Declarar de interese galego a Fundación Isidoro Millán González Pardo, III Conde de Quirós.</p>
    <p>Segundo. Ordenar a súa inscrición no Rexistro de Fundacións de Interese Galego, Sección da Consellería de Cultura, Educación, Formación Profesional e Universidades.</p>
    <p>Terceiro. Esta fundación queda sometida ao disposto na Lei 12/2006, do 1 de decembro, de fundacións de interese galego, no Regulamento de fundacións de interese galego, aprobado polo Decreto 14/2009, do 21 de xaneiro, no Regulamento do Rexistro de Fundacións de Interese Galego, aprobado polo Decreto 15/2009, do 21 de xaneiro, e na demais normativa de aplicación e, especialmente, ás obrigas de dar publicidade suficiente dos seus obxectivos e actividades, da ausencia de ánimo de lucro na prestación dos seus servizos, así como á de presentación anual da documentación contable e do plan de actuación ante o protectorado.</p>
    <p>Contra esta resolución, que non pon fin á vía administrativa, poderá interpoñerse recurso de alzada ante o conselleiro de Cultura, Educación, Formación Profesional e Universidades, no prazo dun mes contado desde o día seguinte ao da súa notificación, de acordo co sinalado nos artigos 121 e 122 da Lei 39/2015, do 1 de outubro, do procedemento administrativo común das administracións públicas.</p>
    <p>Santiago de Compostela, 7 de febreiro de 2023</p>
    <footer><p>Manuel Vila López<br>Secretario xeral técnico da Consellería de Cultura,<br>Educación, Formación Profesional e Universidades</p></footer>

