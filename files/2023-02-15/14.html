---
date: '2023-02-15'
id: G0427-070223-0002
page: 13980
number: 32
agency: Consellería do Mar
section: IV. Oposicións e concursos.
title: >-
  ORDE do 7 de febreiro de 2023 pola que se anuncia a convocatoria pública para
  a provisión, polo sistema de libre designación, dun posto de traballo vacante
  nesta consellería.
range: Orde
url: >-
  https://www.xunta.gal/dog/Publicados/2023/20230215/AnuncioG0427-070223-0002_gl.html
---
<p>De conformidade co establecido no artigo 92 da Lei 2/2015, do 29 de abril, do emprego público de Galicia, e no Decreto 151/2022, do 4 de agosto, polo que se aproba o Regulamento dos procedementos de mobilidade do persoal funcionario de carreira da Administración xeral da Comunidade Autónoma de Galicia e das entidades públicas instrumentais integrantes do sector público autonómico e en uso das atribucións conferidas polo artigo 17.2.c) da citada lei, esta consellería</p>
    <h2>DISPÓN:</h2>
    <p>Primeiro. Anunciar a convocatoria para a provisión, polo sistema de libre designación, dun posto de traballo que se indica no anexo I de esta orde.</p>
    <p>Segundo. Poderán concorrer a ela os funcionarios e as funcionarias que reúnan as condicións que para o posto de traballo se sinalan no anexo I.</p>
    <p>Terceiro. As solicitudes dirixiranse á Consellería do Mar e presentaranse obrigatoriamente por medios electrónicos no prazo de 15 días contados a partir do seguinte ao da publicación da convocatoria do <em>Diario Oficial de Galicia</em> conforme o modelo que se inclúe como anexo II. Para achegar a dita solicitude, na sede electrónica da Xunta de Galicia https://sede.xunta.gal está dispoñible o formulario normalizado correspondente ao procedemento administrativo PR004A, e poderá empregar para a presentación electrónica calquera dos mecanismos de identificación e sinatura admitidos pola sede electrónica da Xunta de Galicia, incluído o sistema de usuario e clave Chave365 (https://sede.xunta.gal/chave365).</p>
    <p>De conformidade co artigo 68.4 da Lei 39/2015, do 1 de outubro, do procedemento administrativo común das administracións públicas, se algunha das persoas interesadas presenta a súa solicitude presencialmente, requiriráselle para que a emende a través da súa presentación electrónica. Para estes efectos, considerarase como data de presentación da solicitude aquela en que sexa realizada a emenda. </p>
    <p>Cuarto. Os/as aspirantes deberán presentar coa solicitude un currículo e xustificar, mediante certificación ou copia cotexada dos documentos acreditativos, os méritos que aleguen.</p>
    <p>Quinto. No caso de resultar seleccionado/a para ocupar un posto de traballo persoal funcionario doutras administracións públicas, requirirase o informe favorable do órgano competente da súa administración de orixe, que se considerará favorable de non emitirse no prazo de quince (15) días, tal como dispón o artigo 67 do Real decreto 364/1995, do 10 de marzo.</p>
    <p>Unha vez autorizado o seu traslado a esta administración procederase a adxudicarlle o posto para o que foi seleccionado/a. Se no prazo de dous (2) meses, a partir da publicación no <em>Diario Oficial de Galicia</em>, o/a funcionario/a seleccionado/a non se pode incorporar á Comunidade Autónoma, considerarase deserto o posto e poderase proceder de novo á súa provisión.</p>
    <p>Sexto. A resolución desta convocatoria publicarase no <em>Diario Oficial de Galicia</em> e poderase declarar deserta de considerarse oportuno.</p>
    <p>Sétimo. O prazo de toma de posesión do novo destino será de tres (3) días hábiles, se non implica cambio de residencia, ou de sete (7) días hábiles se comporta cambio de residencia. Cando o/a adxudicatario/a do posto obteña coa súa toma de posesión o reingreso ao servizo activo, o prazo será dun mes.</p>
    <p>O prazo de toma de posesión comezará a contar a partir do día seguinte ao do cesamento, que se deberá efectuar na data que se determine xustificadamente mediante orde da persoa titular da consellería convocante publicada no <em>Diario Oficial de Galicia</em>, agás no caso de procedencia doutras administracións, que se deberá efectuar dentro dos tres (3) días hábiles seguintes ao da comunicación da resolución de traslado á Comunidade Autónoma, co límite dos dous (2) meses a que se fai referencia no punto quinto desta orde. Se a resolución comporta o reingreso ao servizo activo, o prazo de toma de posesión deberá computarse desde a dita data.</p>
    <p>A persoa titular da consellería onde preste servizos o/a funcionario/a poderá, non obstante, diferir o cesamento, por necesidades do servizo, ata vinte (20) días hábiles, o que se lle debe comunicar á unidade a que sexa destinado o/a funcionario/a.</p>
    <p>Oitavo. Contra esta orde, que esgota a vía administrativa, as persoas interesadas poderán interpoñer recurso potestativo de reposición, ante a conselleira do Mar, no prazo dun mes contado desde o día seguinte ao da súa publicación no <em>Diario Oficial de Galicia</em>, de conformidade co establecido na Lei 39/2015, do 1 de outubro, do procedemento administrativo común das administración públicas, ou poderán impugnala directamente, ante o xulgado do contencioso-administrativo competente, no prazo de dous meses contados a partir da mesma data, segundo o establecido na Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 7 de febreiro de 2023</p>
    <footer><p>Rosa María Quintana Carballo<br>Conselleira do Mar</p></footer>
    <h2>ANEXO I</h2>
    <p>Denominación: secretario/a do/da director/a xeral.</p>
    <p>Código: PE.C04.00.000.15770.001.</p>
    <p>Nivel: 18.</p>
    <p>Complemento específico: 7.489,72 €.</p>
    <p>Grupo: C1, C2.</p>
    <p>Corpo/escala: xeral.</p>
    <p>Adscr. Adm. p.: A11.</p>
    <p>Formación específica: 640.</p>
    <p>Centro destino: Dirección Xeral de Desenvolvemento Pesqueiro.</p>
    <p>Localidade: Santiago de Compostela.</p>
    <p>Descrición códigos da adscrición ás administracións públicas:</p>
    <p>A11. Adscrición indistinta a funcionarios da Xunta de Galicia, Estado e CC. AA.</p>
    <p>Descricións códigos das formacións específicas:</p>
    <p>640. Para persoal doutra Administración, curso de perfeccionamento de galego (R.I.).</p>

