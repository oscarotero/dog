---
date: '2005-05-06'
page: 7
number: 87
agency: CONSELLERÍA DE SANIDADE
section: I. DISPOSICIÓNS XERAIS
title: >-
  Decreto 99/2005, do 21 de abril, polo que se regula a formación e o uso de
  desfibriladores externos por persoal non médico.
range: Decreto
---
<p>O artigo 43 da Constitución española recoñece o dereito á protección da saúde e declara que compete aos poderes públicos organizar e tutelar a saúde pública a través das medidas preventivas e das prestacións e servizos necesarios.</p>
<p>A Lei 14/1986, do 25 de abril, xeral de sanidade, ten por obxecto a regulación xeral de todas as accións que permitan facer efectivo o dereito á protección da saúde, e determina entre os seus principios xerais que as actuacións das administracións públicas garantirán a asistencia sanitaria en todos os casos de perda da saúde.</p>
<p>De conformidade co anterior, o artigo 33.1º do Estatuto de autonomía de Galicia atribúelle á comunidade autónoma a competencia para o desenvolvemento lexislativo e a execución da lexislación básica do Estado en materia de sanidade interior; e o parágrafo 4º do mesmo artigo establece que a comunidade autónoma poderá organizar e administrar para tales fins e dentro do seu territorio todos os servizos relacionados coas materias antes expresadas, e exercerá a tutela das institucións, entidades e fundacións en materia de Sanidade e Seguridade Social, reservándose o Estado a alta inspección conducente ao cumprimento das funcións e competencias contidas neste artigo.</p>
<p>Por outra banda, a Lei 7/2003, do 9 de decembro, de ordenación sanitaria de Galicia, reflicte o exercicio daquelas competencias, asegurando a efectividade do dereito dos cidadáns á protección da súa saúde, recoñecido no artigo 43 e concordantes da Constitución española; mediante a ordenación dos recursos, actividades, servizos e prestacións que teñan por finalidade a promoción e protección da saúde, a prevención da enfermidade, a asistencia sanitaria e a rehabilitación, a través da rede galega de atención sanitaria de utilización pública, que abrangue -segundo o artigo 2.1º- cantos recursos, actividades, servizos e prestacións contribúan a facer efectivo aquel dereito constitucional no ámbito da Comunidade Autónoma de Galicia, e entre os que se inclúe evidentemente unha asistencia de urxencia que dispoña dos recursos necesarios para salvagardar a vida do paciente.</p>
<p>O Decreto 172/1999, do 27 de maio, autorizou a constitución da Fundación Pública Urxencias Sanitarias de Galicia-061, e aprobou os seus estatutos que citan entre as súas finalidades (artigo 5) as de xestión e coordinación das demandas de asistencia</p>
<p>sanitaria en casos de emerxencia ou urxencia, xestión e coordinación do transporte sanitario urxente de soporte vital básico e avanzado, así como a formación e investigación en materia de coordinación e asistencia sanitaria urxente, tanto do seu persoal coma da poboación e os profesionais.</p>
<p>De todas as situacións de emerxencia sanitaria, a parada cardiorrespiratoria non esperada recóllese como unha situación única, na que o obxectivo é recuperar a vida, evitando ou minimizando as secuelas. As causas máis frecuentes desta situación nun adulto, no medio extrahospitalario, son a fibrilación ventricular e a taquicardia ventricular, que teñen como tratamento a desfibrilación eléctrica, consistente na aplicación dunha descarga eléctrica no peito do paciente, tal e como recomenda a comunidade científica.</p>
<p>Para acadar a máxima supervivencia dos pacientes nestas situacións débese realizar un diagnóstico rápido e un tratamento inmediato que, de cotío, non pode agardar a chegada de profesionais sanitarios ou o ingreso nun centro ou servizo asistencial.</p>
<p>Nestas situacións, tanto a dispoñibilidade inmediata de medios técnicos -desfibriladores externos automáticos e semiautomáticos- coma o seu emprego por persoal debidamente formado, resultan necesarios para abordar de inmediato as situacións de parada cardiorrespiratoria e para o éxito da manobra de recuperación, garantindo en todo momento a cadea asistencial.</p>
<p>Así, o Decreto 251/2000, do 5 de outubro, estableceu no seu día os requisitos da formación inicial e continuada do persoal non médico que o capacitase para o uso do desfibrilador semiautomático externo, e regulou o procedemento de acreditación do persoal non médico que pode facer uso destes aparellos, así como a acreditación das entidades que poden impartir a formación necesaria.</p>
<p>Tendo en conta o avance dos medios técnicos dispoñibles na actualidade, a proliferación dos mesmos e as necesidades detectadas no desenvolvemento e posta en práctica da normativa xerada, faise necesario renovar os parámetros normativos para dar resposta a todas estas cuestións, para atender as situacións que poidan producirse no seu ámbito, así como as condicións de uso destes aparellos, con suxeición a unhas normas mínimas comúns que permitan o seguimento e control necesarios para a correcta utilización daqueles aparellos.</p>
<p>Estamos diante dunha norma que insire claramente o réxime dos desfibriladores externos de uso extrahospitalario dentro do ámbito da participación comunitaria en actividades sanitarias, é dicir, actuacións, recursos e medios achegados pola sociedade civil, como é propio dunha sociedade madura e solidaria, ao servizo do dereito constitucional á saúde, servindo á prevención dunha integral atención da saúde dos cidadáns. Por isto, a responsabilidade polo mantemento e utilización do aparello compete á entidade, empresa, establecemento ou servizo que o teña esta</p>
<p>blecido, sen prexuízo do xustificado exercicio da función de control e supervisión de que poida facer uso a Administración sanitaria.</p>
<p>Por todo o anterior e de conformidade cos antecedentes normativos citados, procede abordar a regulación da utilización dos desfibriladores externos por persoal non médico, co obxecto de dar eficaz e ampla cobertura ás exixencias de utilización destes aparellos que as situacións de emerxencia impoñen.</p>
<p>Na súa virtude, por proposta do conselleiro de Sanidade, de conformidade co ditame nº 186/2005 do Consello Consultivo de Galicia e logo de deliberación do Consello da Xunta de Galicia, na súa reunión do día vinte e un de abril de dous mil cinco,</p>
<p>DISPOÑO:</p>
<p>Capítulo I</p>
<p>Disposicións xerais</p>
<p>Artigo 1º.-Obxecto.</p>
<p>Este decreto ten por obxecto establecer, no ámbito da Comunidade Autónoma de Galicia, as normas relativas a:</p>
<p>a) Condicións de uso extrahospitalario dos desfibriladores externos cos que contan as entidades, empresas, establecementos ou servizos non sanitarios, privados ou públicos.</p>
<p>b) Formación necesaria para a utilización e manexo de desfibriladores externos (automáticos/semiautomáticos) por persoal non médico no ámbito extrahospitalario, e a súa acreditación.</p>
<p>Artigo 2º.-Definicións.</p>
<p>Para os efectos do previsto nesta norma enténdese por desfibrilador externo -automático ou semiautomático- o equipo técnico homologado, capaz de analizar o ritmo cardíaco, identificar as arritmias mortais e administrar unha descarga eléctrica coa finalidade de restablecer un ritmo cardíaco viable, con altos niveis de seguridade.</p>
<p>Capítulo II</p>
<p>Condicións para o uso extrahospitalario dos desfibriladores externos</p>
<p>Artigo 3º.-Obrigas e responsabilidades.</p>
<p>As entidades, empresas, establecementos ou servizos non-sanitarios que conten cun desfibrilador externo, terán as seguintes responsabilidades:</p>
<p>a) Comunicar á Central de Urxencias Sanitarias-061 a dispoñibilidade do desfibrilador externo, segundo modelo que se recolle no anexo I desta norma. Recibida a comunicación, a Central de Urxencias Sanitarias xustificará recepción da mesma.</p>
<p>b) Dispor da dotación material mínima que determina o anexo II deste decreto.</p>
<p>c) Sinalizar a existencia dun desfibrilador externo nas súas dependencias, cun distintivo que informe</p>
<p>da existencia do dispositivo e da dispoñibilidade de persoal capacitado para o seu manexo.</p>
<p>d) Proporcionarlle ao persoal encargado do manexo do desfibrilador externo a formación, reciclaxe e coñecementos necesarios para o seu uso.</p>
<p>e) Manter un rexistro actualizado cos datos de formación, identificación e actualización anual de coñecementos, do persoal destinado ao manexo do desfibrilador, dándolle conta á Central de Coordinación do 061 das variacións que se produzan. Recibida a comunicación, a Central de Urxencias Sanitarias xustificará recepción da mesma.</p>
<p>f) Efectuar a revisión e mantemento axeitados do desfibrilador externo do que dispoña, seguindo as instrucións do fabricante, de xeito que o desfibrilador e os seus accesorios se atopen en perfecto estado de uso.</p>
<p>g) Responsabilizarse da remisión da documentación e información a que se refire esta norma.</p>
<p>h) Cumprir as recomendacións de uso dos desfibriladores que lle sexan notificadas pola Consellería de Sanidade, ben directamente ou ben a través da Fundación Pública Urxencias Sanitarias de Galicia-061.</p>
<p>Artigo 4º.-Uso de desfibriladores.</p>
<p>1. O uso de desfibriladores externos homologados, coas características que se describen no artigo 2º, só poderá realizarse por persoal que acredite a formación, coñecementos e habilidades necesarios, regulados por esta norma, a través dos correspondentes programas de formación e actualización de coñecementos.</p>
<p>2. A utilización do desfibrilador externo efectuarase baixo a supervisión e responsabilidade dun médico que seguirá a manobra ben presencialmente, ou ben a través da Central de Coordinación de Urxencias Sanitarias de Galicia-061. Para tales efectos, a devandita Central de Coordinación levará un control dos desfibriladores externos existentes en centros non sanitarios, e unha relación das persoas acreditadas para o seu manexo.</p>
<p>Artigo 5º.-Documentación e comunicación das intervencións.</p>
<p>1. O uso do desfibrilador externo comporta, en todo caso, a obriga de contactar inmediatamente coa Central de Coordinación de Urxencias Sanitarias de Galicia-061, co obxecto de garantir a debida continuidade asistencial e o seguimento médico da persoa afectada.</p>
<p>2. Sen prexuízo do anterior, a utilización do desfibrilador externo implicará a obriga por parte do persoal que utilice o desfibrilador de cubrir a folla da asistencia (modelo Utstein) prestada ao paciente que padecese a parada cardiorrespiratoria. Cubrila aquela, remitirase ao centro de Urxencias Sanitarias de Galicia-061, así como a copia informatizada do suceso recollida no sistema de datos do desfibrilador.</p>
<p>Capítulo III</p>
<p>Autorización das entidades de formación</p>
<p>Artigo 6º.-Autorización das entidades de formación.</p>
<p>1. A formación ao persoal non-médico para o manexo de desfibriladores externos a que se refire este decreto, será impartida pola Fundación Pública Urxencias Sanitarias de Galicia-061 e por outras entidades que, segundo ao disposto neste decreto, sexan autorizadas.</p>
<p>2. Para tal efecto, a entidade interesada presentará a correspondente solicitude dirixida á Secretaría Xeral da Consellería de Sanidade. Xunto coa solicitude de autorización achegarase xustificación documental dos seguintes extremos:</p>
<p>a) Copia compulsada do DNI ou CIF da entidade ou representante legal.</p>
<p>b) Copia compulsada da titulación del responsable da formación e do persoal formador.</p>
<p>c) Programas de formación que se propoña impartir, de conformidade co contido mínimo determinado no anexo V deste decreto.</p>
<p>d) Copia compulsada do título xurídico que xustifique a dispoñibilidade de instalacións axeitadas para impartir a formación.</p>
<p>e) Relación do persoal formador, integrado por instrutores e monitores de soporte vital, con titulación axeitada e recoñecidos polo European Resucitation Council ou pola American Heart Association.</p>
<p>f) Medios materiais suficientes para a docencia, segundo determina o anexo VI deste decreto.</p>
<p>Se a solicitude ou documentación presentada non reúnen os requisitos que sinala este artigo, ou non se presenta toda a documentación necesaria, por parte do órgano competente da Consellería de Sanidade requirirase o interesado para que, nun prazo de dez días subsane a falta ou achegue os documentos preceptivos, con indicación de que, se así non o fixera, terase por desistido da súa petición, logo de resolución que deberá ser ditada nos termos previstos no artigo 42 da Lei 30/1992, do 26 de novembro.</p>
<p>Artigo 7º.-Resolución de autorización.</p>
<p>1. Examinada a solicitude e a documentación xustificativa presentada, e solicitados os datos e información complementarios que se consideren necesarios, o secretario xeral da Consellería de Sanidade emitirá a correspondente resolución, logo de informe da Fundación Pública Urxencias Sanitarias de Galicia-061.</p>
<p>2. A dita resolución notificaráselle ao interesado de conformidade co previsto nos artigos 58 e seguintes da Lei 30/1992, do 26 de novembro.</p>
<p>3. O prazo para resolver e notificar estas solicitudes será de 3 meses; transcorrido o dito prazo sen resolución expresa entenderase concedida a autorización.</p>
<p>Artigo 8º.-Recursos.</p>
<p>Contra as resolucións do secretario xeral da Consellería de Sanidade poderá interpoñerse recurso de alzada no prazo dun mes ante o conselleiro de Sanidade, de conformidade co disposto nos artigos 114 e 115 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Artigo 9º.-Revogación.</p>
<p>1. Previo informe da Fundación Pública Urxencias Sanitarias de Galicia-061, de oficio ou por instancia de parte, o secretario xeral da Consellería de Sanidade poderá revogar a autorización administrativa, logo de audiencia ao interesado, tanto por incumprimento dos requisitos nos que se baseou o outorgamento da autorización como por incumprimento de calquera outro dos exixidos neste decreto.</p>
<p>2. Constitúen, en calquera caso, causas de revogación da autorización as seguintes:</p>
<p>a) O non mantemento das condicións ou contidos baixo os que se autorizou a entidade á realización dos cursos de formación.</p>
<p>b) As deficiencias ou incumprimentos da normativa aplicable postas de manifesto durante o exercicio das facultades de inspección e control por parte da Administración.</p>
<p>3. A resolución da revogación notificaráselle ao interesado, de conformidade co previsto nos artigos 58 e seguintes da Lei 30/1992, do 26 de novembro.</p>
<p>Artigo 10º.-Vixencia e renovación da autorización.</p>
<p>1. A vixencia da autorización das entidades de formación será de dous anos contados a partir da data de resolución de autorización.</p>
<p>2. Dentro dos tres meses anteriores á expiración do prazo de vixencia da autorización, os interesados poderán solicitar a renovación, segundo o modelo normalizado que figura no anexo IV.</p>
<p>No caso de que se manteñan as condicións que motivaron a autorización, achegarase xunto coa solicitude unha declaración xurada onde se fagan constar que aquelas se manteñen. No caso de que se produza algún cambio con respecto á solicitude de autorización, presentarase a documentación que acredite a dita modificación. Todo isto sen prexuízo das facultades de inspección e comprobación que correspondan á Administración autorizante.</p>
<p>Artigo 11º.-Rexistro de entidades acreditadas.</p>
<p>As entidades de formación acreditadas incorporaranse a un rexistro xestionado pola Subdirección Xeral de Docencia e Investigación do Servizo Galego de Saúde, coa colaboración da Fundación Pública Urxencias Sanitarias de Galicia-061, no que se deixará constancia das entidades de formación acreditadas, e das variacións que se produzan.</p>
<p>Capítulo IV</p>
<p>Formación</p>
<p>Artigo 12º.-Formación.</p>
<p>1. Os programas de formación descritos no anexo V desta norma están dirixidos a posibilitar que o persoal non médico adquira os coñecementos e habilidades necesarias para facer un uso adecuado dos desfibriladores externos ante situacións de paradas cardiorrespiratorias que se produzan no ámbito extrahospitalario.</p>
<p>2. Estes programas de formación serán impartidos polas entidades autorizadas e pola Fundación Pública Urxencias Sanitarias de Galicia-061 que poderá contar co apoio técnico, administrativo e de xestión da Fundación Pública Escola Galega de Administración Sanitaria (Fegas).</p>
<p>Artigo 13º.-Probas de avaliación.</p>
<p>1. Poderán acceder ás probas de avaliación as persoas que cumpran os seguintes requisitos:</p>
<p>a) Ser maior de idade.</p>
<p>b) Dispoñer de titulación mínima de graduado.</p>
<p>c) Ter superado a formación inicial en Reanimación Cardiopulmonar (RCP) Básica, e ter actualizados os coñecementos a través da correspondente formación continuada.</p>
<p>d) Ter recibido a formación prevista neste decreto a través da Fundación Pública Urxencias Sanitarias de Galicia-061 ou dunha entidade de formación acreditada.</p>
<p>e) Aboamento dos dereitos que estableza a correspondente resolución de convocatoria.</p>
<p>2. Desenvolvidos os programas de formación a que se refire este decreto, realizaranse as correspondentes probas de avaliación dos coñecementos adquiridos. Para o seu deseño, planificación e desenvolvemento, a Consellería de Sanidade poderá solicitar a colaboración da Fundación Pública Urxencias Sanitarias de Galicia-061, da Fundación Pública Escola Galega de Administración Sanitaria (Fegas), ou doutras entidades públicas ou privadas que poidan contribuír ao seu correcto e axeitado desenvolvemento.</p>
<p>3. As probas de avaliación necesarias para a obtención do certificado individual correspondente constarán dunha parte teórica e doutra práctica, segundo o previsto no anexo V desta norma, e convocaranse mediante resolución da Secretaría Xeral da Consellería de Sanidade, que conterá a determinación da entidade encargada da organización e desenvolvemento das probas, a composición dos tribunais encargados de realizalas, e o lugar, o día e a hora das mesmas.</p>
<p>Artigo 14º.-Certificados individuais.</p>
<p>1. Realizadas as probas indicadas no artigo anterior, a Subdirección Xeral de Docencia e Investigación Sanitaria do Servizo Galego de Saúde, en</p>
<p>colaboración coa Fundación Pública Urxencias Sanitarias de Galicia-061 ou a entidade de formación autorizada, expedirá os correspondentes certificados individuais aos participantes que as superasen.</p>
<p>2. Obtido o certificado acreditativo da formación inicial, o persoal non médico a que se refire este decreto deberá realizar unha actualización anual de coñecementos, que demostre o mantemento ou actualización da capacidade para a utilización en condicións óptimas do desfibrilador, supervisada polo médico do centro, establecemento, instalación ou servizo onde se atope o desfibrilador, ou polos instrutores dos centros acreditados para a formación.</p>
<p>3. Tanto as certificacións individuais expedidas, coma os xustificantes de ter realizado as reciclaxes anuais, serán obxecto do correspondente rexistro e actualización nos centros onde exista un desfibrilador externo e nas entidades que impartan a formación. As variacións que se produzan comunicaranse á Central de Coordinación indicada no artigo 3º.2 deste decreto.</p>
<p>Capítulo V</p>
<p>Inspección e control</p>
<p>Artigo 15º.-Inspección e control.</p>
<p>1. A Consellería de Sanidade, poderá inspeccionar as entidades de formación acreditadas e as instalacións que dispoñan dun desfibrilador, co obxecto de comprobar a adecuación das mesmas ás disposicións contidas neste decreto. Para tal efecto, poderá solicitar os oportunos informes e propostas á Fundación Pública Urxencias Sanitarias de Galicia-061.</p>
<p>2. A responsabilidade polos incumprimentos ao disposto neste decreto exixirase de conformidade co previsto no título IX da Lei 7/2003, do 9 de decembro, de ordenación sanitaria de Galicia.</p>
<p>Disposicións adicionais</p>
<p>Primeira.-Tanto o contido dos programas coma os recursos necesarios para impartilos, poderanse modificar mediante orde da Consellería de Sanidade, previo informe da Fundación Pública Urxencias Sanitarias de Galicia-061.</p>
<p>Segunda.-O tratamento dos datos a que fai referencia a este decreto axustarase en todo caso ao que determine a lexislación aplicable en materia de protección de datos de carácter persoal.</p>
<p>Disposición derrogatoria</p>
<p>Quedan derrogadas as disposicións de igual ou inferior rango que se opoñan ao disposto neste decreto, e especialmente o Decreto 251/2000, do 5 de outubro.</p>
<p>Disposición transitoria</p>
<p>As entidades que, na data de entrada en vigor deste decreto, dispoñan nas súas instalacións de aparellos desfibriladores externos (automáticos ou semiautomáticos) disporán dun prazo de 3 meses,</p>
<p>contados a partir da data de entrada en vigor desta norma, para adaptarse ás disposicións contidas nela. Transcorrido este prazo, a Administración poderá facer uso das súas facultades de inspección e control, na forma indicada no capítulo V deste decreto.</p>
<p>Disposicións derradeiras</p>
<p>Primeira.-Facúltase o conselleiro de Sanidade para ditar as disposicións necesarias para o desenvolvemento e aplicación do disposto neste decreto.</p>
<p>Segunda.-Este decreto entrará en vigor aos vinte días da súa publicación no Diario Oficial de Galicia.</p>
<p>Santiago de Compostela, vinte e un de abril de dous mil cinco.</p>
<p>Manuel Fraga Iribarne</p>
<p>Presidente</p>
<p>José Manuel González Álvarez</p>
<p>Conselleiro de Sanidade</p>
<p>ANEXO II</p>
<p>Dotación material mínimo</p>
<p>-Desfibrilador externo cun mínimo de dous xogos de parches e sistema de rexistro informatizado dos sucesos.</p>
<p>-Maleta de reanimación con cánulas orofarinxes. De diferentes tamaños.</p>
<p>-Bolsa autoinchable.</p>
<p>-Máscara facial.</p>
<p>-Reservorio de oxíxeno e fonte de oxíxeno, elementos todos eles necesarios para garantir o soporte vital básico.</p>
<p>-Rasuradora e gasas para garantir o correcto uso do desfibrilador.</p>
<p>ANEXO V</p>
<p>Programa de formación inicial do persoal non</p>
<p>médico para o uso do desfibrilador</p>
<p>semiautomático/automático externo</p>
<p>1. Formación inicial.</p>
<p>Esquema de contido e tempo para 18 alumnos.</p>
<p>1. Introdución (30 minutos).</p>
<p>-Historia.</p>
<p>-Definición do problema da PCR na poboación.</p>
<p>-Concepto de cadea de supervivencia.</p>
<p>-Importancia desfibrilación precoz.</p>
<p>-Experiencias noutros países. Experiencia na nosa Comunidade. Lexislación autonómica.</p>
<p>-Énfase no papel do primeiro interveniente na cadea de supervivencia. Os seus actos salvan vidas e cerebros.</p>
<p>-Responsabilidade.</p>
<p>2. RCP básica (30 minutos).</p>
<p>-Anatomía e electrofisioloxía básica do corazón. PCR de orixe cardíaca. FV, TV, asistolia.</p>
<p>-Signos e síntomas da PCR.</p>
<p>-RCP básica.</p>
<p>3. Coñecemento teórico do Desfibrilador Semiautomático/Automático Externo (30 minutos).</p>
<p>-Comprensión. Que é? Para que serve?, protocolos para a súa utilización.</p>
<p>-Control. Rexistro de eventos e voz.</p>
<p>-Seguridade. Para o paciente e para o operador.</p>
<p>-Resolución problemas frecuentes: obesos e mamas grandes, delgados, FV recorrente, MP definitivo implantado, reanimador único.</p>
<p>4. Práctica A (90 minutos).</p>
<p>-Coñecemento do Desfibrilador Semiautomático/Automático Externo (DESA) (45 minutos).</p>
<p>-Práctica vía aérea: boca-boca, balón autoinflamable, máscaras de bolso. Oxíxeno suplementario. Desobstrución vía aérea (45 minutos).</p>
<p>-6 alumnos.</p>
<p>5. Práctica B (90 minutos).</p>
<p>-SVB con 2 rescatadores.</p>
<p>-15 minutos por alumno. 6 alumnos.</p>
<p>6. Práctica C (90 minutos).</p>
<p>-Adestramento con aplicación combinada SVB e DESA con equipos de 2 rescatadores. (Todos os alumnos deben ser líderes e acompañantes).</p>
<p>Obxectivo menos 90 sg.</p>
<p>-15 minutos por alumno. 6 alumnos.</p>
<p>7. Mantemento do DESA e recollida de datos (Utstein) (30 minutos).</p>
<p>8. Avaliación.</p>
<p>-Teórica (15 minutos).</p>
<p>-Práctica: tres profesores en tres clases simultaneamente a 10 minutos por alumno (=60 minutos). Todos os alumnos deben ser líderes e acompañantes.</p>
<p>Partindo do estudo dun caso, incluirá o recoñecemento e identificación dunha situación de parada cardiorrespiratoria (PCR), as manobras de soporte vital básico (SVB), a utilización do desfibrilador externo para analizar o ritmo cardíaco, a aplicación da desfibrilación e, se é o caso, o estudo das reaccións do operador ante diversas circunstancias que poidan presentarse no desenvolvemento do seu cometido.</p>
<p>-Avaliación curso/profesores (15 minutos).</p>
<p>9. Clausura do curso.</p>
<p>ANEXO VI</p>
<p>Materiais suficientes para a docencia</p>
<p>Para clases teóricas:</p>
<p>-Un proxector de diapositivas ou canón de luz con ordenador.</p>
<p>-Unha pantalla de proxección.</p>
<p>Para clases prácticas:</p>
<p>-3 manequíns para práctica de RCP básica.</p>
<p>-3 DESA con todo o material necesario para o seu funcionamento, incluíndo bolsas de transporte.</p>
<p>-3 DESA de adestramento para simular as distintas arritmias.</p>
<p>-3 maletas de reanimación que deben conter cada unha como mínimo: respirador manual autoinchable con reservorio; tubos de guedel de diferentes tamaños; bala de oxíxeno portátil.</p>
<p>-Luvas dun só uso.</p>
<p>CONSELLERÍA DE POLÍTICA AGROALIMENTARIA E</p>
<p>DESENVOLVEMENTO RURAL</p>

