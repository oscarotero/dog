---
date: '2021-02-24'
id: G1440-030221-0001
page: 11625
number: 37
agency: Deputación Provincial de Ourense
section: VI. Anuncios. b) Administración local.
title: >-
  ANUNCIO de delegación de competencias do Concello de Vilamarín de xestión,
  liquidación e recadación voluntaria e executiva, así como  revisión de actos
  de tributos e outros ingresos de dereito público.
range: Anuncio
url: >-
  https://www.xunta.gal/dog/Publicados/2021/20210224/AnuncioG1440-030221-0001_gl.html
---
<p>O Pleno da Corporación Provincial, na sesión ordinaria realizada o día 18 de decembro de 2020, aceptou por unanimidade a delegación do Concello de Vilamarín na Deputación Provincial do exercicio das competencias de xestión, liquidación e recadación en voluntaria e executiva e revisión de actos de tributos e outros ingresos de dereito público, de conformidade co disposto no artigo 7 do Real decreto lexislativo 2/2004, do 5 de marzo, polo que se aproba o texto refundido da Lei reguladora das facendas locais, e no artigo 106.3 da Lei 7/1985, do 2 de abril, reguladora das bases do réxime local, publícase o citado acordo nos seguintes termos: </p>
    <p>Aceptar a delegación de competencias efectuada polo Concello de Vilamarín a favor da Deputación Provincial, mediante o Acordo plenario do 27 de outubro de 2020, nas condicións recollidas no acordo de delegación: </p>
    <p>Primeiro. Delegar na Deputación Provincial de Ourense, de acordo co disposto na normativa mencionada, as facultades que este concello ten atribuídas en materia de xestión tributaria, liquidación e recadación voluntaria e executiva, así como a revisión dos actos ditados dos seguintes tributos: </p>
    <p>– Imposto de bens inmobles (IBI).</p>
    <p>– Imposto sobre vehículos de tracción mecánica (IVTM). </p>
    <p>– Imposto sobre actividades económicas (IAE). </p>
    <p>– Imposto sobre construcións, instalacións e obras (ICIO) en executiva. </p>
    <p>– Taxa pola recollida de residuos sólidos urbanos.</p>
    <p>– Taxa polo abastecemento de auga (excepto os dereitos de conexión á rede xeral). </p>
    <p>– A recadación dos gastos derivados de execucións forzosas, ao abeiro do establecido no artigo 106.3 da Lei 7/1985, reguladora das bases do réxime local.</p>
    <p>A delegación abarcará as actuacións pendentes dos últimos catro anos e as anteriores non prescritas sobre os mesmos tributos, co alcance, contido, condicións e vixencia que se establecen no presente acordo. </p>
    <p>Segundo. En virtude da delegación conferida, será competencia da Deputación Provincial de Ourense a xestión, liquidación e recadación, así como a revisión dos actos ditados dos tributos delegados, e comprenderá, entre outras, as seguintes funcións: </p>
    <p>– Recepción e tramitación de declaracións, autoliquidacións, comunicacións de datos e demais documentos con transcendencia tributaria. </p>
    <p>– Recoñecemento e denegación de exencións e bonificacións. </p>
    <p>– Realización das liquidacións conducentes á determinación das débedas tributarias. </p>
    <p>– Emisión de listas cobratorias e documentos de cobramento. </p>
    <p>– Realización de actuacións de control do cumprimento da obriga de presentar declaracións tributarias e doutras obrigas formais. </p>
    <p>– Realización de actuacións de verificación de datos, comprobación de valores e de comprobación limitada. </p>
    <p>– Emisión de certificados tributarios. </p>
    <p>– Liquidacións de xuros de demora. </p>
    <p>– Resolución dos expedientes de devolución de ingresos indebidos. </p>
    <p>– Resolución dos recursos que se interpoñan contra os actos anteriores. </p>
    <p>– Actuacións para a asistencia e información ao contribuínte referidas ás anteriores materias. </p>
    <p>– Aprobación e mantemento dos censos tributarios. </p>
    <p>– Tramitación de solicitudes de aprazamento e fraccionamento. </p>
    <p>– Ditado da providencia de constrinximento e expedición de relacións certificadas de debedores. </p>
    <p>Co fin de dotar da necesaria efectividade a xestión tributaria do imposto sobre bens inmobles, delégase igualmente na Deputación Provincial de Ourense a facultade, conforme o previsto no artigo 77 do Real decreto lexislativo 2/2004, do 5 de marzo, polo que se aproba o texto refundido da Lei reguladora das facendas locais, para establecer acordos ou convenios de colaboración co Centro de Xestión Catastral e Cooperación Tributaria conducentes á formación do padrón do imposto deste termo municipal e ao ditado dos actos administrativos que motiven a modificación deste conforme se determina no artigo 77 da citada lei. </p>
    <p>Terceiro. De conformidade co disposto no artigo 106.3 da Lei 7/85, do 2 de abril, reguladora das bases do réxime local, e no artigo 8 do Real decreto lexislativo 2/2004, do 5 de marzo, polo que se aproba o texto refundido da Lei reguladora das facendas locais, co obxecto de facilitar o exercicio das competencias delegadas na Deputación de Ourense, a entidade delegante deberá prestarlle a esta a colaboración necesaria, especialmente nos seguintes aspectos: </p>
    <p>– Pór á disposición dos servizos tributarios da Deputación os seus rexistros e bases de datos que conteñan información de interese tributario, respectando en todo caso o que establece a Lei orgánica 3/2018, do 5 de decembro, de protección de datos de carácter persoal, e as normas que a desenvolven. Esta colaboración implica a obriga do Concello de remitir os padróns (por única vez) para os efectos de proceder á súa informatización pola Deputación, e de remitir, así mesmo, a relación de debedores dos últimos catro (4) anos, para os efectos de poder iniciar a executiva. A Tesouraría/Secretaría municipal expedirá para tal efecto certificación das débedas pendentes, para a xestión de débedas anteriores aos últimos catro (4) anos; a Tesouraría/Secretaría municipal expedirá, ademais, certificación de que as débedas non están prescritas e indicará as diferentes datas de notificación da débeda en executiva; remitirá á Deputación as altas, transferencias, baixas, cambios de domicilio e demais circunstancias que poidan afectar a liquidación dos tributos de que teñan coñecemento; remitirá as domiciliacións existentes; remitirá as ordenanzas fiscais aplicables. </p>
    <p>– Remitir á Deputación calquera solicitude ou recurso que afecte os tributos obxecto de delegación, tales como solicitudes de exención ou bonificación, solicitudes de aprazamento ou fraccionamento, solicitudes de domiciliación, recursos de reposición... </p>
    <p>– Localizar os suxeitos pasivos, contribuíntes, obrigados ao pagamento ou debedores, certificando ou informando respecto da súa veciñanza ou non no termo municipal, da posesión ou carencia de bens e do exercicio ou non de actividades. </p>
    <p>– Expor publicamente no taboleiro de anuncios do Concello e noutros lugares de costume os edictos que se diten no exercicio das competencias delegadas. </p>
    <p>A Deputación Provincial porá á disposición do Concello os medios necesarios para a subministración da colaboración e dará conta periodicamente dos resultados da xestión das competencias delegadas, pondo á súa disposición na sede electrónica da Deputación información sobre a situación dos recursos xestionados. </p>
    <p>Cuarto. <em>Outras condicións da delegación </em></p>
    <p>1. Para o exercicio das facultades delegadas, o servizo aterase ao ordenamento local e á lexislación aplicable de acordo co establecido na Lei reguladora das facendas locais, así como na Ordenanza fiscal xeral de xestión, inspección e recadación tributaria da Deputación Provincial de Ourense (BOP nº 66, do 23 de marzo de 2015) e na Ordenanza fiscal reguladora da taxa pola prestación dos servizos de xestión, inspección e recadación pola Deputación Provincial de Ourense (BOP nº 210, do 12 de setembro de 2014). </p>
    <p>2. Polo exercicio das funcións delegadas neste acordo, a Deputación Provincial percibirá as compensacións económicas previstas na vixente Ordenanza fiscal reguladora da taxa pola prestación dos servizos de xestión, inspección e recadación pola Deputación Provincial de Ourense. As cantidades a que dea lugar a dita compensación económica serán retiradas das entregas e liquidacións correspondentes que se realicen ao Concello. </p>
    <p>3. A devolución dos ingresos indebidos que, de ser o caso, se produza, ocasionará a dedución da cantidade correspondente das liquidacións que deban renderse ao Concello. </p>
    <p>A compensación de débedas en período voluntario que, de conformidade coa lexislación aplicable, o Concello poida acordar, requirirá a intervención do servizo para a súa realización. En calquera caso, deberanse entender como débedas cobradas para os efectos do premio de cobranza e das recargas ou participacións que á Deputación Provincial poidan corresponder nestas. </p>
    <p>4. Os anticipos á conta da recadación rexeranse polo disposto na ordenanza fiscal antes mencionada. En todo caso, non se concederán anticipos sobre a recadación da taxa de recollida do lixo, dado que os gastos do servizo son asumidos integramente pola Deputación Provincial ao estar delegada a xestión nesta última. </p>
    <p>5. As cantidades que correspondan pola recadación obtida serán transferidas ao Concello trimestralmente, xunto coa documentación xustificativa, e renderanse anualmente polo servizo, por conta da súa xestión recadatoria. Das ditas cantidades deduciranse, se é caso, as liquidacións emitidas polo Servizo de Xestión Tributaria e Recadación pola prestación dos distintos servizos efectuados pola Deputación, tales como recollida de residuos sólidos urbanos, limpeza viaria, verteduras, canceiras ou calquera outro. </p>
    <p>Quinto. <em>Entrada en vigor e prazo de vixencia </em></p>
    <p>Unha vez aceptada pola Deputación Provincial, esta delegación entrará en vigor con efectos do 1 de xaneiro de 2021. </p>
    <p>A presente delegación estará vixente por un período de catro anos e quedará tacitamente prorrogada por períodos iguais de catro anos, se ningunha das partes manifesta expresamente a súa vontade en contra, con comunicación á outra cunha antelación non inferior a seis meses á súa finalización ou á de calquera dos períodos de prórroga. </p>
    <p>Sexto. <em>Causas de resolución </em></p>
    <p> Este acordo de delegación poderá resolverse polas seguintes causas: </p>
    <p>– Por mutuo acordo entre as partes. </p>
    <p>– Por denuncia de calquera das dúas partes, formulada cunha antelación mínima de seis meses ao remate de cada ano natural. En todo caso, a efectividade da resolución por denuncia de parte entenderase referida sempre ao 1 de xaneiro do exercicio seguinte. </p>
    <p>– Por incumprimento de obrigas esenciais recollidas neste acordo de delegación. </p>
    <p>Sétimo. Este acordo deberase notificar á Deputación Provincial de Ourense para efectos de que acepte a delegación aquí conferida. </p>
    <p>Oitavo. Unha vez aceptada a delegación pola Deputación Provincial, este acordo publicarase no <em>Boletín Oficial </em>da provincia e no da Comunidade Autónoma, para xeral coñecemento, de acordo co previsto no artigo 7 do Real decreto lexislativo 2/2004, do 5 de marzo, polo que se aproba o texto refundido da Lei reguladora das facendas locais. </p>
    <p>Ourense, 29 de decembro de 2020</p>
    <footer><p>José Manuel Baltar Blanco<br> Presidente da Deputación Provincial de Ourense</p></footer>

