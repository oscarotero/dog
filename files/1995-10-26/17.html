---
date: '1995-10-26'
id: 542A
page: 7919
number: 206
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 26 de setembro de 1995, da Delegación Provincial da Coruña, pola
  que se dispón a inscrición no rexistro e a publicación no Diario Oficial de
  Galicia do convenio colectivo da empresa Servi-Sport Santiago, S.L.
range: Resolución
url: 'https://www.xunta.gal/dog/Publicados/1995/19951026/Anuncio542A_gl.html'
---
<p>Visto o expediente do convenio colectivo de empresa Servi-Sport Santiago, S.L. que tivo entrada nesta delegación provincial o dia 15-9-1995, subscrito en representación da parte económica pola empresa, e, da parte social, polo comité de empresa ó día 12-9-1995, e de conformidade co disposto no artigo 90.2º e 3º, da Lei 8/1980, do 10 de marzo, do Estatuto dos traballadores, Real decreto 1040/1981, de 22 de maio, sobre rexistro e depósito de convenios colectivos de traballo, e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia en materia de traballo, esta delegación provincial,</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo desta delegación provincial, e a notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación (SMAC).</p>
<p>Terceiro.-Dispoñe-la súa publicación no BOP e no Diario Oficial de Galicia.</p>
<p>A Coruña, 26 de setembro de 1995.</p>
<p>Fernando Rodríguez Corcoba</p>
<p>Delegado provincial da Coruña</p>
<p>Convenio colectivo da empresa</p>
<p>Servi-Sport Santiago, S.L.</p>
<p>PREÁMBULO</p>
<p>A negociación do presente convenio foi inspirada polo criterio de acada-lo progreso da empresa afectada por el e o benestar dos seus traballadores.</p>
<p>As partes asinantes son responsables, cada unha no seu ámbito de competencia, da estricta observancia do convenio.</p>
<p>Os asinantes expresamente conveñen que, de conformidade co disposto no párrafo 2, artigos 83 e 84 do Estatuto dos traballadores, é a súa vontade non seren afectados polo disposto en actuais ou futuros convenios de ámbito distinto en ningunha materia.</p>
<p>Artigo 1º.-Ámbito funcional, territorial e persoal.</p>
<p>O presente convenio regula as relacións laborais entre a empresa Servi-Sport Santiago, S.L. e os seus traballadores na provincia da Coruña.</p>
<p>Quedan comprendidos dentro do ámbito do convenio tódolos traballadores que presten os seus servicios na empresa indicada, calquera que sexa a categoría profesional que ostenten.</p>
<p>Así mesmo, quedarán incluídos aqueles traballadores que comecen a presta-los servicios durante a vixencia do convenio, sendo vinculante por tanto para todo o persoal laboral dos centros de traballo actuais e os que nun futuro se podan abrir calquera que sexa a súa localización territorial.</p>
<p>Artigo 2º.-Entrada en vigor e duración.</p>
<p>Con independencia da súa data de publicación no BOP, o presente convenio entrará en vigor a partires do 1 de outubro de 1995 ata o 31 de decembro de 1996. Transcorrido este período, prorrogarase anualmente pola tácita reconducción, a non ser que con anterioridade e con dous meses de antelación ó remate do período de vixencia do convenio, ou ó de calquera das súas prórrogas, mediase denuncia expresa del por calquera das partes asinantes do convenio.</p>
<p>Artigo 3º.-Clasificación profesional.</p>
<p>a) Persoal técnico:</p>
<p>-Licenciados en educación física, ciencias da educación , psicólogos, e demáis licenciados en xeral.</p>
<p>-Médicos.</p>
<p>-Adestradores superiores.</p>
<p>-Diplomados en educación física, T.A.F.A.T.</p>
<p>-Adestradores auxiliares.</p>
<p>-Monitores e técnicos en salvamento acuático.</p>
<p>b) Persoal auxiliar-servicio determinado:</p>
<p>-Diplomado en enfermería ou A.T.S.</p>
<p>-Monitores de cursos específicos: actualización e formación, cursos deportivos, etc.</p>
<p>c) Persoal de oficios varios: considerarase persoal de oficios varios aqueles que como fontaneiros, electricistas, carpinteriros, persoal de limpeza, conxerses, etc. realicen traballos propios do seu oficio na empresa.</p>
<p>Artigo 4º.-Movilidade xeográfica e funcional.</p>
<p>A empresa poderá desplaza-lo seu persoal a outros centros de traballo distintos de aquel onde presten os seus servicios durante calquera prazo de tempo,</p>
<p>fundamentando o referido desprazamento en razóns técnicas, organizativas, de producción ou de contratación.</p>
<p>Todo o persoal, cando as necesidades do servicio así o requiran, poderá adoptar unha categoría laboral superior. Esta categoría seralle recoñecida se continúa desempeñando a mesma nun prazo superior a seis meses, aboándoselle o correspondente salario integramente durante o período no que o traballador preste o servicio.</p>
<p>Artigo 5º.-Xornada de traballo.</p>
<p>A xornada de traballo será de 40 horas semanais no caso de contratos a xornada completa. Nos contratos a tempo parcial, axustaráse o horario de traballo en función das necesidades da empresa, podendo ser este de 8, 10 ou 20 horas á semana.</p>
<p>Artigo 6º</p>
<p>As táboas salariais aplicables son as que figuran no anexo I.</p>
<p>Artigo 7º.-Horas extraordinarias.</p>
<p>As horas extraordinarias aboaranse a razón de salario base cun incremento do 40% sobre este. Terán consideración de horas extraordinarias estructurais as realizadas con motivo da adaptación ós horarios das instalacións deportivas, onde en ocasións a empresa deberá traballar máis xornadas continuadas a instancia da Administración contratante co obxecto de atender novos servicios concertados. Así mesmo considerarase horas estructurais as realizadas por necesidade do servicio os domingos e festivos.</p>
<p>En todo o mencionado neste artigo haberá que aterse ó establecido no artigo 34.2º do Estatuto dos traballadores.</p>
<p>Artigo 8º.-Dietas e desprazamentos.</p>
<p>Para compensa-los gastos de desprazamento do persoal ós centros de traballo establécese unha cantidade de 650 pesetas por día efectivamente traballado.</p>
<p>No caso de que o persoal afectado polo presente convenio deba permanecer fora do concello onde radica o seu centro de traballo, reciebirá unha axuda de custo de 750 pesetas.</p>
<p>Artigo 9º.-Plus de productividade.</p>
<p>Todo o persoal afectado polo presente convenio terá dereito a percibir un plus salarial de productividade, que se aboará en doce mensualidades. O referido plus trata de incentivar e compensa-la calidade da dedicación inherente ó seu posto de traballo.</p>
<p>Artigo 10º.-Gratificacións extraordinarias.</p>
<p>Aboaranse dúas pagas extraordinarias a razón de 30 días de salario máis antigüidade. Ditas pagas devengaranse no mes de xullo e no Nadal.</p>
<p>A empresa poderá ratea-las pagas extras en doce mensualidades. A empresa e os representantes dos</p>
<p>traballadores poderán negociar distintos xeitos de pagamento.</p>
<p>Artigo 11º.-Vacacións.</p>
<p>Os traballadores, calquera que sexa o grupo ou categoría a que pertenzan, teñen dereito a unha vacación anual de 35 días naturais para todo o persoal que leve un ano na empresa. Desfrutaranse e repartiranse entre tódolos periódos vacacionais do ano ( Nadal, Antroido, Semana Santa, verán ...).</p>
<p>Artigo 12º.-Permisos especiais.</p>
<p>O traballador, logo de aviso e xustificación, poderá ausentarse do traballo, con dereito a remuneración, por algún dos motivos e polo tempo seguinte:</p>
<p>a) Dezasete días naturais en caso de matrimonio.</p>
<p>b) Tres días nos casos de nacemento dun fillo, intervención cirúrxica que precise hospitalización ou enfermidade grave ou falecemento de parentes ata segundo grao de consanguinidade ou afinidade.</p>
<p>c) Un día por traslado do domicilio habitual.</p>
<p>d) Polo tempo indipensable para o cumplimento dun deber de carácter público e persoal.</p>
<p>e) Para realizar funcións sindicais ou de representación do persoal nos termos establecidos legalmente.</p>
<p>Artigo 13º.-Antigüidade.</p>
<p>A antigüidade establécese por trienios, contados a partir do ingreso na empresa. Os trienios aboaranse a razón do 5% sobre o salario do convenio vixente en cada momento.</p>
<p>Artigo 14º.-Póliza de accidentes.</p>
<p>A empresa afectada polo presente convenio estará obrigada a subscribir unha póliza de accidentes que lles garanta a todolos traballadores un capital de 2.000.000 de pesetas en caso de falecemento e 3.000.000 de pesetas no suposto de invalidez permanente, por accidente de traballo.</p>
<p>Artigo 15º.-Formación profesional.</p>
<p>As asistencias a cursos ou seminarios unha vez recoñecida a súa relevancia, e sendo de interese para a formación do persoal afectado polo presente convenio será bonificada cun mínimo do 25% da súa contía. Tendo en conta a importancia destes eventos poderá acadar un 50% de bonificación.</p>
<p>Artigo 16º.-Dereitos sindicais.</p>
<p>En todo o relacionado cos aspectos sindicais dentro e fóra da empresa, observarase o que sobre esta materia dispón o vixente Estatuto dos traballadores e a Lei orgánica 11/1985, de liberdade sindical.</p>
<p>Artigo 17º.-Comisión paritaria.</p>
<p>Dentro dos trinta días seguintes ó da publicación deste convenio no BOP , constituirase unha comisión paritaria formada por un representante da empresa</p>
<p>e o delegado do persoal, como órgano de interpretación e vixilancia, para o seu máis eficaz cumprimento.</p>
<p>Artigo 18º.-Revisións médicas.</p>
<p>A empresa estará obrigada a solicitar do Gabinete Técnico Provincial do Servicio Social de Hixiene e Seguridade no Traballo ou a mutua patronal que cubra o risco de accidente de traballo, un recoñecemento médico anual para todo o persoal.</p>
<p>Disposición final.</p>
<p>No non establecido de forma expresa no presente convenio, será de aplicación canto dispón o Real decreto lexislativo 1/1995, do 24 de marzo, polo que se aproba o texto refundido da lei do Estatuto dos traballadores.</p>
<p>ANEXO</p>
<p>TÁBOAS SALARIAIS</p>
<table><tbody><tr><td></td></tr>
<tr><td>Salario base
(mensual)</td><td>Productividade
(mensual)</td><td>Productividade
(anual)</td></tr>
<tr><td></td></tr>
</tbody></table>
<table><tbody><tr><td>Grupo 1
Persoal técnico:</td></tr>
<tr><td>Titulados superiores</td><td>111.600</td><td>4.167</td><td>1.612.400</td></tr>
<tr><td>Adestradores</td><td>99.600</td><td>4.167</td><td>1.444.400</td></tr>
<tr><td>Monitores</td><td>89.365</td><td>4.167</td><td>1.301.110</td></tr>
<tr><td></td></tr>
<tr><td>Grupo 2
Persoal auxiliar:</td></tr>
<tr><td>Xefe administrativo</td><td>86.530</td><td>4.167</td><td>1.261.400</td></tr>
<tr><td>Oficial administrativo</td><td>85.941</td><td>4.167</td><td>1.253.174</td></tr>
<tr><td>Recepcionitas, conserxe</td><td>85.858</td><td>4.167</td><td>1.252.012</td></tr>
<tr><td>Auxiliar administrativo</td><td>82.998</td><td>4.167</td><td>1.211.972</td></tr>
<tr><td></td></tr>
<tr><td>Grupo 3</td></tr>
<tr><td>Persoal de oficios varios:</td></tr>
<tr><td>Xefe de mantemento de
instalación</td><td>83.460</td><td>4.167</td><td>1.218.440</td></tr>
<tr><td>Fontaneiro, electricista,...</td><td>81.450</td><td>4.167</td><td>1.190.300</td></tr>
<tr><td>Persoal de limpeza</td><td>78.000</td><td>4.167</td><td>1.142.000</td></tr>
<tr><td></td></tr></tbody></table>
<p>95-6588</p>

