---
date: '2003-03-20'
id: A886
page: 3
number: 56
agency: CONSELLERÍA DE SANIDADE
section: I. DISPOSICIÓNS XERAIS
title: >-
  Decreto 186/2003, do 6 de marzo, polo que se fixa o procedemento, os
  requisitos e as condicións de autorización dos centros hospitalarios da
  Comunidade Autónoma de Galicia.
range: Decreto
url: 'https://www.xunta.gal/dog/Publicados/2003/20030320/AnuncioA886_gl.html'
---
<p>A Lei 14/1986, do 25 de abril, xeral de sanidade, no seu artigo 29, establece a necesidade de que tódolos centros e establecementos sanitarios conten coa autorización administrativa previa para a súa instalación e funcionamento, así como para as modificacións que respecto da súa estructura e réxime inicial poidan establecerse.</p>
<p>En virtude do establecido no artigo 33.1º do Estatuto de autonomía de Galicia, aprobado pola Lei orgánica 1/1981, do 6 de abril, correspóndelle á Comunidade Autónoma de Galicia o desenvolvemento lexislativo e a execución da lexislación básica do estado en materia de sanidade interior.</p>
<p>O Decreto 77/2001, do 29 de marzo, sobre centros, servicios e establecementos sanitarios da Comunidade Autónoma de Galicia, determina, no seu artigo 4, unha serie de obrigas entre as que figuran, tanto o cumprimento dos requisitos técnicos e condicións mínimas establecidos para o seu correcto funcionamento, como a adaptación da súa estructura, organización e funcionamento ó establecido para cada clase ou tipo de centro, servicio ou establecemento sanitario, se é o caso. Por outra banda, na súa disposición derradeira primeira, faculta a Consellería de Sanidade e Servicios Sociais (hoxe Consellería de Sanidade) para dicta-las normas e adopta-las medidas oportunas para o desenvolvemento e aplicación do establecido nel.</p>
<p>A Orde do 29 de marzo de 2001, pola que se regula actualmente a autorización de centros, servicios e establecementos sanitarios, determina este procedemento para aqueles que non teñan un específico, establecendo os datos documentais dos expedientes correspondentes que permitan coñece-las súas características, trámites administrativos e competencia para a súa resolución, coa finalidade de mellora-la calidade da atención sanitaria ofertada ós usuarios, respectando o principio de liberdade de empresa.</p>
<p>Con anterioridade, e ata a entrada en vigor do Decreto 77/2001, era o Decreto 99/1984, sobre centros, servicios e establecementos sanitarios, derrogado pola disposición derrogatoria do devandito Decreto 77/2001, a norma reguladora desta materia, desenvolta pola Orde do 7 de novembro de 1984, pola que se regulaba, ata este momento, o procedemento para solicita-la autorización destes centros, servicios e establecementos sanitarios, e pola Orde do 24 de setembro de 1986, na que se fixaban os requisitos e condicións necesarias para a autorización dos centros de asistencia hospitalaria na Comunidade Autónoma de Galicia, e a partir da súa entrada en vigor destes requisitos e condicións foron tidos</p>
<p>en conta para a autorización dos centros hospitalarios de nova construcción.</p>
<p>O Decreto 77/2001, do 29 de marzo, é unha norma xenérica que fixa uns requisitos mínimos que poderán ser particularizados para cada tipo de establecementos por normas posteriores de igual rango, como é o caso do presente decreto, que prevé un procedemento específico para os centros hospitalarios, distinto do establecido na Orde do 29 de marzo de 2001, para os centros, servicios e establecementos sanitarios en xeral.</p>
<p>Recentemente, o Decreto 52/2001, do 22 de febreiro, polo que se regula a acreditación dos centros hospitalarios da Comunidade Autónoma de Galicia, establece os procedementos e criterios que, superando os requisitos técnicos e as condicións mínimas para a súa autorización, deban cumpri-los centros hospitalarios, có obxecto de mellorar, de forma progresiva, a calidade destes e das súas prestacións sanitarias.</p>
<p>Como consecuencia destas recentes modificacións nesta materia, derrogados o Decreto 99/1984 e a Orde do 7 de novembro de 1984, mantivo, nembargantes, a súa vixencia a Orde do 24 de setembro de 1986.</p>
<p>Polo tanto, é preciso proceder á adecuación normativa, actualizando e adaptando o regulado pola Orde do 24 de setembro de 1986, pola que se fixan os requisitos e condicións necesarias para a autorización dos centros de asistencia hospitalaria na Comunidade Autónoma de Galicia.</p>
<p>Por outro lado, e dada a importancia e consecuencias da asistencia sanitaria prestada nos hospitais desta comunidade, é necesario facer unha nova e actual regulación dos seus requisitos técnicos e condicións mínimas para o seu funcionamento, que sexa de aplicación tanto para os centros hospitalarios de nova creación como para os que xa estean en funcionamento, dando a estes últimos un prazo razoable para a súa adaptación, todo iso coa finalidade de garanti-la calidade dos servicios que prestan.</p>
<p>En consecuencia, oídos os colexios oficiais de médicos, así coma os centros hospitalarios públicos e privados da Comunidade Autónoma, por proposta do conselleiro de Sanidade, de acordo co dictame 722/2002, do Consello Consultivo de Galicia, do 17 de xaneiro de 2003, e logo de deliberación do Consello da Xunta de Galicia, na súa reunión do día seis de marzo de dous mil tres,</p>
<p>DISPOÑO:</p>
<p>Capítulo I</p>
<p>Disposicións xerais</p>
<p>Artigo 1º.-Ámbito de aplicación e obxecto.</p>
<p>1. A presente disposición é de aplicación ós centros hospitalarios públicos e privados situados no territorio da Comunidade Autónoma de Galicia.</p>
<p>2. O obxecto deste decreto é regula-lo seu procedemento de autorización e establece-los requisitos e as condicións mínimas para o seu funcionamento.</p>
<p>Artigo 2º.-Concepto de centro hospitalario.</p>
<p>Enténdese por centro hospitalario, para os efectos deste decreto, aquel centro destinado a proporcionar asistencia sanitaria en áreas médicas e/ou cirúrxicas, en réxime de internamento por un tempo superior a 24 horas, e ambulatorio, coa finalidade de realizar un diagnóstico e tratamento dos pacientes que atenda.</p>
<p>Capítulo II</p>
<p>Requisitos e procedemento</p>
<p>Artigo 3º.-Requisitos e condicións de funcionamento.</p>
<p>Os centros hospitalarios deberán cumpri-los requisitos e as condicións mínimas sinalados no anexo I deste decreto, en función da asistencia sanitaria que presten.</p>
<p>Artigo 4º.-Solicitude de autorización previa de creación.</p>
<p>A solicitude para obte-la autorización previa de creación dun centro hospitalario será presentada na correspondente delegación provincial da Consellería de Sanidade, e será subscrita pola persoa física ou xurídica titular ou polo seu representante legal. Así mesmo, a solicitude axustarase ó modelo que figura no anexo II, o que se lle xuntará a seguinte documentación:</p>
<p>a) Documento acreditativo da personalidade do solicitante (DNI) e , se é o caso, da representación que teña.</p>
<p>b) Cando o solicitante se constitúa como persoa xurídica, CIF, copia compulsada da dita constitución e certificación da súa inscrición no rexistro mercantil, se é o caso.</p>
<p>c) Nome comercial do centro hospitalario.</p>
<p>d) Documento acreditativo da propiedade ou dispoñibilidade do espacio inmoble.</p>
<p>e) Memoria da natureza do centro hospitalario na que conste, polo menos:</p>
<p>-Oferta de servicios sanitarios en función da titulación e especialidade recoñecida dos profesionais sanitarios cos que contará.</p>
<p>-Descrición das unidades de hospitalización.</p>
<p>-Previsión do cadro de persoal sanitario e non sanitario, especificando as titulacións e especialidades sanitarias recoñecidas oficialmente.</p>
<p>-Plan de equipamento.</p>
<p>f) Planos a escala de conxunto e detalle que permitan coñece-la localización, a identificación, o destino e o tamaño das dependencias e das súas diferentes áreas, así como a localización do equipamento máis sobresaínte.</p>
<p>g) Calqueraoutra que, tanto por parte do interesado como da administración sanitaria, se considere necesaria e resulte axeitada e proporcionada ós fins que xustifican a súa solicitude para aclara-lo expediente de autorización.</p>
<p>h) Xustificante de ter aboada a taxa correspondente.</p>
<p>Artigo 5º.-Tramitación e resolución da autorización previa de creación.</p>
<p>1. Recibida a solicitude xunto coa correspondente documentación, os servicios competentes da delegación provincial da Consellería de Sanidade comprobarán a adecuación do centro hospitalario ó disposto nesta norma e a aqueloutra que sexa de aplicación, así como o cumprimento dos requisitos e condicións de carácter estructural recollidos no anexo I.</p>
<p>2. Posteriormente, a delegación provincial realizará informe proposta e remitirá a totalidade do expediente á Secretaría Xeral da Consellería de Sanidade, para que o secretario xeral resolva ó respecto.</p>
<p>Artigo 6º.-Solicitude de autorización de funcionamento.</p>
<p>Rematadas as obras, a instalación do material e equipamento, e a dotación de recursos humanos, e antes de inicia-la actividade, o interesado procederá a solicitar, na delegación provincial correspondente da Consellería de Sanidade, a autorización de funcionamento segundo o modelo que se indica no anexo II, xuntando a seguinte documentación:</p>
<p>a) Identificación do director ou xerente e do médico responsable da área asistencial, e documentos que acrediten a súa conformidade.</p>
<p>b) Cadro de persoal e, no caso de persoal sanitario, xustificación documental da titulación e especialidade correspondente que habilita para levar a cabo as actividades sanitarias, e a súa vinculación co centro.</p>
<p>c) Documentación acreditativa das autorizacións e requisitos que precisen as instalacións ou equipamento conforme a súa normativa de aplicación.</p>
<p>d) Memoria dos aspectos funcionais dos 25 puntos nos que está estructurado o anexo I, agás dos números 7 de críticos, 8 de obstetricia, 9 de diálise hospitalaria, 10 de rehabilitación, e 13 de bloque cirúrxico, cando non conten con esas unidades.</p>
<p>e) Xustificación da presentación do plan de xestión intracentro de residuos sanitarios na Dirección Xeral de Saúde Pública para a súa aprobación.</p>
<p>f) Se é o caso, modificacións dos planos do centro hospitalario respecto ó seu proxecto inicial.</p>
<p>g) Calqueraoutra que, tanto por parte do interesado como da administración sanitaria, se considere necesaria e resulte axeitada e proporcionada ós fins que xustifican a súa solicitude para aclara-lo expediente de autorización.</p>
<p>h) Xustificante de ter aboada a taxa correspondente.</p>
<p>Artigo 7º.-Tramitación e resolución da autorización de funcionamento.</p>
<p>1. Completada a documentación pertinente, a delegación provincial da Consellería de Sanidade remitirá a totalidade do expediente á Dirección Provincial do Servicio Galego de Saúde, para que se proceda á visita de inspección.</p>
<p>2. A Dirección Provincial de Servicio Galego de Saúde, tras comproba-lo cumprimento das condi</p>
<p>cións e requisitos esixidos nesta disposición e naqueloutras que sexan de aplicación, e tras realiza-la visita de inspección, da que se redactará acta, remitirá o expediente e o informe proposta á Secretaría Xeral da Consellería de Sanidade, para que o secretario xeral resolva ó respecto.</p>
<p>3. No caso de que na visita de inspección se observasen deficiencias, a Dirección Provincial do Servicio Galego de Saúde poderalle conceder ó interesado un prazo para a súa emenda. Transcorrido o prazo sinalado sen que fosen corrixidas, comunicarallo á Secretaría Xeral da Consellería de Sanidade para que resolva ó respecto.</p>
<p>4. A autorización de funcionamento comporta a inclusión do centro hospitalario no rexistro de centros, servicios e establecementos sanitarios.</p>
<p>Artigo 8º.-Modificacións.</p>
<p>1. As modificacións substanciais, como ampliacións físicas ou reformas e novas especialidades non previstas na autorización inicial, entre outras, que se pretendan realizar nos centros hospitalarios xa autorizados, poñeranse previamente en coñecemento da delegación provincial correspondente, para o que se xuntará unha memoria explicativa sobre a súa adecuación, así como unha descrición detallada dos cambios que se pretendan levar a cabo en relación coa situación existente.</p>
<p>2. Á vista da documentación, a delegación provincial valorará a necesidade dunha autorización expresa das modificacións e, en tal caso, comunicarallo ó interesado para que inicie o procedemento correspondente. Se no transcurso de tres meses o interesado non recibe ningunha comunicación ó respecto, entenderá que as modificacións non requiren autorización expresa.</p>
<p>3. Os cambios efectuados na titularidade, denominación e director ou xerente do centro hospitalario, serán comunicados no prazo máximo dun mes, xuntando os documentos acreditativos ó respecto.</p>
<p>Artigo 9º.-Comunicación do peche.</p>
<p>Deberáselle dar conta do peche dun centro hospitalario á delegación provincial correspondente, como mínimo con tres meses de antelación. Así mesmo, deberán xuntarse as actuacións que se levarán a cabo para garanti-la protección da saúde das persoas.</p>
<p>Artigo 10º.-Caducidade, revogación e prazo máximo de resolución.</p>
<p>1. A autorización previa de creación dun centro hospitalario entenderase caducada se, transcorridos dous anos desde a data da súa concesión, non fose solicitada a autorización de funcionamento. En tal caso, a Administración advertirá o interesado que, transcorridos tres meses sen solicita-la devandita autorización, se acordará o arquivo das actuacións, notificándollo ó interesado. Contra a resolución que declare a caducidade procederá recurso de alzada. Non obstante, cando existan causas motivadas que impidan a instalación neste prazo, logo de solicitude do interesado e presentación da documentación que o xustifique, poderá acordarse por resolución do</p>
<p>secretario xeral que continúe vixente a autorización no tempo que se sinale na devandita resolución.</p>
<p>2. A autorización de funcionamento entenderase revogada se, no prazo de tres meses, contados desde a data da notificación da resolución, non se iniciase a actividade do centro hospitalario, ou permanecese interrompida máis de seis meses unha vez iniciada. Tamén se entenderá revogada se se procede ó peche do centro hospitalario ou se alterasen substancialmente as condicións orixinarias que serviron de base para o seu outorgamento</p>
<p>3. O prazo máximo para resolve-la solicitudes será de seis meses. Transcorrido o dito prazo sen resolución expresa, entenderase denegada a autorización.</p>
<p>Artigo 11º.-Vixencia e renovación.</p>
<p>A autorización de funcionamento e a conseguinte inscrición no rexistro de centros, servicios e establecementos sanitarios deberá ser obxecto de renovación cada dez anos. Para tal efecto, o interesado deberá solicita-la conseguinte renovación segundo modelo que figura no anexo III, cunha antelación mínima de tres meses á data límite da súa vixencia. A non solicitude de renovación no prazo previsto será sancionable consonte o disposto na Lei xeral de sanidade.</p>
<p>Artigo 12º.-Traslado.</p>
<p>O traslado dun centro hospitalario deberá segui-los mesmos trámites que a creación dun novo. A súa autorización de funcionamento implica o peche da anterior localización.</p>
<p>Artigo 13º.-Recursos administrativos.</p>
<p>Contra as resolucións que, de acordo con este decreto, dicte o secretario xeral poderase interpor recurso de alzada ante o conselleiro de Sanidade na forma e prazos establecidos na Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro e pola Lei 24/2001, do 27 de decembro.</p>
<p>Disposición transitoria</p>
<p>Os centros hospitalarios que na entrada en vigor deste decreto estean en funcionamento e conten coa preceptiva autorización, dispoñerán dun prazo de dous anos para adaptarse ós requisitos e condicións recollidos nesta disposición e solicita-la súa renovación.</p>
<p>O mesmo prazo de adaptación e renovación esixirase ós centros hospitalarios que estean tramitando a devandita autorización no momento da entrada en vigor deste decreto.</p>
<p>O incumprimento do disposto nesta disposición transitoria terá os efectos previstos no artigo 11º deste decreto.</p>
<p>Disposición derrogatoria</p>
<p>Queda derrogada a Orde do 24 de setembro de 1986, pola que se fixan os requisitos e condicións necesarias para a autorización dos centros de asistencia hospitalaria na Comunidade Autónoma de Galicia.</p>
<p>Disposición derradeira</p>
<p>A presente disposición entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela o seis de marzo de dous mil tres.</p>
<p>Manuel Fraga Iribarne</p>
<p>Presidente</p>
<p>José Mª Hernández Cochón</p>
<p>Conselleiro de Sanidade</p>
<p>ANEXO I</p>
<p>Requisitos e condicións mínimas de autorización de centros hospitalarios</p>
<p>1. Dirección.</p>
<p>1.1. Calquera centro hospitalario debe ter unha área de dirección cunha organización adecuada para garanti-lo cumprimento das funcións xerais do centro, dispondo de:</p>
<p>-Un director ou xerente como máximo representante do centro e un médico responsable da área asistencial. Estas funcións poden ser desempeñadas pola mesma persoa.</p>
<p>-Un organigrama funcional.</p>
<p>1.2. Tódolos centros deben ter datos actualizados do cadro de persoal, así como a acreditación documental da relación do persoal co centro.</p>
<p>1.3. A dirección do centro debe dispor dunha carteira de servicios que especifique as prestacións sanitarias que oferta. Nela debe estar prevista a atención continuada dos enfermos ingresados.</p>
<p>2. Admisión e xestión de pacientes.</p>
<p>2.1. Tódolos centros hospitalarios deben ter unha unidade central de admisión, a cal será responsable de:</p>
<p>-Dar información xeral e programa-la atención ós pacientes.</p>
<p>-Xestiona-lo traslado, identificación, localización dos pacientes e ocupación do centro.</p>
<p>2.2. Organización do transporte sanitario de pacientes desde o hospital a outros centros ou ós seus domicilios.</p>
<p>3. Calidade asistencial.</p>
<p>3.1. Os centros hospitalarios deben ter un plan de calidade adaptado ás características do centro, que permita constata-lo nivel de calidade asistencial obtido e as actuacións que se leven a cabo, co obxecto de corrixi-las desviacións que se poidan producir.</p>
<p>4. Atención ó pacente.</p>
<p>4.1. O centro hospitalario contará cunha organización que garanta os dereitos e deberes do paciente, segundo a normativa vixente de aplicación.</p>
<p>4.2. O centro debe garanti-la diferenciación de estamentos do persoal, mediante un uniforme e unha identificación persoal, co fin de que os pacientes e familiares que teñan contacto directo con el poidan, en todo momento, distingui-lo estamento e as persoas que os asisten.</p>
<p>4.3. O centro hospitalario debe contar con procedementos para canaliza-los problemas que poidan formula-los pacientes e tramita-la súa solución.</p>
<p>5. Estructura física, instalacións, seguridade e mantemento.</p>
<p>5.1. O hospital debe cumpri-las normas de construcción de instalacións e de seguridade previstas na normativa vixente e, en particular, os regulamentos de seguridade que lle sexan de aplicación, referentes a:</p>
<p>a) Aparellos á presión.</p>
<p>b) Ascensores.</p>
<p>c) Equipos de instalacións frigoríficas.</p>
<p>d) Almacenamento de productos químicos e biolóxicos.</p>
<p>e) Calefacción, climatización e auga quente sanitaria.</p>
<p>f) Prevención da contaminación atmosférica.</p>
<p>g) Utilización e almacenamento de combustibles gasosos, líquidos e licuados.</p>
<p>h) Baixa e alta tensión.</p>
<p>Igualmente, o hospital debe cumpri-la lexislación en materia de protección contra incendios para establecementos sanitarios e a normativa vixente para a prevención de riscos laborais.</p>
<p>5.2. O hospital cumprirá as seguintes especificacións no referente a estructura física e instalacións:</p>
<p>a) Tódolos cuartos e áreas nas que haxa presencia continuada de persoas deben estar provistos de calefacción e debidamente ventilados.</p>
<p>b) As seguintes áreas (en caso de que existiren) deben recibir aire tratado debidamente de acordo coas necesidades de asepsia de cada unha delas: quirófanos, zonas de illamento, unidades de coidados críticos, unidades de queimados e outras áreas que o precisen.</p>
<p>c) Será necesario que as entradas principais ó hospital e os percorridos interiores sexan adecuados para calquera persoa en situación de minusvalidez, existindo sistemas de sinalización que faciliten a circulación de persoas.</p>
<p>d) Os hospitais de máis dunha planta disporán como mínimo de dous aparellos de comunicación vertical con capacidade suficiente para unha padiola e un acompañante.</p>
<p>e) Debe existir un sistema de comunicación telefónica exterior e interior. As comunicacións interiores deben incluír un sistema rápido de conexión con todo o persoal de garda, o servicio de mantemento, a persoa responsable de enfermería e a persoa responsable do plan de emerxencia e seguridade.</p>
<p>5.3. En tódolos centros hospitalarios estará prevista a subministración alternativa de electricidade e auga a tódolos equipos e instalacións que atenden funcións vitais, cunha autonomía que garanta a cobertura dos riscos que se pretenden cubrir.</p>
<p>5.4. Estará prohibido fumar no recinto hospitalario, adaptándose á normativa vixente de aplicación.</p>
<p>5.5. Os hospitais terán asegurada a asistencia de mantemento durante as 24 horas e cada día do ano</p>
<p>5.6. O centro disporá de planos completos actualizados, con especificación de tódalas dependencias e instalacións, que deben poderse consultar permanentemente.</p>
<p>6. Hospitalización.</p>
<p>6.1. Defínese como unidade de hospitalización a estructura que, situada nunha planta do centro, depende dun control de enfermería. A capacidade máxima da unidade de hospitalización non excederá de 50 camas. Por cada unidade poderanse habilitar, en número suficiente, cuartos individuais por prescrición facultativa.</p>
<p>6.2. A presencia mínima de persoal de enfermería por quenda será de dúas persoas. O 50% do devandito persoal debe ser DUE/ATS, podendo rebaixarse tal porcentaxe ó 40% no caso de unidades de coidados mínimos.</p>
<p>6.3. O persoal de enfermería debe dispor como mínimo de sistemas de rexistro para a planificación e execución de coidados, prescricións médicas e constantes vitais.</p>
<p>6.4. Tódolos cuartos deben de ter unha capacidade que asegure o acceso á cama ou camas por ámbolos lados. As portas deben permiti-lo paso de padiolas e de camas. Debe haber iluminación natural e ventilación adecuada. Os cuartos de máis dunha cama deben poder asegura-la intimidade do enfermo cando sexa necesario.</p>
<p>Por cada cama debe disporse cando menos de:</p>
<p>-Unha mesiña.</p>
<p>-Una cadeira.</p>
<p>-Un armario.</p>
<p>-Un dispositivo de aviso de enfermería.</p>
<p>-Un sistema eléctrico adecuado.</p>
<p>6.5. Os servicios mínimos de cada unidade de hospitalización deben ser:</p>
<p>-Un servicio de aseo completo por cuarto.</p>
<p>-Un local para o baño ou a ducha adecuado ás necesidades dos enfermos por planta de hospitalización.</p>
<p>6.6. Cada unidade debe dispor de locais de traballo e descanso do persoal. Deben existir espacios diferenciados e adecuados para as tarefas médicas e de enfermería, e como mínimo:</p>
<p>-Control de enfermería con visibilidade e sistema de comunicación acústico e/ou luminoso con cada un dos cuartos.</p>
<p>-Zonas limpas e sucias claramente diferenciadas.</p>
<p>-Almacéns de medicación, roupa e material diverso.</p>
<p>-Área de curas (pode ser común a varias unidades, sempre que estean situadas na mesma planta).</p>
<p>-Despacho (pode ser común a varias unidades, sempre que estean situadas na mesma planta).</p>
<p>-Sala de estar para pacientes e familiares (pode ser común a varias unidades sempre que estas estean situadas na mesma planta).</p>
<p>6.7. As unidades de hospitalización deben te-los requisitos necesarios no referente a mobiliario e instalacións, de acordo coa idade e características físicas e psíquicas dos pacientes ós que se destinan.</p>
<p>6.8. Debe existir un sistema que garanta a subministración individual de osíxeno e baleiro.</p>
<p>6.9. Tódalas unidades deben dispor de material, equipamento e medicación de reanimación cardiorrespiratoria e rápido acceso a un monitor desfibrilador.</p>
<p>7. Críticos.</p>
<p>7.1. O centro que dispoña de unidade ou unidades de coidados críticos debe constar basicamente do seguinte:</p>
<p>-Control de enfermería, que debe permiti-la fácil visualización dos enfermos e o rápido acceso a estes, para a súa atención inmediata.</p>
<p>-Cada un dos cubículos/cuartos ha permiti-los movementos do persoal e material para realiza-las actividades médicas e de enfermería requiridas polos pacientes.</p>
<p>-As camas deben ser móbiles para permiti-lo seu desprazamento. Debe poderse acceder ó enfermo desde os catro lados da cama.</p>
<p>-Cada unha das camas estará equipada cun monitor eléctrico na cabeceira cun sistema de alarma e con posibilidade de electrocardiograma, PO2 e tensión arterial, dúas tomas de osíxeno e baleiro, un manómetro de presión, unha toma de aire comprimido, iluminación suficiente para realiza-las técnicas utilizadas normalmente e un número de enchufes suficiente (como mínimo, seis enchufes por cada cama).</p>
<p>-A unidade contará como mínimo con desfibrilador eléctrico, electrocardiógrafo, respirador volumétrico, marcapasos externo e carro de reanimación cardio-pulmonar.</p>
<p>-O centro debe dispor de laboratorio durante as 24 horas do día, así como ter dispoñibilidade de sangue.</p>
<p>-A unidade debe dispor como mínimo dun médico especialista, coa titulación adecuada, que poida corresponder en presencia física na unidade as 24 horas do día e da asistencia permanente dun DUE/ATS por cada catro camas, así como persoal auxiliar necesario.</p>
<p>8. Obstetricia.</p>
<p>8.1. O centro que dispoña de unidade de obstetricia deberá ter establecidas normas que regulen a atención ó parto, puerperio e neonato, e unha correcta coordinación cunha unidade de neonatoloxía.</p>
<p>8.2. Calquera muller en proceso de parto debe ser atendida como mínimo por un enfermeiro especialista en obstetricia-xinecoloxía (matronas) e debe existi-la posibilidade de asistencia de médico especialista. A unidade de partos debe ter un acceso inmediato ó quirófano.</p>
<p>8.3. O centro debe dispor de incubadoras fixas e portátiles.</p>
<p>8.4. O neonato debe ser identificado de inmediato e sometido a revisión pediátrica dentro das 24 horas posteriores ó nacemento.</p>
<p>8.5. O neonato que ingresa debe dispor de documentación clínica, débeselles dar informe de alta ós pais e, no caso de que sexa trasladado a outro centro, debe ir acompañado dun informe.</p>
<p>9. Diálise hospitalaria.</p>
<p>9.1. O centro que dispoña de unidade de diálise terá que dispor, polo menos, das áreas seguintes:</p>
<p>-Área de diálise adecuada cun aparello como mínimo en reserva para enfermos agudos.</p>
<p>-Área de diálise específica para pacientes portadores de xermes de especial risco de contaxio.</p>
<p>-Vestiarios e servicios.</p>
<p>9.2. A unidade de diálise debe dispor de instalacións de tratamento de augas que permitan atende-las necesidades en tódolos aparellos.</p>
<p>9.3. Debe dispor cando menos dun médico especialista en nefroloxía responsable da unidade, con dispoñibilidade, ben de presencia física ou localizada, durante a permanencia de pacientes na unidade.</p>
<p>9.4. Na área de diálise para enfermos crónicos debe haber como mínimo un DUE/ATS en presencia física permanente por cada quenda de diálise, así como persoal auxiliar necesario.</p>
<p>10. Rehabilitación.</p>
<p>10.1. O hospital que dispoña de unidade de rehabilitación debe ter un médico rehabilitador responsable, e contar con instalacións e persoal preciso.</p>
<p>10.2. Os tratamentos prescritos polo médico especialista deben ser realizados polos terapeutas adecuados.</p>
<p>10.3. As unidades onde se presten tratamentos de rehabilitación non deben ter barreiras arquitectónicas, debendo dispor polo menos das seguintes áreas:</p>
<p>-Sala de espera.</p>
<p>-Consulta médica.</p>
<p>-Específicas para o tratamento das distintas terapias.</p>
<p>-Vestiarios e servicios.</p>
<p>10.4. Debe contar con equipamento e instalacións necesarios para as diferentes modalidades de tratamentos ofertados polo centro.</p>
<p>11. Consultas externas.</p>
<p>11.1. A área de consultas externas debe contar con espacio suficiente que permita a espera e a función de admisión e información durante o seu horario de funcionamento. Esta área debe dispor de teléfono e de aseos para a utilización dos pacientes.</p>
<p>11.2. Cada despacho de consulta debe te-lo material e persoal necesarios para unha adecuada exploración física en función da súa finalidade, salvagardando a intimidade dos pacientes.</p>
<p>11.3. A área de consultas externas debe estar libre de barreiras arquitectónicas, tanto nos accesos coma no seu interior.</p>
<p>12. Urxencias.</p>
<p>12.1. A unidade de urxencias debe contar cos espacios físicos seguintes: recepción e sala de espera, boxes asistenciais, despacho médico, áreas de almacén suficientes e espacios de descanso para o persoal; así mesmo, disporá de aseos para os pacientes e zona sucia.</p>
<p>12.2. Cada box asistencial disporá de padiola provista de varandas, tomas de osíxeno e baleiro, lámpada de exploración individual e enchufes suficientes.</p>
<p>12.3. A unidade de urxencias debe estar dotada do equipamento e medicación necesarios para emerxencias cardiorrespiratorias e outras situacións que impliquen alto risco vital ou necesiten actuación inmediata.</p>
<p>12.4. Para atende-las urxencias internas, o hospital debe dispor permanentemente de material de recuperación de parada cardíaca, o cal ha de estar preparado e situado de manera que poida ser utilizado e trasladado en calquera momento, e no tempo límite de risco.</p>
<p>12.5. Calquera centro hospitalario debe ter, como mínimo, un médico de presencia física as 24 horas do día, co fin de atende-las necesidades internas.</p>
<p>12.6. Deben estar localizados os especialistas que garantan a cobertura da carteira de servicios do hospital, tanto para a urxencia interna como externa. En ningún caso o tempo de presentación do médico será superior a trinta minutos.</p>
<p>12.7. A unidade de urxencias externas debe estar dotada do persoal necesario para atender a calquera hora as emerxencias que se produzan. Debe estar dispoñible, de maneira permanente e inmediata, polo menos un médico e un DUE/ATS co persoal auxiliar necesario.</p>
<p>12.8. Os servicios de radioloxía, laboratorio e quirófano de urxencias deben estar en condicións de ser utilizados en calquera momento.</p>
<p>12.9. A unidade de urxencias disporá de acceso diferenciado e específico adecuadamente sinalizado, accesible para vehículos e sen barreiras arquitectónicas para usuarios.</p>
<p>12.10. A unidade de urxencias debe dispor da lista de nomes e especialidades dos médicos de garda en presencia física ou localizables.</p>
<p>13. Bloque cirúrxico.</p>
<p>13.1. O hospital que realice actividade cirúrxica debe ter normas escritas de organización e de funcionamento do bloque cirúrxico aprobadas pola dirección do centro.</p>
<p>13.2. Debe dispor permanentemente dun quirófano destinado á actividade urxente non programada.</p>
<p>13.3. A área cirúrxica debe estar claramente delimitada con sinalización das barreiras de acceso e con circulación diferenciada dos fluxos xerais do hospital, e existirán normas de funcionamento segun</p>
<p>do o seu deseño arquitectónico e o seu modelo organizativo.</p>
<p>13.4. A área cirúrxica disporá de mecanismos de control de factores ambientais e seguridade con soporte técnico que garantan os seguintes aspectos:</p>
<p>-Control da contaminación microbiolóxica.</p>
<p>-Iluminación apropiada nos quirófanos, tomas centralizadas de gases aire comprimido e baleiro.</p>
<p>-Instalación eléctrica en toda a área conectada a un grupo electróxeno e adaptada á normativa legal vixente (paneis de illamento, solos antiestáticos e tomas de equipotencialidade) e sistemas de detección de lume.</p>
<p>-Sistema de climatización individualizado de cada quirófano que asegure un grao de humidade e de temperatura adecuado, renovacións de aire, sobrepresión da área limpa sobre a sucia e correcta dirección da saída do fluxo do aire.</p>
<p>14. Dietética.</p>
<p>14.1. Tódolos hospitais disporán dunha área de dietética responsable da adecuada nutrición dos pacientes e da hixiene da alimentación, colaborando, para este traballo, co responsable do almacén de víveres e da cociña.</p>
<p>14.2. Debe haber como mínimo unha persoa con titulación específica en dietética.</p>
<p>14.3. Ademais da dieta normal ou basal do centro, estarán protocolizadas as dietas especiais. As dietas deben contar cun sistema identificativo para evitar confusións.</p>
<p>14.4. A unidade debe ter unha planificación de menús para un tempo determinado que, como mínimo, será semanal.</p>
<p>14.5. Os hospitais deben dispor dun petitorio, con especificación de tódalas dietas, para ser consultado nas unidades de hospitalización.</p>
<p>15. Diagnóstico por imaxe.</p>
<p>15.1. As instalacións mínimas de calquera hospital deben contar con equipamentos para realizar radioloxía simple. Tamén deben dispor dun aparello portátil de radiografías, sen prexuízo doutros medios que sexan necesarios para cubri-las necesidades asistenciais ofertadas na carteira de servicios do centro.</p>
<p>15.2. Debe contar polo menos coas seguintes instalacións:</p>
<p>-Sala de exploracións.</p>
<p>-Zona de espera para pacientes, diferenciada a de ambulantes e hospitalizados.</p>
<p>-Zona de estudio e información das exploracións realizadas.</p>
<p>-Vestiarios e servicios.</p>
<p>-Accesos adecuados para pacientes en padiolas e cadeiras de rodas.</p>
<p>15.3. Debe haber como mínimo un médico especialista en radiodiagnóstico, responsable do servicio.</p>
<p>15.4. Os informes das exploracións deben ser emitidos por escrito e asinados por un especialista en radiodiagnóstico.</p>
<p>15.5. A unidade de diagnóstico por imaxe do hospital debe estar en condicións de ser utilizada as 24 horas do día ou, no seu defecto, garanti-la realización das probas radiolóxicas que se requiran.</p>
<p>15.6. O hospital debe cumpri-la normativa vixente sobre protección contra radiacións ionizantes, tanto no que se refire ós espacios e equipamento da unidade coma ó persoal que traballa nela e ós usuarios.</p>
<p>16. Análises clínicas.</p>
<p>16.1. O hospital contará cunha unidade de laboratorio, xa sexa propia ou externa vinculada, capacitada para realiza-las determinacións básicas de análises clínicas de forma continuada, sen prexuízo doutras determinacións que sexan necesarias de acordo coa carteira de servicios do centro.</p>
<p>16.2. O laboratorio adaptarase á normativa vixente específica sobre esta materia da Comunidade Autónoma de Galicia.</p>
<p>17. Anatomía patolóxica.</p>
<p>17.1. Calquera centro hospitalario que desenvolva actividade cirúrxica debe dispor da posibilidade de realizar estudios anatomopatolóxicos.</p>
<p>17.2. O hospital debe ter prevista a posibilidade de realizar estudios post mortem.</p>
<p>17.3. A unidade de anatomía patolóxica adaptarase á normativa específica vixente nesta materia da Comunidade Autónoma de Galicia.</p>
<p>18. Hemoterapia.</p>
<p>18.1. O hospital debe ter asegurado o tratamento hemoterápico durante as 24 horas do día, axustándose ó regulado pola normativa vixente específica.</p>
<p>19. Farmacia.</p>
<p>19.1. Todo centro hospitalario debe garanti-la atención farmacéutica necesaria para a utilización racional e eficiente dos medicamentos, mediante o establecemento dun servicio de farmacia hospitalaria ou dun depósito de medicamentos, que deben cumpri-los requisitos fixados pola normativa vixente en materia de regulación dos servicios farmacéuticos nos hospitais.</p>
<p>19.2. Existirán por escrito normas e procedementos que regulen, cando menos, as seguintes funcións recollidas na normativa específica vixente: selección, adquisición, almacenaxe, dispensación, distribución, elaboración e conservación de medicamentos.</p>
<p>20. Documentación clínica.</p>
<p>20.1. A historia clínica é o conxunto de documentos nos que se conteñen os datos, as valoracións e as informacións de calquera tipo sobre a situación e evolución clínica dos pacientes ó longo do seu proceso asistencial, e adaptarase ó disposto na Lei 3/2001, do 28 de maio, reguladora do consentimento informado e da historia clínica dos pacientes.</p>
<p>20.2. Disporase dunha historia clínica única que acumulará toda a información clínica xerada en cada episodio asistencial e integrará os diferentes episodios do paciente, así como outros datos relevantes que estean directamente relacionados. Os rexistros deben ser obxectivos, intelexibles e o máis completos posible.</p>
<p>21.3. Na historia clínica poderá ser usado calquera dos soportes adecuados para a súa utilización, sempre e cando garantan a súa autenticidade, integridade, seguridade e conservación.</p>
<p>20.4. Toda historia clínica debe incluír como mínimo:</p>
<p>a) Datos suficientes para a adecuada identificación do paciente.</p>
<p>b) Datos suficientes para a adecuada identificación do médico responsable.</p>
<p>c) Datos que identifiquen o proceso de atención sanitaria.</p>
<p>d) Datos relativos ó proceso, que incluirán, se é o caso:</p>
<p>-Anamnese e exploración física.</p>
<p>-Ordes médicas.</p>
<p>-Folla de evolución e de planificación de coidados de enfermería.</p>
<p>-Evolución clínica.</p>
<p>-Informe sobre os procedementos diagnósticos ou terapéuticos e interconsultas realizadas.</p>
<p>-Informe de alta do episodio de atención.</p>
<p>-Documento asinado de consentimento informado.</p>
<p>-Documento asinado de alta voluntaria.</p>
<p>20.5. O arquivo de documentación clínica funcionará de maneira centralizada para todo o hospital, garantindo o acceso a el de forma continuada.</p>
<p>20.6. A xestión das historias clínicas e a codificación dos procesos adecuarase á normativa vixente.</p>
<p>20.7. Haberá unha persoa responsable do arquivo de historias clínicas.</p>
<p>21. Esterilización.</p>
<p>21.1. O hospital debe dispor dunha área de esterilización, da que será responsable un profesional sanitario.</p>
<p>21.2. Debe haber normativa escrita referente ó tipo de tratamento a que se somete o material, sistema de embalaxe, período límite de utilización de material e sistemas de control de material estéril.</p>
<p>21.3. Deberán levarse a cabo periodicamente controis bacteriolóxicos.</p>
<p>21.4. A área de esterilización estará organizada en áreas diferenciadas de acordo cos diferentes niveis de contaminación.</p>
<p>21.5. O material estéril debe estar embalado individualmente por cada acto cirúrxico. En xeral, o material estéril de uso para outras actividades estará embalado en unidades de consumo.</p>
<p>22. Limpeza.</p>
<p>22.1. Os hospitais deben dispor dun servicio de limpeza, xa sexa propio ou alleo vinculado.</p>
<p>22.2. Debe haber no propio centro un responsable encargado de supervisa-la limpeza.</p>
<p>22.3. Debe haber unha normativa escrita sobre o funcionamento deste servicio, con incidencia nas áreas de máis risco e os sistemas utilizados respecto a: identificación de material sucio e contaminante e almacenamento, transporte e eliminación de residuos, conforme coa normativa vixente.</p>
<p>22.4. Existirá un plan xeral de limpeza, desinsectación e desratización.</p>
<p>23. Cociña.</p>
<p>23.1. O hospital disporá dunha unidade de cociña propia ou vinculada allea. Haberá unha persoa responsable que supervisará todo o proceso de preparación dos alimentos.</p>
<p>23.2. A unidade debe dispor de espacios que permitan realiza-las seguintes funcións:</p>
<p>-Almacenamento de víveres.</p>
<p>-Refrixeración-conxelación dos alimentos.</p>
<p>-Preparación de alimentos, cocción e disposición nos pratos.</p>
<p>-Lavado de vaixela e utensilios.</p>
<p>-Eliminación de lixo e residuos.</p>
<p>23.3. Disporase do seguinte equipamento:</p>
<p>-Cámaras frigoríficas e conxeladores con aparellos de control de temperatura e humidade.</p>
<p>-Extractores de fumes nas zonas de producción destes e en número adecuado ó volume de traballo.</p>
<p>-Lavamáns distribuídos nas zonas próximas ás áreas de manipulación de alimentos.</p>
<p>-Todo o persoal de cociña disporá de carné de manipulador de alimentos actualizado.</p>
<p>-Deben existir normas sobre as medidas hixiénicas necesarias para a correcta preparación e distribución dos alimentos, para a súa conservación en almacéns e cámaras frigoríficas e para asegura-la distribución deles á temperatura e presentación adecuadas.</p>
<p>-O lixo debe eliminarse directamente ó exterior ou ser transportado en bolsas seladas.</p>
<p>24. Lencería e lavandería.</p>
<p>24.1. O hospital disporá dunha unidade de lavandería que pode ser propia ou vinculada allea. En calquera dos casos haberá unha persoa responsable da unidade no propio centro.</p>
<p>24.2. Haberá unha área diferenciada para o almacenamento de roupa limpa.</p>
<p>24.3. Disporase dun número suficiente de pezas para poder cambiar diariamente a roupa da cama e de uso persoal dos pacientes as veces que sexa necesario.</p>
<p>24.4. Disporase de normativa específica sobre embalaxe, identificación, transporte e tratamento da roupa, diferenciándose a roupa contaminada do resto.</p>
<p>25. Biblioteca.</p>
<p>25.1. Os hospitais disporán de espacio e medios necesarios destinados a biblioteca.</p>
<p>25.2. Os hospitais garantirán o acceso e a dispoñibilidade ós fondos documentais e bibliográficos que se precisen.</p>

