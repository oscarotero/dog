---
date: '2003-03-20'
id: A88E
page: 3
number: 56
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 6 de marzo de 2003 pola que se convocan bolsas e axudas para a
  asistencia a congresos ou similares e cursos de verán, destinadas a
  estudiantes universitarios.
range: Orde
url: 'https://www.xunta.gal/dog/Publicados/2003/20030320/AnuncioA88E_gl.html'
---
<p>O Estatuto de autonomía de Galicia, no seu artigo 31, establece como competencia plena da Comunidade Autónoma de Galicia a regulación e administración do ensino en toda a súa extensión, niveis e graos, modalidades e especialidades, no ámbito das súas competencias.</p>
<p>O Real decreto 1754/1987, do 18 de decembro (BOE do 19 de xaneiro de 1988, DOG do 17 de febreiro) transferiulle á comunidade autónoma competencias en materia de universidades. Estas competencias foron asumidas pola comunidade autónoma e asignadas á Consellería de Educación e Ordenación Universitaria no Decreto 62/1988, do 17 de marzo (DOG do 8 de abril).</p>
<p>A Lei 11/1989, do 20 de xullo (DOG do 16 de agosto), de ordenación do sistema universitario de Galicia, determina a constitución do sistema universitario de Galicia con tres niversidades: a Universidade de Santiago de Compostela, a Universidade da Coruña e a Universidade de Vigo.</p>
<p>A Consellería de Educación e Ordenación Universitaria pretende continuar, con esta orde, a política de bolsas e axudas para a asistencia a congresos ou similares e cursos de verán destinadas a estudiantes universitarios.</p>
<p>Polo que antecede, esta consellería</p>
<p>DISPÓN:</p>
<p>Artigo 1º.-Obxecto.</p>
<p>A presente convocatoria ten por obxecto facilitarlles ós estudiantes universitarios de segundo e terceiro ciclo (etapa de formación) ou recentemente titulados, tanto licenciados como diplomados universitarios, nalgunha das universidades do sistema universitario de Galicia, a asistencia a congresos ou similares e cursos de verán organizados por universidades públicas e privadas ou outras institucións de recoñecido prestixio académico, e nos que se traten aspectos relacionados coas materias obxecto de estudio na súa titulación ou doutoramento.</p>
<p>Artigo 2º.-Orzamento.</p>
<p>Para a concesión das axudas convocadas na presente orde destinarase a cantidade total de 36.781,94 euros, para a que existe crédito adecuado e suficiente na aplicación orzamentaria 07.05.322C.480.2 de acordo coa Lei 6/2002, do 27 de decembro, de orzamentos xerais da Comunidade Autónoma de Galicia para o ano 2003.</p>
<p>As cantidades antes citadas poderán incrementarse de acordo coas dispoñibilidades orzamentarias.</p>
<p>Artigo 3º.-Beneficiarios.</p>
<p>Poderán optar a estas bolsas e axudas:</p>
<p>-Os estudiantes universitarios de segundo ciclo.</p>
<p>-Os estudiantes universitarios de terceiro ciclo na etapa de formación, é dicir, ós que fai referencia o artigo 6 do Real decreto 778/1998, do 30 de abril, polo que se regula o terceiro ciclo de estudios universitarios.</p>
<p>-Os universitarios recentemente titulados no curso académico 2001-2002, tanto licenciados como diplomados universitarios, nalgunha das tres universidades do sistema universitario de Galicia.</p>
<p>O importe de cada bolsa será como máximo de 1.000 euros segundo as circunstancias e o lugar no que se vaia realiza-la actividade, concedéndose como máximo, dúas bolsas por solicitante.</p>
<p>Só se concederán axudas para aquelas actividades que teñan unha duración mínima de 30 horas.</p>
<p>Quedan excluídos aqueles solicitantes que anteriormente recibiran outras axudas para o mesmo concepto por parte da Xunta de Galicia. Se fose concedida por outro organismo, a contía global da axuda recibida non poderá supera-lo importe máximo de 3.000 euros. Procederase ó reintegro do exceso percibido nos supostos en que o importe da subvención, illadamente ou en concorrencia con subvencións ou axudas doutras administracións públicas ou doutras entidades públicas ou privadas, nacionais ou internacionais, supere o custo da actividade que vai desenvolve-lo beneficiario ou, se é o caso, a porcentaxe máxima do investimento subvencionable que se estableza, segundo o disposto no artigo 19 do Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia.</p>
<p>Esta bolsa é incompatible coa realización dun traballo remunerado de tipo estable.</p>
<p>Artigo 4º.-Período.</p>
<p>As actividades que se subvencionan nesta convocatoria serán realizadas durante o período comprendido entre o 1 de xaneiro e o 30 de novembro de 2003.</p>
<p>Artigo 5º.-Solicitudes.</p>
<p>1. As solicitudes, segundo o modelo que se publica como anexo á presente orde, presentaranse no rexistro xeral da Consellería de Educación e Ordenación Universitaria ou ben en calquera dos centros previstos no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común, para a presentación de instancias. Se no uso deste dereito, a solicitude é remitida por correo, presentarase en sobre aberto, para que sexa datada e selada polo funcionario de correos antes de que proceda á súa certificación.</p>
<p>2. As solicitudes deberán ir acompañadas da seguinte documentación:</p>
<p>-Copia do DNI/NIF do solicitante.</p>
<p>-Certificado da universidade correspondente facendo consta-los estudios que está a realizar no presente curso.</p>
<p>-Programa das actividades do evento, especificando horas de duración, lugar e datas de celebración.</p>
<p>-Comunicacións ou pósters que, se é o caso, presente o solicitante.</p>
<p>-Declaración xurada do solicitante na que conste a vinculación existente entre as materias obxecto de estudio e as actividades ás que quere asistir.</p>
<p>-Orzamento dos gastos que, previsiblemente, puidera ocasiona-la asistencia do interesado ó evento.</p>
<p>-Declaración de conxunto de tódalas axudas solicitadas ou concedidas para o mesmo concepto das distintas administracións públicas competentes ou outros entes públicos ou privados.</p>
<p>-Documento facilitado pola entidade bancaria na que conste o código de conta cliente do solicitante.</p>
<p>3. O prazo de presentación de solicitudes será desde o día seguinte da publicación da presente convocatoria no Diario Oficial de Galicia ata o día 15 de maio de 2003. En todo caso, o prazo mínimo establecido será o estipulado no artigo 43 da Lei 6/2002, do 27 de decembro, de orzamentos xerais da Comunidade Autónoma de Galicia para o ano 2003.</p>
<p>Artigo 6º.-Comisión de avaliación.</p>
<p>A selección dos bolseiros será realizada por unha comisión de avaliación integrada por:</p>
<p>Presidente: o director xeral de Universidades ou, por delegación, o subdirector xeral de Universidades.</p>
<p>Vocais:</p>
<p>-Pola Universidade de Santiago de Compostela, o vicerrector competente na materia.</p>
<p>-Pola Universidade da Coruña, o vicerrector competente na materia.</p>
<p>-Pola Universidade de Vigo, o vicerrector competente na materia.</p>
<p>-Un representante do Servicio de Coordinación do Sistema Universitario de Galicia.</p>
<p>Secretario: un representante da Dirección Xeral de Universidades, que actuará con voz e voto.</p>
<p>En caso de empate, decidirá o voto de calidade do presidente.</p>
<p>Artigo 7º.-Tramitación e resolución.</p>
<p>1. Os servicios da Dirección Xeral de Universidades comprobarán que tódalas solicitudes reúnen os requisitos establecidos nesta orde e exporán a lista de solicitudes, admitidas e excluídas, sinalando as causas de exclusión, nos taboleiros de anuncios da Consellería de Educación e Ordenación Universitaria e nos das súas delegacións provinciais, no centro de información administrativa da Consellería da Presidencia e Administración Pública, nos vicerrectorados de estudiantes das universidades de Galicia, nos campus de Ferrol,</p>
<p>Ourense, Lugo e Pontevedra e na Internet no enderezo <a href="http://www.xunta.es/conselle/ceoug/dxu/pub/bol.htm.">http://www.xunta.es/conselle/ceoug/dxu/pub/bol.htm.</a></p>
<p>Esta lista estará exposta do 27 de maio ó 5 de xuño de 2003 podendo os interesados, durante ese mesmo prazo, formular reclamación para emendar erros e falta de documentos, ante a Dirección Xeral de Universidades, achegando, se é o caso, a documentación necesaria. Transcorrido este prazo sen que se emenden as causas de exclusión, considerarase que o interesado desiste da súa petición logo de resolución, nos termos establecidos no artigo 71 da Lei 30/1992.</p>
<p>2. Posteriormente a comisión avaliadora elaborará unha relación de bolseiros beneficiarios, concedendo as axudas, preferentemente, a aqueles solicitantes que presenten comunicacións ou pósters. Para a valoración poderanse ter en conta:</p>
<p>a) Lugar de celebración e duración do evento.</p>
<p>b) Expediente académico dos solicitantes.</p>
<p>3. Efectuada a selección pola comisión, esta elevará, a través da Dirección Xeral de Universidades, un informe-proposta ó conselleiro de Educación e Ordenación Universitaria, quen emitirá resolución na que constará a relación de beneficiarios, a lista de suplentes e a de solicitudes excluídas coas causas de exclusión.</p>
<p>4. Contra esta resolución, que esgota a vía administrativa, os interesados poderán interpoñer recurso potestativo de reposición perante o conselleiro de Educación e Ordenación Universitaria no prazo dun mes a partir do día seguinte ó da publicación da resolución no DOG, segundo o disposto nos artigos 116 e 117 da Lei 4/1999 (BOE nº 12, do 14 de xaneiro) de modificación da Lei 30/1992, de réxime xurídico das administracións públicas e do procedemento administrativo común, ou ben directamente recurso contencioso-administrativo no prazo de dous meses perante o Tribunal Superior de Xustiza de Galicia.</p>
<p>Artigo 8º.-Xustificación.</p>
<p>Os beneficiarios, no prazo de 10 días naturais posteriores á finalización da actividade ou desde a publicación da resolución, no caso de terse celebrada esta antes da súa publicación, deberán presenta-la seguinte documentación:</p>
<p>1. Unha declaración complementaria do conxunto das axudas, tanto as concedidas como as pendentes de resolución.</p>
<p>2. Certificado ou acreditación de asistencia.</p>
<p>3. Xustificantes dos gastos ocasionados (matrícula, desprazamentos, aloxamento, manutención, etc.), segundo se especifica no artigo 15 do Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia.</p>
<p>Artigo 9º.-Pagamento.</p>
<p>As axudas concedidas faranse efectivas mediante libramento único e directo ós beneficiarios, trala presentación, dentro do prazo establecido, da documentación xustificativa de asistencia ó evento solicitado. Non se poderá esixi-lo pagamento da axuda</p>
<p>ou subvención concedida e procederá ó reintegro total ou parcial da contía percibida xunto cos xuros de demora devengados desde o seu pagamento, nos casos indicados no artigo 19 do Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia.</p>
<p>Disposicións adicionais</p>
<p>Primeira.-A concesión de axudas reguladas nesta orde terá como límite global o crédito asignado nos orzamentos para este fin.</p>
<p>Segunda.-O incumprimento total ou parcial de calquera das condicións establecidas na presente orde constituirá causa determinante de revogación da axuda e do seu reintegro polo beneficiario ou solicitante, segundo o disposto na Lei 7/2002, do 27 de decembro, de medidas fiscais e de réxime administrativo, que modifica o artigo 78 do texto refundido da Lei de réxime financeiro e orzamentario, aprobado polo Decreto lexislativo 1/1999, do 7 de outubro.</p>
<p>Toda alteración das condicións tidas en conta para a concesión da subvención, e en todo caso, a obtención concorrente de subvencións ou axudas outorgadas por outras administracións ou entes públicos ou privados, nacionais ou internacionais, poderá dar lugar á modificación da resolución de concesión.</p>
<p>Terceira.-As renuncias que se produzan poderán ser substituídas pola Dirección Xeral de Universidades de acordo coa lista de suplentes que se estableza na resolución.</p>
<p>Cuarta.-Se por calquera causa, no momento en que a comisión avaliadora teña que examina-las solicitudes, algún dos compoñentes non puidese asistir, será substituído pola persoa que para o efecto se nomee. O dito nomeamento deberá recaer noutra persoa da dirección xeral ou da universidade correspondente en virtude da súa representación.</p>
<p>Quinta.-Para os efectos establecidos no artigo 44.1º da Lei 30/1992, do 26 de novembro, modificada pola Lei 4/1999 (BOE nº 12, do 14 de xaneiro), de réxime xurídico das administracións públicas e do procedemento administrativo común e do Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia, o prazo máximo para resolve-las solicitudes correspondentes ás accións especificadas nesta orde será de seis meses, contados a partir do día seguinte da publicación da convocatoria no Diario Oficial de Galicia, producindo efectos desestimatorios a falta de resolución.</p>
<p>Disposicións derradeiras</p>
<p>Primeira.-Facúltase o director xeral de Universidades para dictar, no ámbito das súas competencias, as resolucións precisas para o desenvolvemento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 6 de marzo de 2003.</p>
<p>Celso Currás Fernández</p>
<p>Conselleiro de Educación e Ordenación Universitaria</p>

