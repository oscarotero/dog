---
date: '2019-07-12'
id: O90-020719-0001
page: 32849
number: 132
agency: Axencia Galega de Desenvolvemento Rural
section: III. Outras disposicións.
title: >-
  RESOLUCIÓN do 2 de xullo de 2019 pola que se modifica a Resolución do 28 de
  decembro de 2018 para a concesión directa, mediante resolución, das axudas
  correspondentes ao Plan de mellora de camiños municipais 2019-2020.
range: Resolución
url: >-
  https://www.xunta.gal/dog/Publicados/2019/20190712/AnuncioO90-020719-0001_gl.html
---
<p>O 28 de decembro de 2018 o director xeral da Agader aprobou a resolución para a concesión directa, mediante resolución, das axudas correspondentes ao Plan de mellora de camiños municipais 2019-2020 (DOG núm. 21, do 30 de xaneiro de 2019).</p>
    <p>Previamente, o Consello da Xunta de Galicia, mediante o Acordo do 27 de decembro de 2018, autorizou a Agader para a concesión directa, mediante resolución, das citadas axudas, con fundamento no artigo 26 da Lei 9/2007, do 13 de xuño, de subvencións de Galicia (en adiante, LSG), en relación co artigo 40 do Decreto 11/2009, do 8 de xaneiro, polo que se aproba o seu regulamento, con base na concorrencia de razóns de interese público que redundan en beneficio de todos os concellos de Galicia, co obxectivo último de xerar cohesión social e territorial e mellorar as condicións de vida e traballo no medio rural e contribuír ao aumento da competitividade agraria e forestal. </p>
    <p>Durante o período de instrución e resolución do procedemento púxose de manifesto a necesidade de ampliar o prazo de execución e xustificación dos investimentos subvencionados con cargo á anualidade 2019, en grande parte, debido ás posibles demoras na tramitación dos procedementos contractuais como consecuencia da renovación dos órganos de goberno municipais logo da celebración das pasadas eleccións municipais. </p>
    <p>Por outra banda, cómpre prever a posibilidade de tramitar pagamentos anticipados no marco da citada anualidade, co fin de atender as necesidades financeiras dos concellos no marco da execución das actuacións subvencionadas. </p>
    <p>Tendo en conta o anterior, o director xeral da Agader, no exercicio das competencias delegadas polo acordo do Consello de Dirección da Agader, do 11 de xullo de 2013, feito público mediante a Resolución do 24 de xullo de 2013 (DOG núm. 148, do 5 de agosto),</p>
    <h2>RESOLVE:</h2>
    <p>Artigo único. Modifícase a Resolución do 28 de decembro de 2018 para a concesión directa, mediante resolución, das axudas correspondentes ao Plan de mellora de camiños municipais 2019-2020, nos seguintes termos: </p>
    <p>Un. Modifícase o número 1 do artigo 12 do anexo I, que queda redactado como segue:</p>
    <p>«Artigo 12. Xustificación dos investimentos</p>
    <p>1. O prazo límite para executar e xustificar os investimentos correspondentes á anualidade 2019 será o 30 de decembro de 2019. Para a anualidade 2020, o prazo límite para executar e xustificar os investimentos será o 1 de xuño de 2020».</p>
    <p>Dous. Modifícase o artigo 13 do anexo I, que queda redactado como segue: </p>
    <p>«Artigo 13. Réxime de pagamentos</p>
    <p>Con cargo á anualidade 2019 tramitarase un pagamento á conta, sen que exceda a anualidade prevista neste exercicio orzamentario.</p>
    <p>Así mesmo, e con cargo á anualidade 2019, logo da solicitude dos concellos beneficiarios, poderá tramitarse un pagamento anticipado en concepto de entrega de fondos con carácter previo á xustificación, como financiamento necesario para levar a cabo as accións inherentes á subvención, nas seguintes condicións: </p>
    <p>– A data límite para solicitar o pagamento anticipado será o 16 de setembro de 2019.</p>
    <p>– O importe máximo do pagamento anticipado será de ata un 50 % da subvención concedida, sen que supere a anualidade prevista en cada exercicio orzamentario.</p>
    <p>– A concesión do anticipo realizarase mediante resolución motivada.</p>
    <p>– A data límite para executar e xustificar o pagamento anticipado será o 30 de decembro de 2019.</p>
    <p>Na anualidade 2020 non se concederán pagamentos á conta nin pagamentos anticipados, de xeito que se practicará unicamente a liquidación do expediente mediante o pagamento final. </p>
    <p>Os concellos beneficiarios están exentos da constitución de garantías, en virtude do disposto no artigo 65.4.c) do Decreto 11/2009».</p>
    <p>Contra esta resolución, que pon fin á vía administrativa, cabe interpor potestativamente recurso de reposición ante o Consello de Dirección da Agader, no prazo dun mes contado desde o día seguinte ao da publicación desta resolución no DOG; ou recurso contencioso-administrativo ante o Xulgado do Contencioso-Administrativo de Santiago de Compostela, ao abeiro do artigo 10.1.a) da Lei 29/1998, do 13 de xullo, reguladora da xurisdición contencioso-administrativa, no prazo de dous meses contados desde o día seguinte ao da citada publicación no DOG.</p>
    <p>Santiago de Compostela, 2 de xullo de 2019</p>
    <footer><p>Miguel Ángel Pérez Dubois<br>Director xeral da Axencia Galega de Desenvolvemento Rural</p></footer>

