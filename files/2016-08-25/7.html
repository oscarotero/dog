---
date: '2016-08-25'
id: O150-220716-0002
page: 37873
number: 160
agency: Escola Galega de Administración Pública
section: III. Outras disposicións.
title: >-
  RESOLUCIÓN do 20 de xullo de 2016 pola que se convoca a xornada titulada
  Reforma da Constitución, reforma territorial: puntos de encontro.
range: Resolución
url: >-
  https://www.xunta.gal/dog/Publicados/2016/20160825/AnuncioO150-220716-0002_gl.html
---
<p>Dentro do plan de actividades da Escola Galega de Administración Pública para o ano 2016 e de acordo coas funcións atribuídas pola Lei 4/1987, do 27 de maio, de creación da Escola, modificada pola Lei 10/1989, do 10 de xullo, convócase a xornada titulada Reforma da Constitución, reforma territorial: puntos de encontro, conforme as seguintes bases:</p>
    <p>1. Obxectivos.</p>
    <p>O obxectivo da xornada será abrir unha reflexión sobre a eventualidade de que chegue a producirse en España un proceso de reforma constitucional e sobre a importancia que tal reforma podería ter, se é o caso, para a posta ao día do sistema autonómico. Para iso, convócanse especialistas de primeira fila, todos profundos coñecedores da cuestión da reforma, dos perfís do problema territorial e dos puntos de conexión que poderían establecerse entre ambos.</p>
    <p>2. Contidos.</p>
    <p>Serán tratados, entre outros, os seguintes temas:</p>
    <p>• Reforma desexable, reforma rexeitable.</p>
    <p>• A reforma constitucional: entre a realidade e o desexo.</p>
    <p>• A cuestión catalá: democracia e Constitución.</p>
    <p>• O problema de España: un conflito entre a negación e a evidencia.</p>
    <p>• O Estado autonómico ou o fracaso dun éxito.</p>
    <p>• Para que se reforman as constitucións?</p>
    <p>3. Destinatarios.</p>
    <p>Persoal ao servizo das administracións públicas, estatal, autonómica ou local, así como dos seus entes instrumentais, persoal ao servizo da Administración de xustiza, xuristas, profesionais, docentes, universitarios e persoas interesadas en xeral.</p>
    <p>4. Desenvolvemento.</p>
    <p>Lugar: EGAP, salón de actos. Rúa Madrid, 2-4, Santiago de Compostela.</p>
    <p>Data: 12 de setembro de 2016.</p>
    <p>Horario: de mañá e tarde.</p>
    <p>Duración: 7 horas lectivas.</p>
    <p>5. Número de prazas.</p>
    <p>Limitado pola capacidade do local.</p>
    <p>6. Inscrición.</p>
    <p>As persoas interesadas deberán formalizar a súa inscrición a través da área de matrícula da web da EGAP: https://egap.xunta.es/matricula/</p>
    <p>O prazo para inscribirse estará aberto desde o día seguinte ao da publicación desta resolución no Diario Oficial de Galicia ata as 11.00 horas do día 9 de setembro de 2016.</p>
    <p>Poderá obterse calquera outra información, das 8.30 ás 14.30 horas, nos teléfonos 981 54 62 41 e 981 54 62 39.</p>
    <p>7. Modificacións.</p>
    <p>A EGAP reserva para si a facultade de interpretar e de resolver as incidencias que poidan xurdir no desenvolvemento desta xornada, así como a facultade de cancelala se o escaso número de solicitudes non xustificase a súa realización.</p>
    <p>8. Certificado de asistencia oficial.</p>
    <p>Ao final da xornada expedirase un certificado electrónico de asistencia, descargable desde a área de matrícula (https://egap.xunta.es/matricula), a aquelas persoas inscritas que participasen asiduamente e sempre que a súa asistencia fose igual ou superior ao 90 % das horas lectivas programadas. Este documento estará asinado electronicamente pola EGAP e incluirá, de forma expresa, o contido, a carga lectiva, a data e o lugar de realización da xornada, así como un código de verificación electrónica (CVE) para contrastar a súa autenticidade.</p>
    <p>Santiago de Compostela, 20 de xullo de 2016</p>
    <footer><p>Sonia Rodríguez-Campos González<br>Directora da Escola Galega de Administración Pública</p></footer>

