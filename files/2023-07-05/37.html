---
date: '2023-07-05'
id: G0426-220623-0001
page: 41617
number: 127
agency: Consellería do Medio Rural
section: VI. Anuncios. a) Administración autonómica.
title: >-
  ANUNCIO do 20 de xuño de 2023, do Xurado Provincial de Clasificación Montes
  Veciñais en Man Común de Ourense, polo que se publica a Resolución do 15 de
  marzo de 2023, relativa revisión do esbozo formulada polos representantes do 
  monte veciñal en man común Veiga e Cumieira, pertencente á Comunidade de
  Montes Veciñais en Man Común da parroquia de Vila, no concello de Calvos de
  Randín.
range: Anuncio
url: >-
  https://www.xunta.gal/dog/Publicados/2023/20230705/AnuncioG0426-220623-0001_gl.html
---
<p>Examinada a solicitude de revisión de esbozo formulada polos representantes do monte veciñal en man común (MVMC) Veiga e Cumieira, pertencente á Comunidade de Montes Veciñais en Man Común (CMVMC) da parroquia de Vila, no concello de Calvos de Randín, resultan os seguintes</p>
    <p>Feitos:</p>
    <p>Primeiro. O 23.9.2022 a CMVMC da parroquia de Vila presentou unha solicitude (REXEL núm. 2022/2338558) de revisión de esbozo do MVMC Veiga e Cumieira, no concello de Calvos de Randín. </p>
    <p>Coa solicitude achegou a seguinte documentación:</p>
    <p>– Certificación do acordo da Asemblea Xeral do 10.8.2022.</p>
    <p>– Memoria e planos.</p>
    <p>– Arquivos xeográficos en formato vectorial.</p>
    <p>Segundo. O Servizo de Montes da Xefatura Territorial de Ourense emitiu un informe favorable o día 30 de novembro de 2022 en relación coa citada solicitude. Nel indícase que o perímetro obxecto de revisión inclúe unicamente as partes do perímetro lindeiras con particulares. Porén, anque a solicitude e mais a documentación non fan referencia a iso, neste monte concorren actualmente dous procedementos de deslindamento, un coa CMVMC da parroquia de Golpellás (solicitude 2022/2379231, do 28.9.2022) e outro coa CMVMC de Pintás (solicitude 2022/2379353, do 28.9.2022).</p>
    <p>As partes do perímetro obxecto de revisión veñen xa integradas na memoria e planos que acompañan as ditas propostas de deslindamento, as cales describen unha sorte de modificación secuencial onde, primeiramente, a proposta de revisión de esbozo xera unha superficie provisional do monte e, posteriormente, o deslindamento elimina calquera incompatibilidade ou restrición xeométrica entre esbozos, cerrando a poligonal e definindo a superficie final.</p>
    <p>A superficie provisional do MVMC Veiga e Cumieira, unha vez revisado o esbozo, sería de 146,11 ha fronte ás 135 ha do acordo de clasificación, o que supón un incremento do 8,2 %. Porén, tendo en conta os procedementos concorrentes de deslindamento co MVMC Veiga de Golpellás, Santo Tomé, Briñas e Peixón e mais co MVMC Veiga, Gralleiro e Fachado, a superficie axustada do monte quedaría finalmente en 123,77 ha.</p>
    <p>Tendo en conta o anterior, emítese informe favorable sobre a revisión do esbozo do MVMC Veiga e Cumieira.</p>
    <p>Consideracións legais e técnicas:</p>
    <p>Única. A Lei 7/2012, do 28 de xuño, de montes de Galicia, na súa disposición transitoria décimo terceira, establece o procedemento de revisión de esbozos de montes veciñais en man común. </p>
    <p>De acordo con esta, os esbozos de montes veciñais integrados nun expediente que, pola súa antigüidade non reúnan as características de fiabilidade e precisión que exixen as novas técnicas topográficas poderán ser obxecto de revisión, axustándose e completándose con aqueles datos e documentos que se consideren necesarios, en particular os requiridos para a súa inmatriculación no Rexistro da Propiedade.</p>
    <p>De acordo cos feitos e fundamentos de dereito expostos e tendo en conta o informe favorable do Servizo de Montes do día 30 de novembro de 2022, o Xurado Provincial de Montes Veciñais en Man Común acordou por unanimidade o día 27 de febreiro de 2023:</p>
    <p>Aprobar a proposta de revisión de esbozo do MVMC Veiga e Cumieira, pertencente á CMVMC da parroquia de Vila, no concello de Calvos de Randín.</p>
    <p>Ourense, 20 de xuño de 2023</p>
    <footer><p>Luis Jorge Álvarez Ferro<br>Presidente do Xurado Provincial de Clasificación <br>de Montes Veciñais en Man Común de Ourense</p></footer>

