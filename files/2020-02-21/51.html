---
date: '2020-02-21'
id: C3K1-180220-0002
page: 12878
number: 36
agency: Consellería de Sanidade
section: VI. Anuncios. a) Administración autonómica.
title: >-
  RESOLUCIÓN do 18 de febreiro de 2020, da Secretaría Xeral Técnica da
  Consellería de Sanidade, pola que se convocan os/as participantes no concurso
  público para a adxudicación de novas oficinas de farmacia a un novo acto
  público de elección.
range: Resolución
url: >-
  https://www.xunta.gal/dog/Publicados/2020/20200221/AnuncioC3K1-180220-0002_gl.html
---
<p>Mediante a Resolución do 2 de xullo de 2018, esta secretaría xeral técnica convocou o concurso público para a adxudicación de novas oficinas de farmacia, o cal se desenvolveu consonte os trámites establecidos no artigo 22 e seguintes do Decreto 146/2001, do 7 de xuño, sobre planificación, apertura, traslado, peche e transmisión de oficinas de farmacia.</p>
    <p>A lista definitiva das puntuacións obtidas polas persoas concursantes fíxose pública mediante a Resolución do 11 de decembro de 2019, publicada no <em>Diario Oficial de Galicia</em> núm. 237, do 13 de decembro, na cal se convocaban ao acto público de elección que tivo lugar o día 18 de xaneiro de 2020.</p>
    <p>Como resultado do citado acto, que se desenvolveu de acordo co previsto no artigo 25 bis do Decreto 146/2001, do 7 de xuño, esta secretaría xeral técnica ditou a Resolución do 27 de xaneiro de 2020 pola que se facía pública a relación das 41 persoas que resultaron adxudicatarias provisionais de novas oficinas de farmacia. Esta resolución foi publicada no<em> Diario Oficial de Galicia </em>núm. 20, do 30 de xaneiro, e comezou a computarse o día seguinte o prazo de dez (10) días de que dispoñían os/as adxudicatarios/as provisionais para proceder á constitución da garantía exixida no artigo 25 ter.2) do Decreto 146/2001, do 7 de xuño, prazo que rematou o 13 de febreiro deste ano.</p>
    <p>Transcorrido o dito prazo, compróbase que a persoa adxudicataria da farmacia do Concello de Negueira de Muñiz (delimitación territorial de Negueira, San Salvador), non procedeu á constitución da citada garantía, motivo polo que cómpre agora proceder segundo o sinalado no artigo 25 ter.3) do Decreto 146/2001, do 7 de xuño.</p>
    <p>Á vista do anterior, esta secretaría xeral técnica</p>
    <h2>RESOLVE:</h2>
    <p>Convocar, por única vez, as persoas participantes no concurso público de adxudicación de novas oficinas de farmacia que figuran situadas no posto 75 e seguintes da lista definitiva de puntuacións, a un novo acto público de elección de oficinas de farmacia que terá lugar o sábado 29 de febreiro de 2020, ás 12.30 horas, no salón de actos da Consellería de Sanidade, sita no Edificio Administrativo San Lázaro, s/n (Santiago de Compostela).</p>
    <p>O citado acto desenvolverase consonte o previsto no artigo 25 bis do Decreto 146/2001, do 7 de xuño.</p>
    <p>Toda a información de relevancia relativa a esta fase do concurso, así como a correspondente aos aspectos organizativos do acto público de elección e requisitos para asistir a el, figurará recollida na páxina web oficial da Consellería de Sanidade (www.sergas.es).</p>
    <p>Santiago de Compostela, 18 de febreiro de 2020</p>
    <footer><p>Alberto Fuentes Losada<br>Secretario xeral técnico da Consellería de Sanidade</p></footer>

