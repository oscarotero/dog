---
date: '2020-02-21'
id: G0534-080120-0002
page: 12736
number: 36
agency: 'Consellería de Educación, Universidade e Formación Profesional'
section: III. Outras disposicións.
title: >-
  EXTRACTO da Orde do 31 de decembro de 2019 pola que se establecen as bases
  para a concesión, en réxime de concorrencia competitiva, das axudas para a
  atracción e retención de talento investigador na categoría de persoal
  investigador distinguido nas universidades do Sistema universitario de
  Galicia, e se procede á súa convocatoria para o ano 2020 (códigos de
  procedemento ED431H e ED431I).
range: Orde
url: >-
  https://www.xunta.gal/dog/Publicados/2020/20200221/AnuncioG0534-080120-0002_gl.html
---
<p>BDNS (Identif.) 496528.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo se pode consultar na Base de datos nacional de subvencións (http://www.pap.minhap.gob.es/bdns/index):</p>
    <p>Primeiro. <em>Beneficiarias</em></p>
    <p>As universidades do SUG que presenten como candidatas persoas que cumpran na data de peche da convocatoria as condicións que se indican para cada tipo de axuda nos anexos I e II, segundo a modalidade a que opten, sempre que contraten as persoas seleccionadas a través dun contrato laboral de persoal investigador distinguido de duración determinada con dedicación a tempo completo, de acordo co marco lexislativo actual, en virtude do cal a persoa seleccionada quedará vinculada á dita entidade.</p>
    <p>Segundo. <em>Obxecto</em></p>
    <p>A incorporación ás universidades do SUG, mediante a figura de persoal investigador distinguido do artigo 23 da Lei 14/2011, do 1 de xuño, da ciencia, a tecnoloxía e a innovación, de persoal investigador posdoutoral que amose un relevante currículo investigador que permita reforzar e/ou iniciar novas liñas de investigación en áreas de coñecemento/liñas de investigación definidas nesta convocatoria de acordo coas declaracións de interese realizadas previamente polas propias universidades.</p>
    <p>– Modalidade de atracción: destinada á atracción e incorporación aos centros de investigación do SUG con acreditación vixente da Consellería de Educación, Universidade e Formación Profesional, agrupacións estratéxicas acreditadas pola Xunta de Galicia na modalidade A no ano 2018, unidades de excelencia María de Maeztu e centros de excelencia Severo Ochoa radicados en Galicia e con acreditación vixente, de persoal investigador de recoñecida traxectoria.</p>
    <p>– Modalidade de retención: orientada á contratación e promoción de persoal investigador vinculado ás universidades do SUG, nos campus de especialización do SUG e/ou áreas de coñecemento fixadas previamente como estratéxicas polas universidades e definidas no anexo III desta convocatoria.</p>
    <p>Terceiro. <em>Bases reguladoras</em></p>
    <p>Publícanse conxuntamente coa convocatoria.</p>
    <p>Cuarto. <em>Contía</em></p>
    <p>O importe total da convocatoria é de 5.060.000,00 €: 3.640.000,00 € para a modalidade de atracción e 1.420.000,00 € para a modalidade de retención.</p>
    <p>Na modalidade de atracción poderanse conceder ata 10 axudas, cun importe máximo por axuda de 96.000,00 € anuais, e na modalidade de retención ata 5 axudas, cun importe máximo por axuda de 71.000,00 € anuais. Cada axuda inclúe tres conceptos:</p>
    <p>1. 50.000 € brutos anuais en concepto de salario e custos sociais.</p>
    <p>2. Para a modalidade de atracción: un total 40.000,00 € anuais para o desenvolvemento da liña de investigación: 15.000,00 € en 2020, 40.000,00 € en 2021, en 2022 e en 2023, e 25.000,00 € en 2024.</p>
    <p>Para a modalidade de retención: un total 20.000,00 € anuais de axuda para o desenvolvemento da liña de investigación: 5.000,00 € en 2020, 20.000,00 € en 2021, en 2022 e en 2023, e 15.000,00 € en 2024.</p>
    <p>Os gastos que se consideran elixibles son os que se indican no artigo 4.2 da convocatoria.</p>
    <p>3. Un complemento de 1.000,00 € anuais para as entidades beneficiarias por cada persoa contratada con cargo a estas axudas, para cubrir os gastos asociados á contratación.</p>
    <p>Quinto. <em>Prazo de presentación de solicitudes</em></p>
    <p>Será dun mes, que contará a partir do día seguinte ao da publicación desta orde no DOG.</p>
    <p>Santiago de Compostela, 31 de decembro de 2019</p>
    <footer><p>Carmen Pomar Tojo<br>Conselleira de Educación, Universidade e Formación Profesional</p></footer>

