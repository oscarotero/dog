---
date: '2020-05-25'
id: G0474-280420-0001
page: 21141
number: 99
agency: Axencia Instituto Enerxético de Galicia
section: III. Outras disposicións.
title: >-
  EXTRACTO da Resolución do 28 de abril de 2020 pola que se establecen as bases
  reguladoras para a concesión de subvencións para a renovación de
  electrodomésticos e a implantación de domótica enerxética, en réxime de
  concorrencia non competitiva, así como a selección das entidades colaboradoras
  que participarán na súa xestión, e se procede á convocatoria para a anualidade
  2020 (códigos de procedemento IN414B e IN414C).
range: Resolución
url: >-
  https://www.xunta.gal/dog/Publicados/2020/20200525/AnuncioG0474-280420-0001_gl.html
---
<p>BDNS (Identif.): 506493.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo se pode consultar na Base de datos nacional de subvencións (http://www.pap.minhap.gob.es/bdnstrans/index):</p>
    <p>Primeiro. <em>Beneficiarias</em></p>
    <p>1. Poderán ser beneficiarias das subvencións as persoas físicas que realicen algunha das actuacións establecidas no artigo 3 nunha vivenda sita na Comunidade Autónoma de Galicia. Para ser beneficiaria terá que tramitar a súa solicitude a través dalgunha das entidades colaboradoras adheridas que figuren na lista que se publique na páxina web do Inega, www.inega.gal.</p>
    <p>2. Non poderán ter a condición de beneficiarias as persoas ou entidades en que concorra algunha das circunstancias previstas nos números 2 e 3 do artigo 10 da Lei 9/2007, do 13 de xuño, de subvencións de Galicia. </p>
    <p>Segundo. <em>Obxecto</em></p>
    <p>1. Aprobar as bases reguladoras para a concesión de subvencións para a renovación de electrodomésticos e a implantación de domótica enerxética, en réxime de concorrencia non competitiva, relativas ao Plan galego de eficiencia enerxética nas familias (código de procedemento IN414C), así como a selección de entidades colaboradoras que participarán na súa xestión (código de procedemento IN414B), recollidas como anexo I desta resolución, e proceder á convocatoria para a anualidade 2020.</p>
    <p>2. Seleccionar, en réxime de concorrencia non competitiva, as entidades colaboradoras que participarán na súa xestión (anexos II e III).</p>
    <p>3. Aprobar os formularios para a xestión da convocatoria do ano 2020, que se xuntan a esta resolución como anexos IV a VI.</p>
    <p>4. Publicar o convenio de colaboración para as axudas do Plan galego de eficiencia enerxética nas familias, ao cal deben adherirse as entidades colaboradoras (anexo III). </p>
    <p>5. Convocar para o ano 2020, en réxime de concorrencia non competitiva, segundo a excepción recollida no artigo 19.2 da Lei 9/2007, do 13 de xuño, de subvencións de Galicia, as subvencións destinadas a renovación de electrodomésticos e a instalación de domótica enerxética. </p>
    <p>Terceiro. <em>Bases reguladoras e convocatoria</em></p>
    <p>Resolución do 28 de abril de 2020 pola que se establecen as bases reguladoras para a concesión de subvencións para a renovación de electrodomésticos e a implantación de domótica enerxética, en réxime de concorrencia non competitiva, así como a selección das entidades colaboradoras que participarán na súa xestión, e se procede á convocatoria para a anualidade 2020 (códigos de procedemento IN414B e IN414C).</p>
    <p>Cuarto. <em>Contía</em></p>
    <p>1. A dotación máxima para financiar esta convocatoria é de 1.752.000 €, que se distribuirá do seguinte xeito:</p>
    <table>
     <tbody>
      <tr>
       <td>Tipo de actuación</td>
       <td>Aplicación orzamentaria</td>
       <td>Orzamento (€)</td>
      </tr>
      <tr>
       <td>Actuación 1: Plan Renove de electrodomésticos</td>
       <td>09.A2.733A.780.7</td>
       <td>1.350.000,00</td>
      </tr>
      <tr>
       <td>Actuación 2: domótica enerxética</td>
       <td>09.A2.733A.780.9</td>
       <td>400.000,00</td>
      </tr>
     </tbody>
    </table>
    <p>O 40 % do crédito da actuación 1 estará reservado para beneficiarios que teñan a condición de consumidores vulnerables ou vulnerables severos.</p>
    <p>2. Actuación 1: electrodomésticos subvencionables.</p>
    <p>Na seguinte táboa establécese a axuda máxima por electrodoméstico en función da súa tipoloxía. Un beneficiario só poderá recibir axuda pola substitución dun único electrodoméstico de cada unha das tipoloxías de equipamentos incluídos e cun máximo de dous electrodomésticos por beneficiario.</p>
    <table>
     <tbody>
      <tr>
       <td rowspan="2">Electrodomésticos subvencionables</td>
       <td colspan="3">Axuda máxima (€/electrodoméstico)</td>
      </tr>
      <tr>
       <td>Consumidor
        xeral</td>
       <td>Consumidor vulnerable</td>
       <td>Consumidor vulnerable severo</td>
      </tr>
      <tr>
       <td>Frigorífico e frigorífico-conxelador con clasificación enerxética A+++</td>
       <td rowspan="2">150</td>
       <td rowspan="2">300</td>
       <td rowspan="2">450</td>
      </tr>
      <tr>
       <td>Conxelador con clasificación enerxética A+++</td>
      </tr>
      <tr>
       <td>Lavadora A+++</td>
       <td rowspan="2">100</td>
       <td rowspan="2">200</td>
       <td rowspan="2">300</td>
      </tr>
      <tr>
       <td>Lavalouza A+++</td>
      </tr>
      <tr>
       <td>Placa de indución total</td>
       <td>100</td>
       <td>200</td>
       <td>300</td>
      </tr>
     </tbody>
    </table>
    <p>A cantidade da subvención non poderá ser superior ao 25 % do prezo do electrodoméstico para un consumidor xeral, do 50 % para consumidores vulnerables e do 75 % para consumidores vulnerables severos.</p>
    <p>3. Actuación 2: instalacións domóticas enerxéticas.</p>
    <p>Na seguinte táboa establecese a axuda máxima por instalación domótica en función da súa tipoloxía. Un beneficiario só poderá recibir axuda de domótica enerxética para unha vivenda.</p>
    <table>
     <tbody>
      <tr>
       <td>Actuación 2: instalacións domóticas subvencionados</td>
       <td>Axuda máxima&lt;br&gt;(€/equipamento)</td>
      </tr>
      <tr>
       <td>Monitorización térmica da vivenda (sensores de humidade, temperatura, CO2 e/ou radon e termóstatos comunicados cun equipo centralizado)</td>
       <td>500</td>
      </tr>
      <tr>
       <td>Monitorización eléctrica da vivenda (medidores de consumo, racionalizadores de potencia, actuadores para a programación de acendidos e fotocélulas comunicados cun equipo centralizado)</td>
       <td>500</td>
      </tr>
     </tbody>
    </table>
    <p>A cantidade da subvención non poderá ser superior ao 50 % do prezo da instalación, porcentaxe que sobe ata o 65 % para consumidores vulnerables e ata o 80 % para consumidores vulnerables severos.</p>
    <p>Quinto. <em>Prazo de presentación de solicitudes</em> </p>
    <p>1. As solicitudes de axudas serán presentadas polas entidades colaboradoras segundo o modelo de formulario normalizado anexo IV desta resolución, xunto coa documentación que se indica nas bases reguladoras. </p>
    <p>2. As solicitudes deberán presentarse exclusivamente por vía electrónica a través do formulario normalizado accesible desde a sede electrónica da Xunta de Galicia (https://sede.xunta.gal), ou ben desde a páxina web do Inega (http://www.inega.gal) de acordo co establecido no artigo 14 da Lei 39/2015, do 1 de outubro, do procedemento administrativo común das administracións públicas (LPACAP). </p>
    <p>Se a entidade colaboradora presenta a solicitude presencialmente, requirirase para que a emende a través da súa presentación electrónica. Para estes efectos, considerarase como data de presentación da solicitude aquela en que foi realizada a emenda.</p>
    <p>3. O prazo de presentación de solicitudes de adhesión das entidades colaboradoras comezará a partir do primeiro día hábil seguinte ao da publicación no DOG da presente resolución e rematará o 30 de xullo de 2020, e para solicitar a súa adhesión a entidade colaboradora terá que cubrir e confirmar o formulario de adhesión (anexo II).</p>
    <p>4. O prazo de presentación de solicitudes de axuda comezará o 1 de xullo de 2020 ás 9.00 para a actuación 1 e o día o 2 de xullo de 2020 ás 9.00 horas para a actuación 2, e rematará o 30 de setembro de 2020 ou cando se esgoten os fondos.</p>
    <p>Santiago de Compostela, 28 de abril de 2020</p>
    <footer><p>Ángel Bernardo Tahoces<br>Director do Instituto Enerxético de Galicia</p></footer>

