---
date: '2002-01-21'
id: 17CE
page: 789
number: 15
agency: CONSELLERÍA DE PESCA E ASUNTOS MARÍTIMOS
section: III. OUTRAS DISPOSICIÓNS
title: >-
  Orde do 21 de decembro de 2001 sobre delegación de competencias no secretario
  xeral da Consellería de Pesca e Asuntos Marítimos.
range: Orde
url: 'https://www.xunta.gal/dog/Publicados/2002/20020121/Anuncio17CE_gl.html'
---
<p>Tendo en conta o gran volume da actividade administrativa que a lexislación lle atribúe ó titular da consellería e co fin de evitar unha concentración</p>
<p>excesiva e lograr unha maior actividade administrativa en beneficio, tanto da Administración como dos administrados, así como de axilizar en todo o posible aqueles asuntos que non esixan unha atención directa e persoal do conselleiro, faise conveniente que, dentro do respecto ós principios informadores de actuación administrativa, e con suxeición á normativa legal vixente, se deleguen no secretario xeral determinadas funcións.</p>
<p>Na súa virtude, facendo uso das facultades que me confiren os artigos 43.3ª da Lei 1/1983, do 22 de febreiro, reguladora da Xunta e do seu presidente, modificada pola Lei 11/1988, do 20 de outubro, do 13 da Lei 30/1992, do 26 de novembro, de réxime xurídico das administracións públicas e do procedemento administrativo común, e 72.4º da Lei 11/1992, do 7 de outubro, de réxime financeiro e presupostario de Galicia, e demais disposicións de xeral aplicación,</p>
<p>DISPOÑO:</p>
<p>Artigo 1º.-Deléganse no secretario xeral as seguintes competencias:</p>
<p>a) O despacho e resolución daqueles expedientes e asuntos de índole administrativa que estean atribuídos ó titular da consellería.</p>
<p>b) Autorizar e dispoñe-los gastos xerais dos servicios da Consellería de Pesca e Asuntos Marítimos, así como o seu compromiso e liquidación, ata o límite dos créditos autorizados e non reservados á aprobación do Consello da Xunta de Galicia, así como a facultade de solicitar da Consellería de Economía e Facenda a adecuación dos pagamentos correspondentes.</p>
<p>c) As funcións que como órgano de contratación lle son atribuídas ó titular da consellería pola lexislación vixente.</p>
<p>d) As facultades que lle corresponden ó conselleiro en materia de persoal da súa consellería, nos termos establecidos no artigo 15 da Lei 4/1988, do 26 de maio, da función pública de Galicia, modificada pola Lei 4/1991, do 8 de marzo e Lei 3/1995, do 10 de abril, agás as reservadas legalmente á competencia exclusiva daquel.</p>
<p>e) Dispoñer canto concirne ó réxime interno da consellería cando non sexa competencia do conselleiro ou doutra dirección xeral.</p>
<p>Artigo 2º.-As resolucións administrativas que se adopten facendo uso das delegacións contidas nesta orde farán constar expresamente esta circunstancia e consideraranse dictadas pola autoridade que as conferiu.</p>
<p>Artigo 3º.-En calquera momento o conselleiro poderá reclama-lo exercicio das competencias que son delegadas por esta orde, das que quedan excluídas, en todo caso, os supostos previstos no artigo 13.2º da Lei 30/1992, do 26 de novembro, de réxime xurídico das administracións públicas e do procedemento administrativo común, e no artigo 44.2º</p>
<p>da Lei 1/1983, do 22 de febreiro, reguladora da Xunta e do seu presidente.</p>
<p>Artigo 4º.-En caso de ausencia ou enfermidade do secretario xeral, as atribucións contidas nesta orde quedarán delegadas nos directores xerais, durante o tempo que persistan as devanditas causas e pola orde de prelación que vén establecida polo Decreto 310/2001, do 17 de decembro, polo que se fixa a estructura orgánica dos departamentos da Xunta de Galicia.</p>
<p>Disposición derrogatoria</p>
<p>Queda derrogada a Orde do 17 de decembro de 1997 e cantas outras de igual ou inferior categoría se opoñan ó establecido nesta orde.</p>
<p>Disposición derradeira</p>
<p>Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 21 de decembro de 2001.</p>
<p>Enrique César López Veiga</p>
<p>Conselleiro de Pesca e Asuntos Marítimos</p>

