---
date: '1995-03-14'
id: BB0E
page: 1
number: 51
agency: CONSELLERÍA DE SANIDADE E SERVICIOS SOCIAIS
section: III. OUTRAS DISPOSICIÓNS
title: >-
  Orde do 17 de febreiro de 1995 pola que se declara de interese galego e se
  ordena a inscrición no Rexistro de Fundacións de Interese Galego da Fundación
  Instituto Galego de Oftalmoloxía.
range: Orde
url: 'https://www.xunta.gal/dog/Publicados/1995/19950314/AnuncioBB0E_gl.html'
---
<p>Con data do 13 de febreiro de 1995 foi publicada no Diario Oficial de Galicia a orde da Consellería da Presidencia e Administración Pública, do 1 de febreiro de 1995, pola que se clasifica como científico-sanitaria a fundación Instituto Galego de Oftalmoloxía adscribíndoa á Consellería de Sanidade e Servicios Sociais, que exercerá plenamente o protectorado sobre ela.</p>
<p>Esta fundación, de acordo co establecido no artigo 4 dos seus estatutos, ten xenericamente por obxecto a prestación de servicios especializados de consultorio, planificación, avaliación e prestación de servicios oftalmolóxicos de alta complexidade, docencia e investigación.</p>
<p>En particular, a título orientativo, poderán constituí-lo seu obxecto as seguintes actividades:</p>
<p>1.-Servicios especializados e integrais en prestacións oftalmolóxicas de alta complexidade.</p>
<p>2.-A asesoría e consultoría no desenvolvemento de novas prestacións diagnóstica e/ou terapéuticas.</p>
<p>3.-O deseño e implantación de sistemas de corrección ocular.</p>
<p>4.-A docencia e investigación en prestacións oftalmolóxicas e tecnolóxicas afíns.</p>
<p>5.-O control de calidade en prestacións oftalmolóxicas.</p>
<p>Así mesmo, a fundación poderá realizar cantas actividades conexas e consecuentes cos seus obxectivos coide necesarias.</p>
<p>Por todo isto, en virtude das competencias que me confire o artigo 34 da Lei 1/1983, do 22 de febreiro, reguladora da Xunta e do seu presidente, e segundo o establecido no artigo 8 da Lei 7/1983, do 22 de xuño, de réxime das fundacións de interese galego, modificada pola Lei 11/1991, do 8 de novembro, e 32.3º a) do Decreto 248/1992, do 18 de xuño, polo que se aproba o Regulamento de organización e funcionamento do protectorado das fundacións de interese galego,</p>
<p>DISPOÑO:</p>
<p>Primeiro.-Declarar de interese galego a fundación Instituto Galego de Oftalmoloxía, ó cumpri-los seus estatutos as prescricións que, para tal efecto, sinala a vixente lexislación en materia de fundacións de interese galego.</p>
<p>Segundo.-Ordena-la inscrición da fundación Instituto Galego de Oftalmoloxía no Rexistro de Fundacións de Interese Galego, sección da Consellería de Sanidade e Servicios Sociais, para os efectos constitutivos que sinala o artigo 8 da Lei 7/1983, do 22 de xuño, de réxime das fundacións de interese galego, modificada pola Lei 11/1991, do 8 de novembro.</p>
<p>Terceiro.-A dita fundación queda sometida ó disposto no resto da normativa de xeral aplicación, en especial, á obriga de dar publicidade suficiente ás suas actividades e á ausencia de ánimo de lucro na prestación dos seus servicios, quedando obrigada a lle render contas anualmente ó protectorado e a xustificar, a través dunha memoria anual, o cumprimento das cargas fundamentais, así como a lle presenta-lo proxecto de orzamento ó protectorado con anterioridade ó inicio do exercicio económico para o que se formula, e debendo solicita-las preceptivas autorizacións do protectorado cando sexan necesarias.</p>
<p>Santiago de Compostela, 17 de febreiro de 1995.</p>
<p>José M. Romay Beccaría</p>
<p>Conselleiro de Sanidade e Servicios Sociais</p>

