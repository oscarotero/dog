---
date: '1995-09-05'
id: 3F8A
page: 6
number: 170
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 27 de xuño de 1995, da Delegación Provincial de Ourense, pola
  que se dispón a inscrición e a publicación do convenio colectivo de ámbito
  provincial da empresa Carrocerías Pérez, S.A. de Ourense para o ano 1995.
range: Resolución
url: 'https://www.xunta.gal/dog/Publicados/1995/19950905/Anuncio3F8A_gl.html'
---
<p>Visto o texto do convenio colectivo da empresa Carrocerías Pérez, S.A. (código número 3200082) de Ourense para o ano 1995, con entrada nesta delegación provincial da Consellería de Xustiza, Interior e Relacións Laborais o día 23 de xuño do ano en curso, subscrito en representación da parte económica pola empresa e da parte social polo comité de empresa, en reunión celebrada o día 6 de xuño de 1995, e de conformidade co disposto no artigo 90.2º e 3º, da Lei 8/1980, do 10 de marzo, do Estatuto dos traballadores, texto refundido aprobado por 1/1995, do 24 de marzo, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación provincial,</p>
<p>ACORDA:</p>
<p>Primeiro.-Ordena-la inscrición do convenio colectivo no libro rexistro desta delegación provincial e a notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Unidade de Mediación, Arbitraxe e Conciliación desta delegación.</p>
<p>Terceiro.-Dispoñe-la súa publicación no Diario Oficial de Galicia e no BOP.</p>
<p>Ourense, 27 de xuño de 1995.</p>
<p>Manuel López Casas</p>
<p>Delegado provincial de Ourense</p>
<p>Convenio colectivo de Carrocerías Pérez, S.A. 1995</p>
<p>Artigo 1º.-Ámbito territorial.</p>
<p>O presente convenio será de aplicación para a empresa situada no polígono industrial de San Cibrao das Viñas, Carrocerías Pérez, S.A.</p>
<p>Artigo 2º.-Vixencia e duración.</p>
<p>Este convenio entrará en vigor, para tódolos efectos (económicos, laborais, sociais, etc.), o día 1 de xaneiro de 1995, sexa cal fose a súa data de homologación e publicación no BOP, e manterá a súa vixencia en todo o articulado, para tódolos efectos, ata que se negocie outro que o susbtitúa.</p>
<p>Artigo 3º.-Denuncia.</p>
<p>Para os efectos de preve-lo trámite de denuncia con un mes de antelación como estipula o Estatuto</p>
<p>dos traballadores, as partes fan mención expresa de que consideran a propia sinatura deste convenio como inclusivo do trámite de denuncia. Polo tanto, no mes de novembro as partes volverán reunirse para inicia-las deliberacións do novo convenio que substitúa o actual, considerando o trámite de denuncia, feito xa, desde o momento en que asine este convenio.</p>
<p>Artigo 4º.-Condicións máis beneficiosas.</p>
<p>As melloras económicas obtidas no presente convenio considéranse como mínimas e non poderán ser absorvidas nin compensadas como melloras voluntarias anteriores nin futuras.</p>
<p>Artigo 5º.-Vacacións.</p>
<p>As vacacións de tódolos traballadores serán de 30 días naturais. No caso de que o traballador se encontre de baixa antes do desfrute das vacacións, estas posporanse fixándose un novo período.</p>
<p>Se a baixa se producise durante o desfrute das vacacións e se implica a hospitalización, o traballador desfrutará os días que estivese hospitalizado inmediatamente despois de reintegrarse ó posto de traballo.</p>
<p>Artigo 6º.-Xornada laboral.</p>
<p>A xornada laboral será distribuída de luns a venres, desde as 7 ás 15 horas. En ningún caso a devandita xornada poderá supera-las 1.784 horas en cómputo anual.</p>
<p>Como consecuencia da aplicación do calendario laboral para o ano 1995 e tendo en conta os 12 festivos de carácter nacional, os 2 de carácter local e 1 día de permiso retribuído, considéranse libres para tódolos efectos os seguintes días: 24 de xullo e 13 de outubro, agás acordos particulares entre a empresa e os traballadores para establecer outros días.</p>
<p>Artigo 7º.-Descansos.</p>
<p>Tódolos traballadores, por ter xornada continuada, desfrutarán dun descanso de vinte minutos obrigatorios que serán computados para tódolos efectos como xornada traballada.</p>
<p>Artigo 8º.-Recoñecemento médico.</p>
<p>A empresa adquire a obriga de facilitarlle a todo o persoal un recoñecemento médico anual e voluntario para todo o traballador que o desexe, e o médico que a mesma estime oportuno.</p>
<p>Artigo 9º.-Licencias retribuídas.</p>
<p>A empresa concederalles obrigatoriamente licencias retribuídas ós traballadores que o soliciten, nos casos seguintes:</p>
<p>a) Por matrimonio: 15 días naturais.</p>
<p>b) Por enfermidade grave de familia, cónxuxe, fillos, pais, irmáns, netos, avós ou pais políticos: 2 días naturais ampliables a 3 días máis, cando necesiten facer desprazamentos para o efecto.</p>
<p>c) Falecemento dun familiar, cónxuxe, etc.: 3 días laborais.</p>
<p>d) Falecemento de tíos e avós de ámbolos dous cónxuxes, irmáns políticos: 1 día para asistencia ó enterro.</p>
<p>e) Por dar luz a esposa: 3 días laborais.</p>
<p>f) Por asistir a consulta de médico oficial da Seguridade Social, o tempo necesario con achega de xustificante.</p>
<p>g) Por exames debidamente xustificados: 16 horas anuais.</p>
<p>h) Representantes sindicais: para atender asuntos propios do seu cargo, computables como horas traballadas: ata 40 horas mensuais.</p>
<p>i) O traballador que teña ó seu cargo algún diminuído físico ou psíquico, terá reducción da xornada en 1/3 da mesma, coa correspondente reducción salarial.</p>
<p>l) Por dar luz a muller traballadora: segundo a lexislación vixente.</p>
<p>ll) Por asuntos persoais (renovación do carné de conducir, de identidade ou adquirir certificados médicos-psicotécnicos), o tempo necesario con achega de xustificante. O transporte para realizar estas xestións será por conta do traballador.</p>
<p>m) Por matrimonio de fillos: 2 días.</p>
<p>Artigo 10º.-Aprendices.</p>
<p>As relacións laborais entre a empresa e os traballadores con contrato de aprendizaxe rexeranse polas seguintes normas:</p>
<p>a) Os traballadores menores de 16 anos non poderán traballar nesta empresa afectada polo convenio.</p>
<p>b) Tódalas relacións laborais cos traballadores menores de 18 anos, revestirán a forma legal de contratos de aprendizaxe, agás que o traballador dispoña de titulación profesional.</p>
<p>Artigo 11º.-Roupa de traballo.</p>
<p>A empresa entregará desde o primeiro día de traballo as roupas de protección, hixiene e seguridade no traballo. Ademais, obrigatoriamente, entregará dous traxes de faena ou roupa semellante, ó entrar no traballo por primeira vez, máis unha cada seis meses.</p>
<p>O incumprimento por parte da empresa dará lugar a que o traballador se poida negar a desenvolve-lo seu traballo sen perde-lo dereito de retribución legal mentres non se corrixan as devanditas anomalías.</p>
<p>Artigo 12º.-Gratificación de traballos especiais.</p>
<p>Toxicidade, penosidade e perigosidade.</p>
<p>Ó traballador que desempeñe funcións consideradas como especialmente tóxicas, penosas ou perigosas, deberá aboárselle unha bonificación do 25% sobre o salario da súa categoría.</p>
<p>Cando coincida no mesmo traballo dúas destas condicións, a bonificación será do 30% e, se coinciden as tres, do 40%.</p>
<p>Artigo 13º.-Horas extra.</p>
<p>Durante a vixencia deste convenio, ámbalas partes farán expresa renuncia á realización das horas</p>
<p>extraordinarias. As que haxa que realizar por causas de forza maior previstas na ordenanza laboral xeral, serán retribuídas a razón do 100% da recarga sobre o importe da hora normal, igual que as que haxa que realizar en domingos e festivos.</p>
<p>Artigo 14º.-Axudas de custo.</p>
<p>Complentado o artigo 82 da vixente ordenanza laboral, establécese o que segue: se por necesidades da empresa houbese que desprazarse a prestar traballo noutros centros, o tempo que se empregue no desprazamento deberá realizarse na xornada establecida.</p>
<p>Se, por consecuencia dun desprazamento, houbese que inicia-la viaxe antes de comeza-la xornada, ou se como consecuencia do regreso ó seu punto de partida este se producise unha vez pasada a hora do traballo da xornada, o traballador percibirá o tempo de exceso da xornada como hora extra.</p>
<p>A empresa porá o medio de transporte.</p>
<p>A media axuda de custo ou axuda de custo enteiro, ascenderá á contía igual ós gastos ocasionados ó traballador, rigorosamente xustificados.</p>
<p>Artigo 15º.-Comisión mixta.</p>
<p>En cumprimento do disposto no artigo 85.2º da Lei 8/1980, do 10 de marzo, a partir da entrada en vigor deste convenio crearase unha comisión mixta paritaria para a interpretación do convido, integrada pola parte representativa da patronal e o comité de empresa, cos respectivos asesores xurídicos ou sindicais que cada unha das partes dispoña.</p>
<p>As reunións desta comisión terán lugar sempre que asista 50% máis un, polo menos, dos membros que a compoñen e, para reunirse, será suficiente que unha das partes o solicite. Entre esta solicitude e a reunión mediará un prazo de 48 horas como mínimo.</p>
<p>Consideraranse como acordos da comisión aqueles que foran aprobados por maioría dentro das dúas partes. As discrepancias reflectiranse na acta.</p>
<p>No caso de non haber acordo, reflectiranse as diferencias. En ámbolos dous casos, o dictame da comisión serviralles de informe e asesoramento á dirección da empresa e ós traballadores afectados. A dirección resolverá o que considere procedente no prazo de 8 de días e notificarállelo a aqueles que por si deciden acudir coa súa reclamación perante a xurisdicción competente.</p>
<p>Artigo 16º.-Rexistro persoal.</p>
<p>Mantense a obriga de levar un rexistro persoal xeral dentro da empresa.</p>
<p>Artigo 17º.-Prohibición de discriminación.</p>
<p>Prohíbese toda discriminación en razón de sexo, idade ou nacionalidade dos traballadores, en materia salarial, de promoción, ascensos, etc. Queda expresamente prohibida a retribución distinta das persoas que ocupen postos semellantes da mesma sección ou simplemente da empresa. De cumprirse pola empresa a devandita prohibición, os traballadores</p>
<p>terán dereito ás diferencias salariais que procedan.</p>
<p>Artigo 18º.-Amnístia.</p>
<p>Concederase, se é o caso, a amnistía laboral nos termos sinalados na Lei 46/1977, do 15 de outubro. Para súa vez, considérase que non existirán sancións como consecuencia dos conflictos habidos durante a negociación do presente convenio.</p>
<p>Artigo 19º.-Traballo da muller.</p>
<p>Se a realización das tarefas se considera como traballos tóxicos, penosos, molestos ou insalubres, que poidan afectar á súa situación de embarazo ou maternidade, estas deberán ser excluídas para a muller.</p>
<p>Artigo 20º.-Prestación por incapacidade laboral transitoria.</p>
<p>Todo traballador que se encontre na situación de baixa por incapacidade laboral transitoria, percibirá a partir do primeiro día de baixa, con cargo á empresa, a compensación por diferencia das prestacións da Seguridade Social ata o 100% do salario convenio, nos seguintes casos:</p>
<p>a) Accidente laboral ou enfermidade profesional.</p>
<p>b) Enfermidade con hospitalización máis o tempo de rehabilitación.</p>
<p>c) Enfermidade cunha duración superior ós 20 días.</p>
<p>Nos demais casos de baixa por enfermidade que e poida presentar, a empresa queda obrigada á prestación dos tres primeiros días de baixa.</p>
<p>Artigo 21º.-Reserva do posto de traballo no caso de invalidez provisional.</p>
<p>Os traballadores que cesaren na empresa por causa de invalidez provisional terán dereito, ó seren declarados de novo aptos para o traballo, a seren integrados de novo nos seus postos de traballo que, con carácter normal, ocupasen na empresa na data na que causaron baixa, ou postos adecuados ás súas condicións.</p>
<p>Se o posto de traballador fose cuberto por outro traballador da empresa, o período para incorporarse ó traballo a partir da data da alta será de 15 días, e no caso de que fose cuberto por un traballador alleo á empresa, ata que caduque o contrato deste.</p>
<p>Artigo 22º.-Traballos de categoría superior.</p>
<p>Todo traballador, no caso de necesidade, poderá ser destinado a traballos de superior categoría, co salario correspondente á súa nova categoría, non podendo ser este cargo de duración superior a un mes.</p>
<p>Se un traballador ocupa postos de categoría superior durante 12 meses alternos, consolidará o salario da citada categoría.</p>
<p>Artigo 23º.-Dereito de representación.</p>
<p>Todo traballador, en sentido individual ou colectivo, ten dereito a ser representado polo comité de empresa,</p>
<p>en cuestións referentes a condicións do traballo en xeral, diante da patronal ou empresario.</p>
<p>Artigo 24º.-Comité de empresa.</p>
<p>O comité de empresa terá dereito a convocar, no taboleiro de anuncios e forá das horas de traballo, as asembleas que consideren oportunas.</p>
<p>O nomeamento dos membros do comité de empresa regularase de conformidade co estipulado na ordenanza laboral en vigor.</p>
<p>Artigo 25º.-Seguridade e hixiene.</p>
<p>1. Substitúese o actual comité de hixiene e seguridade no traballo, pola creación dun comité de saúde laboral e condicións de traballo, como órgano paritario de participación con funcións efectivas nesta materia.</p>
<p>2. Este comité de saúde laboral estará composto por dous membros en representación da empresa e dous membros en representación dos traballadores. Estes últimos pertencerán ó comité de empresa e para o desempeño das súas funcións farán uso de horas sindicais.</p>
<p>3. O ámbito de competencia deste comité abranguerá tódolos factores presentes no centro do traballo que poidan ter un efecto negativo sobre a saúde.</p>
<p>4. Os representantes deste comité terán dereito ó seguinte:</p>
<p>a) Información sobre riscos.</p>
<p>b) Inspección dos postos de traballo.</p>
<p>c) Control dos servicios de prevención dos que dispón a empresa.</p>
<p>d) Ser consultados sobre introducción de novas tecnoloxías, procesos productivos e novos equipos.</p>
<p>5. Protección do medio ambiente.</p>
<p>Artigo 26º.-Servicio militar.</p>
<p>Durante o tempo que o traballador preste o servicio militar ou social (voluntario ou obrigatorio), o traballador terá dereito ó seguinte:</p>
<p>a) Reserva do posto de traballo polo tempo que indiquen as ordenanzas laborais.</p>
<p>b) Percepción de pagas extra na mesma contía que se estivese traballando.</p>
<p>Artigo 27º.-Excedencias.</p>
<p>A empresa concederalle ó traballador que o solicite as excedencias legais que indique a ordenanza laboral vixente.</p>
<p>Artigo 28º.-Situación laboral dos traballadores.</p>
<p>A empresa entregaralle ó traballador que o solicite, dentro dos 40 días seguintes á súa incorporación ó traballo, unha fotocopia do parte de alta debidamente dilixenciada polo Insalud.</p>
<p>Artigo 29º.-Antigüidade.</p>
<p>O traballador terá dereito á antigüidade que lle corresponda de conformidade co indicado na ordenanza laboral de siderometalurxía.</p>
<p>Artigo 30º.-Pagas extraordinarias.</p>
<p>Consistirán en dúas pagas de 30 días cada unha, a razón de salario real, e que se farán efectivas tódolos días 20 de xullo e decembro, respectivamente, adiantándose ó inmediato anterior no caso de que fosen domingo ou festivo.</p>
<p>Artigo 31º.-Sancións por gratificación de asistencia.</p>
<p>a) A primeira falta de ata 10 minutos no mes non será sancionada pola empresa.</p>
<p>b) Por falta de entre 5 minutos e media hora será sancionada co 75% da gratificación de asistencia diaria.</p>
<p>c) Por falta de un día (o primeiro do ano), sanción do 100% da gratificación de asistencia diaria.</p>
<p>d) Por falta de máis de media hora, será sancionada co 100% da gratificación de asistencia diaria.</p>
<p>e) Por falta de un día, a partir do primeiro do ano, sanción de 3 días da citada gratificación.</p>
<p>Artigo 32º.-Transporte.</p>
<p>A empresa porá á disposición dos traballadores un autobús para desprazarse desde Ourense ó centro de traballo, correndo a empresa con tódolos gastos derivados deste servicio.</p>
<p>Artigo 33º.-Póliza de seguros.</p>
<p>A empresa deberá concertar con primas íntegras ó seu cargo, a partir da sinatura deste convenio, unha póliza de seguros con base á cobertura que lle garanta ó traballador ou ós seus habentes dereitos, se é o caso, a unha indemnnización de 2.700.000 ptas. no caso de accidente laboral ou común con resultado de morte e 2.700.000 ptas. no caso de accidente laboral ou común con resultado de invalidez peramanente total, absoluta ou gran invalidez.</p>
<p>Artigo 34º.-Táboa salarial de 1995.</p>
<table><tbody><tr><td>Categorías</td><td>Salario
diario</td><td>Gratificación
asistencia</td><td>Gratificación
convenio</td></tr>
</tbody></table>
<table><tbody><tr><td>Aprendiz</td><td>2.050</td><td>255</td><td>878</td></tr>
<tr><td>Peón</td><td>2.364</td><td>515</td><td>878</td></tr>
<tr><td>Vixilante</td><td>2.364</td><td>515</td><td>878</td></tr>
<tr><td>Of. 3ª</td><td>2.397</td><td>515</td><td>878</td></tr>
<tr><td>Of. 2ª</td><td>2.428</td><td>515</td><td>878</td></tr>
<tr><td>Of. 1ª</td><td>2.524</td><td>515</td><td>878</td></tr>
<tr><td>Encargado</td><td>3.038</td><td>769</td><td>878</td></tr>
<tr><td>Xefe taller</td><td>3.190</td><td>769</td><td>878</td></tr>
<tr><td>Titular medio</td><td>3.190</td><td>769</td><td>878</td></tr>
<tr><td>Titular superior</td><td>3.190</td><td>769</td><td>878</td></tr>
<tr><td>Aux. Admón.</td><td>2.397</td><td>515</td><td>878</td></tr>
<tr><td>Of. 2ª Admón.</td><td>2.428</td><td>515</td><td>878</td></tr>
<tr><td>Of. 1ª Admón.</td><td>2.680</td><td>769</td><td>878</td></tr>
<tr><td>Xefe contado</td><td>2.934</td><td>769</td><td>878</td></tr>
</tbody></table>
<p>O salario base e a gratificación de convenio enténdense por día natural e a gratificación de asistencia por día soamente traballado.</p>
<p>Artigo 35º.-Revisión salarial.</p>
<p>No caso de que o IPC constatado polo Instituto Nacional de Estatística ou organismo que o substitúa, no conxunto dos doce meses (xaneiro-decembro) de 1995 superase respecto ó 31-12-1994 un incremento superior ó 4,50%, actualizaranse os salarios dos traballadores con carácter retroactivo ó 1 de xaneiro de 1995 de acordo entre o 4,50% e o IPC real.</p>
<p>Unha vez constatada a devandita cifra reunirase a comisión paritaria do convenio para actualiza-las táboas salariais que serviron de base para esta negociación, as cales, unha vez aplicada a diferencia total, servirán de base para as negociacións de 1996.</p>
<p>Así mesmo, as partes acordan que nos tres primeiros meses de 1996 se pagará a diferencia entre o 4,50% e o IPC real constatado, cantidade que as partes acordan estar conformes en concepto de atrasos.</p>
<p>Artigo 36º.-Xubilación.</p>
<p>Os traballadores que reúnan as condicións precisas para acceder á xubilación anticipada ós 64 anos de idade, de conformidade co establecido na lexislación vixente.</p>
<p>Premios de xubilación:</p>
<p>Xubilación ós 60 anos: 6 mensualidades.</p>
<p>Xubilación ós 61 anos: 5 mensualidades.</p>
<p>Xubilación ós 62 anos: 4 mensualidades.</p>
<p>Xubilación ós 63 anos: 3 mensualidades.</p>
<p>Xubilación ós 64 anos: 2 mensualidades.</p>
<p>Xubilación ós 65 anos: 1 mensualidade.</p>
<p>O traballador que se xubile ós 64 anos de idade, ó abeiro do disposto no primeiro parágrafo do presente artigo, non terá dereito ó primeiro de xubilación.</p>
<p>Disposicións transitorias</p>
<p>Primeira.-O aumento de presente convenio para 1995 será dun 4% sobre o salario diario o 31 de decembro de 1994.</p>
<p>Os atrasos xerados como consecuencia da aplicación do convenio para 1995, faranse efectivos coas nóminas de xullo, agosto e setembro do mesmo ano.</p>
<p>Segunda.-Ascensos.</p>
<p>Tódolos traballadores que teñan unha antigüidade mínima de cinco anos na empresa terán dereito a ascender de categoría, trala superación dunhas probas teórico-prácticas, que a comisión paritaria do convenio elaborará.</p>
<p>Para dar cumprimento a isto, o comité de empresa presentará á dirección unha relación de traballadores e a dirección comprométese no prazo de un mes a proceder ós ascensos correspondentes.</p>
<p>Seguen varias sinaturas.</p>
<p>9505710</p>

