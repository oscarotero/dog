---
date: '2017-08-03'
id: G0426-210717-0003
page: 36643
number: 147
agency: Consellería do Medio Rural
section: III. Outras disposicións.
title: >-
  ORDE do 17 de xullo de 2017 pola que se acorda a cesión en propiedade de
  varios vehículos motobomba a diversos concellos.
range: Orde
url: >-
  https://www.xunta.gal/dog/Publicados/2017/20170803/AnuncioG0426-210717-0003_gl.html
---
<p>O Decreto 166/2015, do 13 de novembro, polo que se establece a estrutura orgánica da Consellería do Medio Rural, dispón que esta é o órgano da Administración galega encargado de propor e executar as directrices xerais do Goberno no ámbito rural, que engloba as competencias en materia de agricultura, gandaría, desenvolvemento rural e ordenación comarcal, estruturas rurais, industrias agroalimentarias e forestais, montes, prevención e defensa dos incendios forestais, de acordo co establecido na Constitución española e no Estatuto de autonomía de Galicia, mentres que a Subdirección Xeral de Prevención e Defensa contra os Incendios Forestais ten atribuídas as competencias para levar a termo as actuacións encamiñadas á protección e á defensa dos montes contra os incendios forestais, exercendo as funcións de planificación, programación, avaliación e seguimento, medidas e accións de defensa dos montes contra os incendios forestais e a elaboración de estudos e análise de causalidade e de planificación preventiva, así como a coordinación de medios na loita contra os incendios forestais.</p>
    <p>No Pladiga (Plan de loita contra os incendios forestais de Galicia) dedícase un capítulo á extinción e outro á vixilancia de incendios forestais, onde se recollen os medios humanos e materiais, a súa distribución territorial e o procedemento operativo en función do risco de lumes segundo as épocas de perigo e zonas.</p>
    <p>Os obxectivos que deben cumprirse de acordo co establecido no Pladiga son, respectivamente: reducir as superficies queimadas por lume, a defensa das masas arborizadas, a defensa dos espazos protexidos e evitar reproducións, co fin de minorar os danos económicos, ecolóxicos e culturais que provoca este tipo de sinistros e detectar rapidamente os focos de lume e verificar as alarmas, exercendo unha maior presión nas zonas definidas como de especial vixilancia. Isto fai posible a definición de estratexias e accións selectivas, coa dobre finalidade de reducir o número de lumes e facilitar a investigación das causas.</p>
    <p>Por outra banda, e de acordo co establecido no artigo 25.2.f) da Lei 7/1985, do 2 de abril, reguladora das bases do réxime local, correspóndelles aos concellos exercer no ámbito territorial da súa responsabilidade competencias en materia de prevención e extinción de incendios nos termos da lexislación do Estado e das comunidades autónomas. Para exercer estas actuacións os concellos requiren contar cuns medios de defensa e extinción de incendios forestais, medios dos cales frecuentemente os concellos carecen debido a limitacións orzamentarias.</p>
    <p>Segundo a Lei 3/2007, do 9 de abril, de prevención e defensa contra os incendios forestais, correspóndelles aos concellos colaborar cos medios dispoñibles coa Dirección Técnica de Extinción de Incendios Forestais. Ademais, o artigo 59 indica que a Xunta de Galicia lles prestará a súa colaboración ás entidades locais para a prevención e extinción de incendios, ben a través de medios propios, ben por medio de mecanismos de apoio económico.</p>
    <p>Para tal fin, e para que poidan ter recursos para exerceren as competencias previstas consonte o artigo 331.1 da Lei 5/1997, do 22 de xullo, de Administración local de Galicia, a Consellería do Medio Rural tramita o expediente de cesión, de conformidade co disposto nos artigos 82 ao 87 da Lei 5/2011, do 30 de setembro, do patrimonio da Comunidade Autónoma de Galicia, onde se regula a cesión gratuíta de bens e dereitos.</p>
    <p>Polo exposto, e en uso das facultades que me confire o artigo 83.3 da Lei 5/2011, do 30 de setembro, do patrimonio da Comunidade Autónoma de Galicia, así como os artigos 34.6 e 38 da Lei 1/1983, do 22 de febreiro, de normas reguladoras da Xunta e da súa Presidencia,</p>
    <p class="dog-titulo">DISPOÑO:</p>
    <p>Artigo 1</p>
    <p>Acórdase ceder en propiedade os vehículos que se sinalan a continuación co fin de seren destinados á realización de tarefas de prevención e extinción de incendios nos correspondentes concellos:</p>
    <table>
     <tbody>
      <tr>
       <td>Matrícula</td>
       <td>Marca</td>
       <td>Concello</td>
       <td>Distrito forestal</td>
      </tr>
      <tr>
       <td>C5444BB</td>
       <td>IPV</td>
       <td>A Pastoriza</td>
       <td>X Terra Chá</td>
      </tr>
      <tr>
       <td>C9752AP</td>
       <td>URO V-12.136</td>
       <td>Melón</td>
       <td>XI O Ribeiro-Arenteiro</td>
      </tr>
      <tr>
       <td>C4643BK</td>
       <td>IPV 94TT9.56N</td>
       <td>Sarreaus</td>
       <td>XV A Limia</td>
      </tr>
      <tr>
       <td>C5425CG</td>
       <td>URO 14.18</td>
       <td>Coles</td>
       <td>XII Miño-Arnoia</td>
      </tr>
      <tr>
       <td>6752GHT</td>
       <td>Mercedes Benz</td>
       <td>Portas</td>
       <td>XIX Caldas-O Salnés</td>
      </tr>
      <tr>
       <td>C5457CG</td>
       <td>IPV M14.16-/4S3N126</td>
       <td>Oia</td>
       <td>XVIII Vigo-Baixo Miño</td>
      </tr>
     </tbody>
    </table>
    <p>Artigo 2</p>
    <p>A cesión sinalada no artigo anterior queda sometida ás seguintes cláusulas:</p>
    <p>1. De conformidade co establecido polo artigo 82 da Lei 5/2011, do 30 de setembro, do patrimonio da Comunidade Autónoma de Galicia, o concello cesionario destinará o ben cedido a fins de utilidade pública ou de interese social, de xeito especial á realización da vixilancia e de todo tipo de actuacións relacionadas coa prevención e coa loita contra os incendios forestais.</p>
    <p>2. O concello cesionario deberá cumprir coas obrigas da Dirección Xeral de Tráfico e realizar o trámite de cambio de titularidade dos vehículos e farase cargo de todos os gastos de mantemento dos vehículos e dos derivados do seu uso, así como dos necesarios para a reparación e posta en funcionamento do dito ben, dos derivados do seguro, da inspección técnica de vehículos (ITV) e do imposto de vehículos de tracción mecánica (IVTM).</p>
    <p>3. Tanto se os bens cedidos non se aplicasen aos fins sinalados como se se descoidase ou utilizase con grave quebrantamento, ou se incumprisen as condicións do acordo, considerarase resolta a cesión e os bens reverterán á Comunidade Autónoma de Galicia (Consellería do Medio Rural), que terá dereito a percibir, logo da taxación pericial, o valor dos detrimentos ou deterioracións que sufrise.</p>
    <p>Así mesmo, ante unha necesidade urxente da Subdirección Xeral de Prevención e Defensa contra os Incendios Forestais e por razóns de interese público, a Consellería do Medio Rural poderá resolver a cesión e os bens reverterán á Comunidade Autónoma de Galicia. </p>
    <p>4. O concello cesionario responderá do valor do ben cedido no caso da destrución, roubo ou perda e asumirá a obriga de constituír un seguro de responsabilidade civil coa finalidade de garantir a cobertura dos danos que puidesen ocasionarse tanto ás persoas como ás propiedades, coa utilización do ben cedido.</p>
    <p>5. Correspóndelle á consellería competente en materia de patrimonio verificar a aplicación dos bens ao fin para o cal foron cedidos, e poderá adoptar para iso cantas medidas fosen necesarias segundo dispón o artigo 85 da Lei 5/2011, do 30 de setembro. Á Consellería do Medio Rural correspóndelle, se é o caso, a resolución dos expedientes de reversión.</p>
    <p>Artigo 3</p>
    <p>A devandita cesión formalizarase mediante acta subscrita pola secretaria xeral técnica desta consellería ou funcionario en que delegue, e polo alcalde do concello cesionario ou funcionario en que delegue, e deberá constar nela o acordo da cesión e a aceptación do cesionario.</p>
    <p>Artigo 4</p>
    <p>O presente acordo de cesión leva implícito a desafectación do ben que se cede, citada no artigo 1.</p>
    <p>Disposición derradeira primeira</p>
    <p>A Consellería do Medio Rural, a través da Secretaría Xeral Técnica, realizará os trámites necesarios para a efectividade desta orde.</p>
    <p>Disposición derradeira segunda</p>
    <p>Esta orde producirá efectos o día seguinte ao da súa publicación no <em>Diario Oficial de Galicia</em>.</p>
    <p>Contra a presente orde, que pon fin á vía administrativa, poderase interpoñer recurso contencioso-administrativo ante o Tribunal Superior de Xustiza de Galicia, no prazo de dous meses contados desde o día seguinte ao da súa publicación, conforme o artigo 46 da Lei 29/1998, do 13 de xullo, reguladora da xurisdición contencioso-administrativa poderase requirir previamente que se anule ou revogue o acto, de conformidade co artigo 44 da Lei 29/1998.</p>
    <p>Santiago de Compostela, 17 de xullo de 2017</p>
    <footer><p>Ángeles Vázquez Mejuto<br>Conselleira do Medio Rural</p></footer>

