---
date: '2001-02-19'
id: '4476'
page: 2
number: 35
agency: CONSELLERÍA DE MEDIO AMBIENTE
section: III. OUTRAS DISPOSICIÓNS
title: >-
  Orde do 23 de xaneiro de 2001 pola que se inicia o procedemento de elaboración
  do Plan de Ordenación de Recursos Naturais da Illa de Cortegada.
range: Orde
url: 'https://www.xunta.gal/dog/Publicados/2001/20010219/Anuncio4476_gl.html'
---
<p>A Lei 4/1989, de conservación dos espacios naturais e da flora e fauna silvestres ten como un dos seus principios inspiradores o uso ordenado dos recursos, garantindo o aproveitamento sostido das especies e dos ecosistemas, a súa restauración e mellora.</p>
<p>Para conseguilo, as administracións públicas terán que planifica-la xestión dos recursos naturais. Os plans de ordenación constitúen un instrumento básico para unha planificación territorial progresiva, que</p>
<p>teña en conta os distintos graos de intensidade de actividades humanas axeitadas para cada zona do territorio, así como os graos de protección en función da conservación dos recursos naturais e os seus ecosistemas, establecendo un modelo de harmonía entre os usos humanos e a conservación dos procesos ecolóxicos.</p>
<p>Neste espacio natural encóntrase un bosque de loureiros (Laurus nobilis) que se estima que é o de maior extensión de Galicia. Este bosque atópase nun aceptable estado de conservación e os seus pés alcanzan os 10 metros de altura. Debido á cuberta dos loureiros, que ocasiona un ámbito sombrío no interior do bosque, e á influencia dos aceites esenciais desta especie, o sotobosque é peculiar. Componse de abundante hedra (Hedera helix) e é notable a variedade de fungos existentes, dos que se referiron unhas 45 especies; entre elas destaca o Hypoxilon coharens.</p>
<p>Entre a fauna existente na zona cómpre destaca-la presencia de dúas aves propias da zona xeográfica onde se encontra a illa, como son o mazarico galego (Numenius phaeopus) e o bilurico pequeno (Actitis hypoleucos).</p>
<p>O interese de Cortegada baséase na existencia do mencionado bosque de loureiro, que representa a laurisilva que se supón que abundaba na Galicia costeira na Era Terciaria, cando o clima era máis cálido có actual; o Estado español e a Comunidade Autónoma de Galicia teñen a obriga legal de manter nun estado de conservación favorable a estes hábitats naturais debido ó seu carácter relíctico.</p>
<p>En virtude do anterior, e en uso das atribucións que me confire o artigo 34.6º da Lei 1/1983, do 22 de febreiro, reguladora da Xunta e do su presidente,</p>
<p>DISPOÑO:</p>
<p>Artigo 1º.-Iniciación.</p>
<p>De acordo co disposto no artigo 4º da Lei 4/1989, de conservación de espacios naturais e da flora e fauna silvestres, iníciase o procedemento de elaboración do Plan de Ordenación dos Recursos Naturais da Illa de Cortegada, pertencente ó concello de Vilagarcía de Arousa.</p>
<p>Artigo 2º.-Límites.</p>
<p>Os límites do espacio son os que figuran sinalados no anexo I desta orde.</p>
<p>Artigo 3º.-Elaboración e tramitación.</p>
<p>A elaboración e tramitación deste plan encomendarase á Dirección Xeral de Montes e Medio Ambiente Natural, segundo o previsto nos decretos 482/1997 e 122/1999, polos que se establece a estructura orgánica da Consellería de Medio Ambiente.</p>
<p>O contido da elaboración do Plan de Ordenación dos Recursos Naturais da Illa de Cortegada axustaranse ó disposto na Lei 4/1989, de conservación de espacios naturais e da flora e fauna silvestres.</p>
<p>Artigo 4º.-Protección preventiva.</p>
<p>De acordo co disposto no artigo 7 da Lei 4/1989, durante a tramitación deste Plan de Ordenación dos Recursos Naturais non poderán realizarse actos que supoñan unha transformación sensible da realidade física ou biolóxica que poida chegar a facer imposible ou dificultar de forma importante a consecución dos obxectivos do plan.</p>
<p>Artigo 5º.-Autorizacións, licencias ou concesións.</p>
<p>Ata a aprobación definitiva do Plan de Ordenación dos Recursos Naturais non se poderán conceder autorizacións, licencias o concesións sen o informe favorable da Consellería de Medio Ambiente.</p>
<p>En todo caso, aplicarase o Real decreto lexislativo 1302/1986, do 28 de xuño, de avaliación de impacto ambiental, modificado polo Real decreto lei 9/2000,</p>
<p>do 6 de outubro, así como o Decreto 440/1992 de avaliación de impacto ambiental para Galicia.</p>
<p>Artigo 6º.-Sancións.</p>
<p>Os actos que contraveñan esta orde serán sancionados conforme o disposto na Lei 4/1989, así como no resto da normativa específica vixente en función da materia.</p>
<p>Disposición derradeira.</p>
<p>Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 23 de xaneiro de 2001.</p>
<p>José Carlos del Álamo Jiménez</p>
<p>Conselleiro de Medio Ambiente</p>

