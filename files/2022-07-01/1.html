---
date: '2022-07-01'
id: G0532-210622-0004
page: 37452
number: 125
agency: 'Consellería de Medio Ambiente, Territorio e Vivenda'
section: III. Outras disposicións.
title: >-
  ORDE do 8 de xuño de 2022 de aprobación definitiva da modificación puntual
  número 3 do Plan xeral de ordenación municipal do Concello de Barro.
range: Orde
url: >-
  https://www.xunta.gal/dog/Publicados/2022/20220701/AnuncioG0532-210622-0004_gl.html
---
<p>O Concello de Barro remite a documentación relativa á Modificación puntual (MP) referida, de cara á súa aprobación definitiva, conforme o previsto nos artigos 60.13 e 60.16 da Lei 2/2016, do 10 de febreiro, do solo de Galicia (LSG), e nos artigos 144.13 e 144.16 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro, do solo de Galicia (RLSG).</p>
    <p>Analizada a documentación achegada, con dilixencia de aprobación provisional polo Acordo plenario do 29.9.2021, e, vista a proposta literal que eleva a Dirección Xeral de Ordenación do Territorio e Urbanismo, resulta:</p>
    <p>I. Antecedentes.</p>
    <p>I.1. O Concello de Barro conta cun Plan xeral de ordenación municipal (PXOM) aprobado definitivamente o 23.5.2003 (DOG do 18 de xuño de 2003 e BOP do 20 de xuño).</p>
    <p>I.2. Mediante a Resolución do 9 de xaneiro de 2018 a Dirección Xeral de Calidade Ambiental e Cambio Climático formula o informe ambiental estratéxico da MP (DOG do 15 de febreiro de 2018, expediente 2017AAE2103 e código 2000/2017) resolvendo non someter a modificación ao procedemento de avaliación ambiental estratéxica ordinaria.</p>
    <p>I.3. Consta o informe técnico municipal do 20.6.2018 e o informe xurídico do secretario-interventor municipal do 21.6.2018.</p>
    <p>I.4. A modificación puntual apróbase inicialmente polo Pleno municipal do 4.7.2018, expoñéndose ao público polo prazo de dous meses, mediante publicación no DOG do 3 de agosto de 2018 e no Diario de Pontevedra do 13 de xullo. Consta certificado, asinado polo secretario o 14.12.2018, das alegacións achegadas.</p>
    <p>I.5. Segundo o establecido no artigo 60.7 da LSG, foron solicitados informes sectoriais a: Instituto de Estudos do Territorio (consta informe do 13.11.2018), Dirección Xeral de Emerxencias e Interior (informe do 22.8.2018), Dirección Xeral de Calidade Ambiental e Cambio Climático (informe do 14.8.2018), Dirección Xeral de Patrimonio Cultural (informes do 7.6.2019, 30.9.2020 e 18.2.2022) e Augas de Galicia (informe do 16.1.2019).</p>
    <p>Non foi recibida contestación á solicitude de informe da Dirección Xeral de Ordenación e Produción Forestal e da Dirección Xeral de Enerxía e Minas.</p>
    <p>1.6. Deuse audiencia aos concellos de Meis, Portas, Moraña, Pontevedra e Poio, e recibiuse a contestación favorable dos concellos de Pontevedra e de Poio.</p>
    <p>I.7. O Concello de Barro solicita informes sectoriais a: Delegación do Goberno (remite informe da Dirección Xeral de Política Enerxética e Minas do 20.11.2018), Dirección Xeral de Aviación Civil (informe do 18.10.2018) e Ministerio de Economía e Empresa (informe da Dirección Xeral de Telecomunicacións e Tecnoloxías da Información do 1.7.2019).</p>
    <p>I.8. Consta informe técnico municipal favorable do 7.3.2019 e o informe xurídico favorable do secretario-interventor do 8.3.2019.</p>
    <p>I.9. O Pleno do Concello aproba provisionalmente esta modificación puntual o 28.3.2019.</p>
    <p>I.10. Á vista dos informes da Dirección Xeral de Patrimonio Cultural do 7.6.2019 e 30.9.2020, da Dirección Xeral de Telecomunicacións e Tecnoloxías da Información do 1.7.2019, e dos cambios introducidos no documento, foron emitidos novos informes técnicos o 18.11.2020 e o 23.4.2021. Constan informes do secretario-interventor do 19.11.2020 e 24.9.2021.</p>
    <p>I.11. O Pleno do Concello aproba novamente a modificación puntual os días 25.11.2020 (2ª aprobación provisional, DOG do 15 de xaneiro de 2021 e Diario de Pontevedra do 16 de decembro de 2020) e 29.9.2021 (3ª aprobación provisional).</p>
    <p>I.12. O Concello de Barro achega o documento aprobado, segundo o establecido no artigo 60 da LSG, en que dá resposta ao requirimento de documentación complementaria realizado.</p>
    <p>II. Obxecto da modificación puntual.</p>
    <p>O obxecto da modificación puntual consiste en facilitar unha adecuada conexión do núcleo de San Antoniño e os solos urbanizables 1, 2 e 4 polo oeste co núcleo de Valbón, e permitir a conexión da rúa das Baladas, dándolle unha saída polo seu extremo oeste:</p>
    <p>– Executar unha nova vía que dea saída cara ao oeste á ponte existente ao final da rotonda que une os sectores SU-R-1 e SU-R-2, conectando a vía central entre ambos co núcleo de Valbón, para o que se delimita o sistema xeral viario MP3-2, en solo rústico e solo de núcleo rural.</p>
    <p>– Executar parte do viario previsto no ámbito SU-R-4 para dar saída á rúa das Baladas cara á rotonda que une os sectores SU-R-1 e SU-R-2. Este ámbito conta con plan parcial aprobado o 27.7.2004 (BOP do 27 de setembro de 2004 e DOG do 1 de outubro). Neste ámbito a MP define o sistema xeral viario MP3-3 para a execución anticipada do viario, en solo urbanizable.</p>
    <p>Inicialmente estaba prevista a ampliación do vial MP3-1, pero á vista dos informes sectoriais emitidos na tramitación desta modificación puntual esta actuación foi excluída desta modificación puntual.</p>
    <p>III. Análise e consideracións.</p>
    <p>III.1. As razóns de interese público exixidas no artigo 83.1 da LSG para a modificación do planeamento urbanístico xustifícanse no interese xeral de crear viarios de uso e dominio público para mellorar as comunicacións entre núcleos existentes e as súas zonas de expansión.</p>
    <p>III.2. Foron emendadas as consideracións do informe da Dirección Xeral de Ordenación do Territorio e Urbanismo do 27.11.2017, no trámite de consultas previsto no artigo 60.4 da LSG.</p>
    <p>III.3. Nos informes sectoriais solicitados non se manifestaron obxeccións ao documento da MP ou poden considerarse cumprimentados agás no que respecta ao informe da Dirección Xeral de Telecomunicacións e Tecnoloxías da Información do 1.7.2019, polo que se debe proceder á remisión a este organismo das correccións efectuadas.</p>
    <p>A competencia para resolver a aprobación definitiva do planeamento xeral correspóndelle á conselleira de Medio Ambiente, Territorio e Vivenda, de conformidade co disposto nos artigos 60.16, 61.1, 83.5 da LSG e nos artigos 146.1 e 200.5 do RLSG, en relación co Decreto 42/2019, do 28 de marzo, polo que se establece a estrutura orgánica da consellería.</p>
    <p>IV. Resolución.</p>
    <p>En consecuencia, e visto o que antecede,</p>
    <h2>RESOLVO:</h2>
    <p>1. Outorgar a aprobación definitiva á modificación puntual nº 3 do Plan xeral de ordenación municipal do concello de Barro; debe remitirse unha copia do documento á Dirección Xeral de Telecomunicacións e Tecnoloxías da Información, para dar cumprimento ao condicionado do día 1.7.2019.</p>
    <p>2. De conformidade co artigo 88 da Lei 2/2016, do 10 de febreiro, do solo de Galicia, e co artigo 212.1 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro, a Dirección Xeral de Ordenación do Territorio e Urbanismo inscribirá de oficio a MP no Rexistro de Planeamento Urbanístico de Galicia.</p>
    <p>3. De conformidade co disposto polos artigos 82 e 88.4 da Lei 2/2016, do 10 de febreiro, do solo de Galicia, e 70 da Lei 7/1985, do 2 de abril, reguladora das bases de réxime local, o concello deberá publicar no BOP a normativa e ordenanzas da modificación aprobada definitivamente, unha vez inscrita no Rexistro de Planeamento Urbanístico.</p>
    <p>4. Notifíquese esta orde ao concello.</p>
    <p>5. Contra esta orde cabe interpoñer recurso contencioso-administrativo ante a sala correspondente do Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contenciosa-administrativa.</p>
    <p>Santiago de Compostela, 8 de xuño de 2022</p>
    <footer><p>Ángeles Vázquez Mejuto<br>Conselleira de Medio Ambiente, Territorio e Vivenda</p></footer>

