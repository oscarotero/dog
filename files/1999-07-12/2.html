---
date: '1999-07-12'
id: C422
page: 9
number: 132
agency: CONSELLERÍA DE EDUCACIÓN E ORDENACIÓN UNIVERSITARIA
section: I. DISPOSICIÓNS XERAIS
title: >-
  Orde do 25 de xuño de 1999 pola que se ordenan e organizan as ensinanzas de
  educación secundaria para persoas adultas na modalidade de educación a
  distancia no ámbito de xestión da Comunidade Autónoma de Galicia.
range: Orde
url: 'https://www.xunta.gal/dog/Publicados/1999/19990712/AnuncioC422_gl.html'
---
<p>A Lei orgánica 1/1990, do 3 de outubro, de ordenación xeral do sistema educativo, dedica á educación das persoas adultas o título III e, no seu artigo 51, determina que o sistema educativo garantirá que as persoas adultas poidan adquirir, actualizar, completar ou amplia-los seus coñecementos e aptitudes para o seu desenvolvemento persoal e</p>
<p>profesional. Así mesmo, determina que a educación das persoas adultas terá como obxectivos adquirir e actualiza-la súa formación básica e facilita-lo acceso ós distintos niveis do sistema educativo, mellora-la súa cualificación profesional ou adquirir preparación para o exercicio doutras profesións. Para lograr tales obxectivos, a organización e a metodoloxía da educación das persoas adultas basearase na autoaprendizaxe, en función das súas experiencias, necesidades e intereses, tanto a través da educación presencial como, polas súas adecuadas características, da educación a distancia.</p>
<p>A Lei 9/1992, do 24 de xullo, de educación e promoción de adultos de Galicia, establece que a modalidade de educación a distancia utilizará un ou varios medios de comunicación e irá dirixida preferentemente á poboación adulta con dificultade de desprazamento ou de asistencia.</p>
<p>Na Orde do 26 de maio de 1997 (DOG do 15 de xullo), pola que se regula o ensino básico para as persoas adultas, establécese a súa estructura e o seu currículo na Comunidade Autónoma de Galicia.</p>
<p>O Decreto 88/1999, do 11 de marzo (DOG do 13 de abril), polo que se regula a ordenación xeral das ensinanzas de educación das persoas adultas e os requisitos mínimos dos centros, establece no seu artigo 61 que a educación a distancia se adecuará ás circunstancias de cada alumno, flexibilizando ritmos de aprendizaxe e períodos de matrícula e, ademais, poderá realizarse na totalidade ou só en parte das áreas, ámbitos, materias ou módulos profesionais.</p>
<p>As peculiares características do alumnado que segue as ensinanzas na modalidade de educación a distancia aconsellan adecua-lo establecido na Orde do 26 de maio de 1997 e articula-los procesos de ensino-aprendizaxe a distancia por medio do apoio titorial.</p>
<p>En consecuencia co exposto anteriormente e en virtude das atribucións conferidas polas disposicións derradeiras primeira e segunda da Lei 9/1992, do 24 de xullo, e da disposición derradeira primeira do Decreto 88/1999, do 13 de abril, a Consellería de Educación e Ordenación Universitaria</p>
<p>DISPÓN:</p>
<p>Disposicións xerais</p>
<p>Artigo 1º.-Obxecto e ámbito de aplicación.</p>
<p>O obxecto da presente orde é establece-la ordenación e organización da educación secundaria para persoas adultas (nivel III) na modalidade de educación a distancia no ámbito de xestión da Consellería de Educación e Ordenación Universitaria.</p>
<p>Artigo 2º.-Centros e oferta educativa.</p>
<p>1. Poderase imparti-lo nivel III do ensino básico para as persoas adultas na modalidade de educación</p>
<p>a distancia nos centros específicos de educación de adultos, nos institutos de educación secundaria e nos centros públicos integrados expresamente autorizados pola Consellería de Educación e Ordenación Universitaria.</p>
<p>2. Sen prexuízo do establecido no punto anterior, cando circunstancias persoais, sociais e laborais dun número suficiente de alumnos así o requiran, poderán autorizarse a impartir ensinanzas de educación a distancia ós centros que o soliciten. A solicitude, que será tramitada á Dirección Xeral de Ordenación Educativa e Formación Profesional a través da delegación provincial, irá acompañada do informe da inspección educativa.</p>
<p>Artigo 3º.-Acceso e organización de ensinanzas.</p>
<p>Para as condicións de acceso e permanencia, a organización e duración das ensinanzas, a distribución de contidos, a matrícula e o profesorado relativo ó nivel III para a modalidade de educación a distancia aplicarase o establecido no Decreto 88/1999, do 11 de marzo, e na Orde do 26 de maio de 1997.</p>
<p>Artigo 4º.-Avaliación e promoción do alumnado.</p>
<p>1. Os alumnos de educación secundaria para persoas adultas (nivel III) poderán matricularse do número de ámbitos e módulos que desexen. Non obstante, será requisito indispensable obter avaliación positiva no mesmo ámbito do módulo anterior para poder ser avaliado do seguinte.</p>
<p>2. Para a avaliación do alumnado na modalidade a distancia, realizaranse durante cada cuadrimestre dúas probas de cada ámbito, con carácter bimensual, que serán presenciais e escritas. Os alumnos que superen ámbalas probas, obterán avaliación positiva no ámbito correspondente.</p>
<p>3. As probas establecidas no punto anterior desenvolveranse como segue:</p>
<p>-A primeira proba avaliará as capacidades adquiridas polo alumnado ata o momento da súa aplicación na primeira parte do cuadrimestre.</p>
<p>-A segunda proba avaliará as capacidades adquiridas polo alumnado na segunda parte do cuadrimestre.</p>
<p>-Inmediatamente antes da realización da segunda proba, realizarase a recuperación da primeira, para aqueles alumnos e alumnas que obtiveron avaliación negativa nela.</p>
<p>4. Correspóndelle ó xefe ou xefa de estudios, coa colaboración do equipo docente de cada módulo, cubri-los documentos de avaliación, así como informa-lo alumnado dos resultados a través dos procedementos que para tal fin teña establecido o centro educativo.</p>
<p>Artigo 5º.-Medios didácticos.</p>
<p>Correspóndelle á Dirección Xeral de Ordenación Educativa e Formación Profesional a xestión, segui</p>
<p>mento e avaliación dos medios didácticos apropiados ó réxime de ensino a distancia regulado nesta orde.</p>
<p>Artigo 6º.-Apoio titorial.</p>
<p>1. Tódolos alumnos contarán con apoio titorial en cada ámbito, polo que terán asignado un profesor titor que fará un seguimento individualizado, orientándoos e resolvendo as dúbidas que se poidan producir no seu proceso de aprendizaxe.</p>
<p>2. O apoio titorial realizarase de forma presencial e a distancia. Esta última poderá ser por correo, telefónico e, se é o caso, telemática.</p>
<p>3. Ó principio do cuadrimestre, o xefe de estudios establecerá para cada ámbito de coñecemento unha hora semanal de titoría, de xeito que se alterne o apoio titorial presencial e a distancia.</p>
<p>4. En todo caso, o apoio titorial establecerase de luns a venres, procurando que o horario sexa o máis adecuado para facilita-la asistencia do alumnado.</p>
<p>5. A asistencia ás titorías será de carácter voluntario, e non será requisito para presentarse ás probas da avaliación.</p>
<p>6. En cada ámbito, ó principio de cada cuadrimestre haberá unha sesión de titoría colectiva de información sobre o desenvolvemento das actividades programadas durante o cuadrimestre.</p>
<p>Artigo 7º.-Funcións do profesorado titor de ámbito.</p>
<p>Cada profesor-titor realizará as seguintes funcións:</p>
<p>1. Programar e realiza-las sesións de titoría correspondentes ós ámbitos que lle corresponda.</p>
<p>2. Realiza-lo seguimento do proceso de aprendizaxe dos seus alumnos, dándolle-lo asesoramento e apoio que requiran para o logro dos obxectivos establecidos no ámbito ou ámbitos que imparta.</p>
<p>3. Levar un rexistro de incidencias da titoría.</p>
<p>4. Elaborar, cando cumpra, un informe individualizado do proceso de aprendizaxe do alumnado.</p>
<p>5. Calquera outra función que lle sexa asignada polo xefe ou xefa de estudios para este réxime educativo.</p>
<p>Artigo 8º.-Información e orientación ó alumnado.</p>
<p>Correspóndenlle ó xefe ou xefa de estudios as tarefas de información e orientación ó alumnado que segue as ensinanzas pola modalidade a distancia. Para tal fin, o xefe ou xefa de estudios contará coa colaboración do profesorado que imparta docencia na modalidade de educación a distancia e co apoio especializado do Departamento de Orientación.</p>
<p>Disposicións derradeiras</p>
<p>Primeira.-Autorízase a Dirección Xeral de Centros e Inspección Educativa, e a Dirección Xeral de Ordenación Educativa e Formación Profesional a dicta-las instruccións precisas para a aplicación da presente orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 25 de xuño de 1999.</p>
<p>Celso Currás Fernández</p>
<p>Conselleiro de Educación e Ordenación</p>
<p>Universitaria</p>
<p>Dirección Xeral de Ordenación Educativa e</p>
<p>Formación Profesional.</p>
<p>Dirección Xeral de Centros e Inspección Educativa</p>

