---
date: '2014-02-17'
id: G0164-070214-0001
page: 6449
number: 32
agency: 'Consellería de Cultura, Educación e Ordenación Universitaria'
section: III. Outras disposicións.
title: >-
  ORDE do 28 de xaneiro de 2014 pola que se ratifica o acordo de extinción da
  Fundación Propatrimonio Rois e se dispón a súa inscrición no Rexistro de
  Fundacións de Interese Galego.
range: Orde
url: >-
  https://www.xunta.gal/dog/Publicados/2014/20140217/AnuncioG0164-070214-0001_gl.html
---
<p>Unha vez examinado o expediente de extinción da Fundación Propatrimonio Rois, adscrita ao protectorado da Consellería de Cultura, Educación e Ordenación Universitaria, resultan os seguintes feitos:</p>
    <p>Primeiro. Con data do 27 de xaneiro de 2014 tivo entrada no Rexistro Xeral da Xunta de Galicia a solicitude de ratificación e posterior inscrición no Rexistro de Fundacións de Interese Galego de acordo de extinción da Fundación Propatrimonio Rois, adoptado polo seu padroado o 8 de abril de 2011.</p>
    <p>Segundo. A fundación foi constituída en escritura pública outorgada en Padrón, o 28 de marzo de 2006, ante o notario Francisco León Gómez, co número 753 do seu protocolo. Foi clasificada como cultural mediante a Orde da Consellería de Presidencia, Administracións Públicas e Xustiza do 18 de maio de 2006, e declarada de interese galego mediante a Orde da Consellería de Cultura e Deporte do 15 de xuño de 2006 e figura inscrita no Rexistro de Fundacións de Interese Galego co número 2006/4. </p>
    <p>Terceiro. De acordo co artigo 6 dos estatutos, a fundación ten por obxecto o estudo, catalogación, restauración e protección do patrimonio cultural situado na área territorial do concello de Rois.</p>
    <p>Cuarto. O órgano de goberno da fundación, na súa reunión do 8 de abril de 2011 adoptou, en aplicación dos artigos 37 e 38 dos seus estatutos, o acordo da extinción e liquidación da fundación, por imposibilidade de realizar o fin fundacional. </p>
    <p>No expediente tramitado para o efecto consta a seguinte documentación:</p>
    <p>a) Certificación do acordo de extinción adoptado polo padroado.</p>
    <p>b) Memoria xustificativa da concorrencia da causa de extinción, que inclúe o proxecto de distribución dos bens e dereitos resultantes da liquidación.</p>
    <p>c) Contas da fundación na data de adopción do acordo. </p>
    <p>O Servizo Técnico-Xurídico da Secretaría Xeral de Cultura instruíu o procedemento de ratificación do acordo de extinción da fundación. </p>
    <p>Consideracións legais.</p>
    <p>Primeiro. A Consellería de Cultura, Educación e Ordenación Universitaria é competente para o exercicio das funcións de protectorado sobre a Fundación Propatrimonio Rois, de conformidade co establecido no Decreto 4/2013, do 10 de xaneiro, polo que se establece a estrutura orgánica da Consellería de Cultura, Educación e Ordenación Universitaria, en relación co artigo 47 da Lei 12/2006, do 1 de decembro, de fundacións de interese galego.</p>
    <p>De acordo co disposto no artigo 7.2.b) do Regulamento do Rexistro de fundacións de interese galego, aprobado polo Decreto 15/2009, do 21 de xaneiro, correspóndelle á Consellería de Cultura, Educación e Ordenación Universitaria a inscrición na sección correspondente do Rexistro de Fundacións de Interese Galego de todos os actos relativos ás fundacións sobre as cales exerza as funcións de protectorado.</p>
    <p>Segundo. De acordo cos artigos 44 da Lei 12/2006, do 1 de decembro, de fundacións de interese galego; e 21 e 39 do Regulamento do Rexistro de fundacións de interese galego, unha das causas de extinción das fundacións é a imposibilidade da realización do fin fundacional, para o que se exixe o acordo favorable do padroado, ratificado polo protectorado. O citado artigo 44 establece, ademais, que o dito acordo se inscribirá no Rexistro de Fundacións de Interese Galego. </p>
    <p>Terceiro. O acordo de extinción adoptouse seguindo os requisitos establecidos na normativa vixente e nos estatutos da fundación. No expediente tramitado consta a memoria xustificativa da causa da extinción e a demais documentación prevista nos artigos 44 e 45 da Lei 12/2006 e no artigo 48 do Decreto 14/2009, do 21 de xaneiro, polo que se aproba o Regulamento de fundacións de interese galego.</p>
    <p>Polo exposto e de conformidade co establecido na Lei 12/2006, do 1 de decembro, de fundacións de interese galego; no Decreto 14/2009, do 21 de xaneiro, polo que se aproba o Regulamento de fundacións de interese galego; no Decreto 15/2009, do 21 de xaneiro, polo que se aproba o Regulamento do Rexistro de Fundacións de Interese Galego, e na demais normativa de aplicación, </p>
    <h2>DISPOÑO:</h2>
    <p>Primeiro. Ratificar o acordo de extinción da Fundación Propatrimonio Rois, adoptado polo seu padroado con base na imposibilidade de realizar o fin fundacional.</p>
    <p>Segundo. Ordenar a inscrición do acordo de extinción da Fundación no Rexistro de Fundacións de Interese Galego, sección da Consellería de Cultura, Educación e Ordenación Universitaria.</p>
    <p>Contra esta orde, que pon fin á vía administrativa, poderá interpoñerse recurso contencioso-administrativo ante o Tribunal Superior de Xustiza de Galicia, no prazo de dous meses contados desde o día seguinte ao da súa notificación, de conformidade co artigo 46 da Lei 29/1998, do 13 de xullo, reguladora da xurisdición contencioso-administrativa, sen prexuízo de que, con carácter potestativo, se poida interpoñer recurso de reposición ante o conselleiro de Cultura, Educación e Ordenación Universitaria, no prazo dun mes contado desde o día seguinte ao da súa notificación, segundo o disposto nos artigos 116 e 117 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Santiago de Compostela, 28 de xaneiro de 2014</p>
    <footer><p>P.D. (Orde do 25.1.2012; DOG núm. 27, do 8 de febreiro)<br>Jesús Oitavén Barcala<br>Secretario xeral técnico da Consellería de Cultura, Educación<br>e Ordenación Universitaria</p></footer>

