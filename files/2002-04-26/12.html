---
date: '2002-04-26'
id: 7C9E
page: 5879
number: 81
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 142/2002, do 4 de abril, polo que se declara a urxente ocupación, para
  efectos de expropiación forzosa, polo Concello de Crecente (Pontevedra), dos
  bens e dereitos necesarios para a realización das obras do proxecto de rede de
  sumidoiros en Sendelle.
range: Decreto
url: 'https://www.xunta.gal/dog/Publicados/2002/20020426/Anuncio7C9E_gl.html'
---
<p>O Concello de Crecente, en sesión do día trece de agosto de dous mil un, aprobou o proxecto de rede de sumidoiros en Sendelle, e na sesión do dezasete de xaneiro de dous mil dous, acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa, ó abeiro do disposto no artigo 52 da Lei de expropiación forzosa.</p>
<p>Por parte do Concello de Crecente foi remitida a documentación complementaria para a correcta tramitación do expediente, con data de entrada no rexistro xeral da Consellería de Xustiza, Interior e Relacións Laborais o día vinteún de marzo de dous mil dous.</p>
<p>Os bens nos que se concreta a declaración de urxente ocupación están determinados no expediente que se someteu a información pública.</p>
<p>A Dirección Xeral de Urbanismo da Consellería de Política Territorial, Obras Públicas e Vivenda emitiu informe favorable. Este informe tivo entrada no rexistro xeral da Consellería de Xustiza, Interior e Relacións Laborais o día catorce de marzo de dous mil dous.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, porque, segundo sinala o Concello de Crecente, a parroquia de Sendelle carece de saneamento, o que provoca que as augas residuais discorran polo camiño público nuns casos, e noutros vertan nun regato que desemboca no río Miño, orixinando contaminación das fontes públicas, o que deriva nunha situación de insalubridade para os veciños de Sendelle, e corre o perigo de converterse nun grave problema de saúde pública.</p>
<p>A competencia para a declaración da urxente ocupación correspóndelle ó Consello da Xunta de Galicia, segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude, por proposta do conselleiro de Xustiza, Interior e Relacións Laborais e logo de deliberación do Consello da Xunta de Galicia na súa reunión do día catro de abril de dous mil dous,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a urxente ocupación, polo Concello de Crecente, para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto de rede de sumidoiros en Sendelle.</p>
<p>Santiago de Compostela, catro de abril de dous mil dous.</p>
<p>Manuel Fraga Iribarne</p>
<p>Presidente</p>
<p>Antonio Pillado Montero</p>
<p>Conselleiro de Xustiza, Interior e Relacións Laborais</p>

