---
date: '2018-04-04'
id: G0181-270318-0001
page: 18704
number: 65
agency: Axencia Galega de Infraestruturas
section: VI. Anuncios. a) Administración autonómica.
title: >-
  ANUNCIO do 23 de marzo de 2018 polo que se somete ao trámite de información
  pública a separata para información pública do proxecto de construción do
  itinerario peonil e ciclista na PO-551, treito A Moureira-Palmás, punto
  quilométrico 29+450-30+900, de clave PO/16/268.06, así como a relación
  individual de bens, dereitos e propietarios afectados polo proxecto.
range: Anuncio
url: >-
  https://www.xunta.gal/dog/Publicados/2018/20180404/AnuncioG0181-270318-0001_gl.html
---
<p>Antecedentes:</p>
    <p>A Lei 8/2013, de estradas de Galicia, determina no seu artigo 6.2 que os espazos destinados a sendas para peóns ou para a circulación de ciclistas teñan a consideración de elementos funcionais da estrada. Tendo en conta este precepto, a Xunta de Galicia elaborou a Estratexia en materia de mobilidade alternativa de Galicia. Os obxectivos da dita estratexia son o desenvolvemento duns sistemas de transporte alternativos que reduzan ao mínimo as repercusións sobre o ambiente e os seus impactos sociais e económicos.</p>
    <p>Os beneficios esperados co fomento desta mobilidade alternativa son, entre outros, o emprego de modos de transporte non motorizados, a mellora da mobilidade, da calidade do aire, da saúde, da igualdade e benestar, da economía, do patrimonio e do urbanismo.</p>
    <p>Con data do 2 de novembro de 2016 a Axencia Galega de Infraestruturas aprobou, con base na Estratexia en materia de mobilidade alternativa de Galicia, o documento Estratexia en materia de mobilidade alternativa na Comarca do Morrazo e concellos limítrofes, onde unha das sendas propostas era unha senda peonil na PO-551, que agora se desenvolve mediante o proxecto construtivo Itinerario peonil e ciclista na PO-551, treito A Moureira-Palmás, p.q. 29+450- 30+900, de clave PO/16/268.06.</p>
    <p>A actuación proxectada consiste na execución dunha senda mixta (peonil e ciclista) pola marxe dereita da estrada PO-551 entre os p.q. 29+450 e 30+900 no concello de Moaña, provincia de Pontevedra, completando un itinerario continuo mediante a conexión coa beirarrúa existente na marxe dereita a partir do punto final. </p>
    <p>A sección desta será na súa maior parte de formigón coloreado, limitada exteriormente por un bordo de formigón que a diferencie do resto da plataforma e, naqueles casos onde o espazo dispoñible sexa suficiente, disporase tamén dunha franxa vexetal axardinada entre a senda e a calzada.</p>
    <p>O largo do itinerario así definido é variable, será como mínimo de 1,5 metros e o da zona axardinada, naquelas zonas onde se execute, será de 0,5 metros. </p>
    <p>Considerando todo o exposto e o establecido na normativa vixente,</p>
    <h2>RESOLVO:</h2>
    <p>Primeiro. De acordo co establecido no artigo 21.1 da Lei 8/2013, do 28 de xuño, de estradas de Galicia, o mencionado proxecto de construción sométese ao trámite de información pública, durante un período de trinta días hábiles, contados a partir do seguinte ao da publicación deste anuncio no <em>Diario Oficial de Galicia</em>, para que as persoas que o consideren oportuno poidan formular por escrito, ante a Axencia Galega de Infraestruturas, as observacións que crean convenientes relativas á concepción global do trazado deseñado.</p>
    <p>Segundo. Que simultaneamente ao trámite sinalado no parágrafo anterior, e para os efectos previstos no artigo 56.1 do Regulamento de expropiación forzosa, se someta a información pública a relación individual de bens, dereitos e propietarios afectados pola realización da obra correspondente, para que os afectados presenten cantas alegacións ou rectificacións consideren convenientes en canto aos bens e dereitos descritos na relación anexa.</p>
    <p>Terceiro. A exposición ao público, para os efectos da presente resolución, realízase na Axencia Galega de Infraestruturas (San Caetano, s/n, 15781 Santiago de Compostela), no Servizo de Infraestruturas de Pontevedra (r/ Fernández Ladreda, 43, 1º-4º, 36071 Pontevedra), e na casa do Concello de Moaña (As Barxas, 2, 36950 Moaña, Pontevedra). Así mesmo, na páxina web da Consellería de Infraestruturas e Vivenda<br>(http://civ.xunta.gal/seccion-organizacion/c/CIV_Axencia_Galega_de_Infraestruturas), encóntrase á disposición dos interesados o documento completo do proxecto de construción.</p>
    <p>Santiago de Compostela, 23 de marzo de 2018</p>
    <footer><p>Francisco Menéndez Iglesias<br>Director da Axencia Galega de Infraestruturas</p></footer>

