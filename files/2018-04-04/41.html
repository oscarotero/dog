---
date: '2018-04-04'
id: G0181-220318-0001
page: 18696
number: 65
agency: Axencia Galega de Infraestruturas
section: VI. Anuncios. a) Administración autonómica.
title: >-
  RESOLUCIÓN do 12 de marzo de 2018, do Servizo Provincial da Coruña, pola que
  se sinala a data para o levantamento de actas previas á ocupación dos bens e
  dereitos afectados polas obras do reformado número 2 do acondicionamento da
  AC-406 Portomouro-Santa Comba, treito parque empresarial de Santa Comba-Abuín,
  no concello de Santa Comba (clave AC/08/064.01.1).
range: Resolución
url: >-
  https://www.xunta.gal/dog/Publicados/2018/20180404/AnuncioG0181-220318-0001_gl.html
---
<p>O artigo 28 do vixente Estatuto de autonomía de Galicia establece, no seu punto 2, a competencia da Comunidade Autónoma galega no desenvolvemento lexislativo e na execución da lexislación do Estado en materia de expropiación forzosa.</p>
    <p>Con data do 24 de novembro de 2017, a Axencia Galega de Infraestruturas resolveu aprobar o reformado número 2 do acondicionamento da AC-406 Portomouro-Santa Comba, treito parque empresarial de Santa Comba-Abuín, de clave AC/08/064.01.1.</p>
    <p>Con data do 30 de novembro de 2017, a Xunta de Galicia declarou a utilidade pública e urxente ocupación dos bens e dereitos afectados polo reformado número 2 do acondicionamento da AC-406 Portomouro-Santa Comba, treito parque empresarial de Santa Comba-Abuín, no concello de Santa Comba (clave AC/08/064.01.1), mediante o Decreto 128/2017, publicado no <em>Diario Oficial de Galicia</em> do 20 de decembro de 2017.</p>
    <p>Na súa virtude e en cumprimento do disposto nos artigos 52 da vixente Lei de expropiación forzosa do 16 de decembro de 1954, e 56 e seguintes do regulamento para a súa aplicación, este servizo, en uso das facultades que lle confire o artigo 98 da mencionada lei, resolveu convocar os titulares de bens e dereitos afectados que figuran na relación exposta no taboleiro de anuncios do concello de Santa Comba, para que comparezan no lugar, datas e horas que se detallan a continuación, co fin de proceder ao levantamento das actas previas á ocupación, nas cales se recollerán os datos necesarios para determinar os dereitos afectados, o valor destes e os prexuízos determinantes da rápida ocupación, sen prexuízo de se trasladaren ao lugar dos predios se o consideran necesario.</p>
    <p>Termo municipal de Santa Comba.</p>
    <p>Lugar: Salón de plenos da Casa do Concello (praza do Concello, 1).</p>
    <p>Data: 3 de maio de 2018, das 9.00 ás 14.00 horas.</p>
    <p>A relación de titulares cos bens e dereitos afectados, así como o plano parcelario correspondente, estarán expostos no Concello de Santa Comba e no Servizo Provincial da Axencia Galega de Infraestruturas da Coruña (r/ Vicente Ferrer nº 2, 8º andar, 15071 A Coruña).</p>
    <p>Ao dito acto deberán acudir os titulares afectados, persoalmente ou ben representados pola persoa debidamente autorizada para actuar no seu nome, xuntando os documentos acreditativos da súa titularidade, documento nacional de identidade e o último recibo da contribución, así como certificado de conta con códigos IBAN e BIC, co fin de proceder aos sucesivos pagamentos que sexan procedentes mediante transferencia bancaria. Poderán ir acompañados pola súa conta, se o consideran oportuno, dos seus peritos e notarios.</p>
    <p>Así mesmo, e no cumprimento do establecido nos artigos 17, 18 e 19 da Lei de expropiación forzosa e do 56 do Regulamento da Lei de expropiación forzosa, ábrese información pública durante un prazo de quince días, contados a partir do seguinte ao da publicación da presente resolución e ata o momento do levantamento da acta previa correspondente, co fin de que os interesados poidan formular por escrito, ante este Servizo Provincial da Axencia Galega de Infraestruturas da Coruña, (r/ Vicente Ferrer nº 2, 8º andar, 15071 A Coruña), as alegacións que consideren pertinentes, para os efectos previstos na regulación referida.</p>
    <p>De conformidade co artigo 44 da Lei 39/2015, do 1 de outubro, do procedemento administrativo común das administracións públicas, publicarase o anuncio no <em>Boletín Oficial del Estado</em>, o que servirá de notificación aos propietarios descoñecidos e dos cales se ignore o lugar de notificación, ou ben se, tentada esta, non se puidese practicar.</p>
    <p>A Coruña, 12 de marzo de 2018</p>
    <footer><p>Felipe de la Vega Gándaras<br>Xefe do Servizo Provincial da Coruña</p></footer>

