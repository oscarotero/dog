---
date: '2003-05-12'
id: '10826'
page: 5
number: 90
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 23 de abril de 2003 pola que se aproban as bases que rexerán o
  concurso público de axudas a estudiantes con residencia fóra da Comunidade
  Autónoma de Galicia con aproveitamento académico excelente, que se incorporen
  por primeira vez ó sistema universitario de Galicia no curso 2003-2004.
range: Orde
url: 'https://www.xunta.gal/dog/Publicados/2003/20030512/Anuncio10826_gl.html'
---
<p>O Estatuto de autonomía de Galicia, no seu artigo 31, establece como competencia plena da Comunidade Autónoma de Galicia a regulación e administración do ensino en toda a súa extensión, niveis e graos, modalidades e especialidades, no ámbito das súas competencias.</p>
<p>O Real decreto 1754/1987, do 18 de decembro (BOE do 19 de xaneiro, DOG do 17 de febreiro de 1988) transferiulle á comunidade autónoma competencias en materia de universidades. Estas competencias foron asumidas pola comunidade autónoma e asignadas á Consellería de Educación no Decreto 62/1988, do 17 de marzo (DOG do 8 de abril). A Lei 11/1989, do 20 de xullo (DOG do 16 de agosto), de ordenación do sistema universitario de Galicia, determina a constitución do sistema universitario de Galicia con tres universidades: a Universidade da Coruña, a de Santiago de Compostela e a de Vigo.</p>
<p>A Consellería de Educación e Ordenación Universitaria, a través da Dirección Xeral de Universidades, está a levar adiante unha política de asistencia económica ós estudiantes que queda concretada en diversas accións, co obxecto de favorecer, dentro das limitacións orzamentarias, a calidade, a competencia, a igualdade de oportunidades e a excelencia no rendemento académico.</p>
<p>Por outra parte e, en relación cos estudios universitarios, tódolos sectores educativos coinciden en que, hoxe en día, a mobilidade é un compoñente desexable na formación universitaria e un medio para mellora-la calidade da ensinanza así como un elemento capaz de contribuír á integración e maior cohesión do sistema universitario español ó favorecer que os estudiantes experimenten sistemas docentes distintos, así como o coñecemento dos distintos aspectos sociais e culturais doutras autonomías.</p>
<p>Con este motivo púxose en funcionamento o denominado distrito aberto no curso 2001/2002, encamiñado a que os estudiantes poidan solicitar praza na universidade da súa elección, con independencia daquela na que superase a proba de acceso.</p>
<p>Entre os obxectivos da Consellería de Educación e Ordenación Universitaria atópase o de potencia-la calidade do sistema universitario de Galicia, dispoñendo dunha completa oferta de formación superior que debe poñer ó servicio do conxunto da sociedade.</p>
<p>Para que estes obxectivos sexan acadados, e coa finalidade de axudar ás familias a afronta-los gastos de desprazamento dalgún dos seus membros a outra</p>
<p>comunidade autónoma, por razóns de estudios, a Consellería de Educación e Ordenación Universitaria pon en marcha esta convocatoria de axudas dirixidas ós alumnos doutras comunidades autónomas españolas, con aproveitamento académico excelente, que desexen inicia-los seus estudios universitarios, por primeira vez, nunha titulación de carácter oficial e validez nacional nas universidades de Santiago de Compostela, A Coruña ou Vigo.</p>
<p>Polo que antecede, esta consellería</p>
<p>DISPÓN:</p>
<p>Artigo 1º.-Obxecto.</p>
<p>Convócanse axudas en réxime de concorrencia competitiva destinadas a fomenta-la mobilidade dos alumnos de fóra da Comunidade Autónoma de Galicia, con residencia familiar no territorio nacional e con aproveitamento académico excelente, que desexen iniciar por primeira vez, no curso académico 2003-2004, estudios presenciais en titulacións universitarias de carácter oficial e validez nacional nas universidades públicas do sistema universitario de Galicia.</p>
<p>Artigo 2º.-Orzamento e contía.</p>
<p>A Consellería de Educación e Ordenación Universitaria financiará estas axudas con cargo á partida orzamentaria 07.05.322C.480.2 dos orzamentos da Comunidade Autónoma de Galicia para o ano 2003, cunha contía de 90.151,82 euros.</p>
<p>A contía máxima de cada axuda non poderá supera-la cantidade de 3,005 euros e determinarase en función do expediente académico.</p>
<p>Artigo 3º.-Requisitos.</p>
<p>Poderán solicitar estas axudas, e se é o caso ser beneficiarios delas, os alumnos que cumpran os seguintes requisitos:</p>
<p>-Non estar en posesión ou reuni-los requisitos legais para obter un título académico de carácter oficial e con validez no territorio nacional.</p>
<p>-Posuí-la nacionalidade española ou ser nacional dun dos estados membros da Unión Europea.</p>
<p>-Te-la súa residencia familiar en territorio nacional, agás na Comunidade Autónoma de Galicia.</p>
<p>-Incorporarse por primeira vez ó sistema universitario de Galicia, no curso académico 2003-2004, nun curso completo, ou como mímimo en 60 créditos, para realizar estudios universitarios presenciais de 1º ciclo ou de 1º e 2º ciclo nunha titulación de carácter oficial e validez nacional.</p>
<p>-Posuír un bo expediente académico.</p>
<p>Artigo 4º.-Solicitudes e prazo de presentación.</p>
<p>1. As solicitudes segundo modelo ED 439A que se publica como anexo á presente orde, asinadas polos interesado, presentaranse no rexistro xeral da Consellería de Educación e Ordenación Universitaria dirixidas á Dirección Xeral de Universidades-Subdirección Xeral de Universidades (edificio administrativo San Caetano, s/n, 1º andar, 15781</p>
<p>Santiago de Compostela), ou ben en calquera dos centros previstos no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999 (BOE do 14 de xaneiro) para a presentación de instancias. Se no uso deste dereito a solicitude é remitida por correo, presentarase en sobre aberto para que sexa datada e selada polo funcionario de correos antes de certificada.</p>
<p>2. Para os efectos de información os interesados tamén poderán consulta-la páxina web da Xunta de Galicia.</p>
<p>3. O prazo de presentación de solicitudes e documentación será de corenta días hábiles contados a partir desde o día seguinte ó da publicación desta convocatoria no Diario Oficial de Galicia.</p>
<p>Artigo 5º.-Documentación.</p>
<p>As solicitudes deberán ir acompañadas da seguinte documentación:</p>
<p>-Copia do DNI.</p>
<p>-Certificado de empadroamento, de tódolos membros da unidade familiar, ata o mes de xuño de 2003.</p>
<p>-Certificación académica completa ata a convocatoria de xuño do curso académico 2002-2003, ou copia compulsada dela, na que se fará consta-la nota media do expediente académico, o número de créditos superados segundo a valoración académica, con especificación de convocatorias.</p>
<p>-Para os que accedan ó segundo ciclo desde unha titulación de primeiro ciclo, certificación académica do primeiro ciclo dos seus estudios universitarios.</p>
<p>-Aqueles alumnos que pretendan acceder ó primeiro curso nas facultades, escolas técnicas superiores ou escolas universitarias do sistema universitario de Galicia, a través das PAUU, deberán presenta-lo certificado da convocatoria de xuño da comisión avaliadora da súa comunidade autónoma conforme é considerado apto para o ingreso na universidade, no que figuren as cualificacións correspondentes.</p>
<p>-Para os titulados de FP2 e ciclos formativos de grao superior que soliciten o ingreso nos estudios ou nas titulacións ás que lles dá acceso a súa titulación, certificación académica completa na que conste a nota media.</p>
<p>Para garanti-la maior equidade na determinación das notas medias, as cualificacións obtidas polos alumnos, deberán ser certificadas coas avaliacións de matrícula de honra, sobresaínte, notable e aprobado, esteblecendo para o cálculo da nota media o seguinte baremo: matrícula de honra 10 puntos, sobresaínte 9 puntos, notable 7,5 puntos e aprobado 5,5 puntos.</p>
<p>-Declaración xurada do conxunto de tódalas solicitudes efectuadas ou concedidas para un mesmo proxecto, das distintas administracións públicas competentes.</p>
<p>-Documento facilitado pola entidade bancaria, a nome do interesado, no que conste o número de conta do cliente, os códigos que identifican o banco, a oficina, e o díxito de control.</p>
<p>Artigo 6º.-Selección.</p>
<p>1. A selección farase ordenando tódalas solicitudes que cumpran os requisitos en función expediente académico.</p>
<p>2. Terán prioridade para ser beneficiarios desta axuda aqueles estudiantes que se matriculen por primeira vez, no primeiro curso duna titulación universitaria de 1º ciclo ou 1º e 2º ciclo nas universidades de Santiago de Compostela, A Coruña e Vigo.</p>
<p>3. A valoración da nota media do expediente académico calcularase de acordo co seguinte baremo:</p>
<p>-Matrícula de honra: 4 puntos.</p>
<p>-Sobresaliente: 3 puntos.</p>
<p>-Notable: 2 puntos.</p>
<p>-Aprobado: 1 punto.</p>
<p>Segundo o plan de estudios que se cursase, esta nota media calcularase do xeito seguinte:</p>
<p>a) Estudios organizados por materias:</p>
<p>Media= suma das notas de cada materia/nº total de convocatorias empregadas.</p>
<p>b) Plans de estudios estructurados en créditos:</p>
<p>Media= (N1.P1+N2.P2+N3.P3+...)/(C1.N1+C2.N2+...).</p>
<p>Onde:</p>
<p>N1= nº de créditos de cada materia.</p>
<p>P1= puntuación de cada materia.</p>
<p>C1= número de convocatorias empregadas en cada materia.</p>
<p>Para o cálculo da nota media non se terán en conta as materias ou créditos que, segundo os plans de estudios, soamente se poidan cualificar como apto, nin o recoñecemento de créditos nos que non figure cualificación.</p>
<p>As materias ou créditos validados, sen que se especifiquen na validación a cualificación obtida, valoraranse como aprobados.</p>
<p>Artigo 7º.-Comisión avaliadora.</p>
<p>A selección dos candidatos será realizada por unha comisión avaliadora integrada por:</p>
<p>Presidente: o director xeral de Universidades ou, por delegación o subdirector xeral de Universidades.</p>
<p>Vocais:</p>
<p>-Vicerrector de Estudiantes da Universidade da Coruña.</p>
<p>-Vicerrectora de Estudiantes da Universidade de Santiago de Compostela.</p>
<p>-Vicerrector de Extensión Universitaria e Estudiantes da Universidade de Vigo.</p>
<p>-O xefe do Servicio de Apoio e Orientación ós Estudiantes Universitarios.</p>
<p>Secretario: un funcionario da Dirección Xeral de Universidades, que actuará con voz e voto.</p>
<p>Artigo 8º.-Tramitación.</p>
<p>Unha vez comprobado que tódalas solicitudes reúnen os requisitos establecidos na presente orde de convocatoria exporanse as listas provisionais das solicitudes admitidas e excluídas nos taboleiros de anuncios da Consellería de Educación e Ordenación Universitaria, das súas delegacións provinciais, e dos vicerrectorados de estudiantes das tres universidades galegas, sinalando, se é caso, as causas de exclusión.</p>
<p>Así mesmo, estas listas tamén poderán ser consultadas na páxina web da Xunta de Galicia-Consellería de Educación e Ordenación Universitaria www.xunta.es/ceoug/dxu. As listas provisionais estarán expostas desde o 17 de xullo ó día 31 de xullo de 2003. Os interesados poderán, durante ese mesmo prazo, formula-las reclamacións para emendar erros e faltas de documentación ante a Dirección Xeral de Universidades presentando, se é o caso, a documentación necesaria.</p>
<p>Transcorrido este prazo sen que se emenden as causas de exclusión, arquivarase o expediente sen máis trámite.</p>
<p>Artigo 9º.-Resolución.</p>
<p>Efectuada a selección pola comisión, esta elevará, a través da Dirección Xeral de Universidades, un informe-proposta ó conselleiro de Educación e Ordenación Universitaria, quen resolverá. Contra esta resolución, que esgota a vía administrativa, os interesados poderán interpoñer recurso potestativo de reposición perante o conselleiro de Educación e Ordenación Universitaria no prazo dun mes a partir do día seguinte ó da publicación da resolución no DOG, segundo o disposto nos artigos 116 e 117 da Lei 4/1999 (BOE do 14 de xaneiro), de modificación da Lei 30/1992, de réxime xurídico das administracións públicas e do procedemento administrativo común, ou ben directamente o recurso contencioso-administrativo no prazo de dous meses perante o Tribunal Superior de Xustiza de Galicia.</p>
<p>Artigo 10º.-Aceptación da bolsa e pagamento.</p>
<p>Para os efectos de cobramento, o beneficiario deberá entrega-la seguinte documentación de conformidade co artigo 15 do Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia, na Dirección Xeral de Universidades, antes do 5 de novembro de 2003 a seguinte documentación:</p>
<p>a) Declaración xurada do conxunto de tódalas solicitudes efectuadas ou concedidas para este fin, das distintas administracións públicas competentes.</p>
<p>b) Xustificante de matrícula no curso 2003/2004.</p>
<p>Unha vez finalizado o curso, enviar á Dirección Xeral de Universidades, e sempre antes do 15 de outubro de 2004, certificación académica dos estudios ralizados.</p>
<p>Disposicións adicionais</p>
<p>Primeira.-A concesión de axudas reguladas nesta orde terá como límite global o crédito asinado nos orzamentos para este fin.</p>
<p>Segunda.-O incumprimento total ou parcial de calquera das condicións establecidas nesta orde constituirá causa determinante de revogación da axuda e do seu reintegro polo beneficiario ou solicitante, segundo o disposto nos artigos 4 e 19 do Decreto 287/2000, do 21 de novembro (DOG do 11 de decembro), polo que se desenvolve o réxime de axudas e subvención públicas da Comunidade Autónoma de Galicia.</p>
<p>Terceira.-Toda alteración das condicións tidas en conta para a concesión da subvención, e en todo caso a obtención concorrente de subvencións ou axudas outorgadas por outras administracións ou entes públicos ou privados, nacionais ou internacionais, poderá dar lugar á modificación da resolución de concesión.</p>
<p>Cuarta.-Se por calquera causa, no momento en que a comisión avaliadora teña que examina-las solicitudes, algún dos compoñentes non puidesen asistir, será substituído pola persoa que para o efecto se nomee. O dito nomeamento deberá recaer noutra persoa da dirección xeral, ou da universidade correspondente, en virtude da súa representación.</p>
<p>Quinta.-Para os efectos establecidos no artigo 10 do Decreto 287/2000, do 21 de novembro (DOG do 11 de novembro), polo que se desenvolve o réxime de axudas e subvencións públicas da Comunidade Autónoma de Galicia, o prazo máximo para resolve-las solicitudes correspondentes ás accións especificadas nesta orde será de seis meses, contados a partir da publicación desta convocatoria no Diario Oficial de Galicia.</p>
<p>As solicitudes entenderanse desestimadas de non dictarse resolución expresa no prazo sinalado no parágrafo anterior.</p>
<p>Disposicións derradeiras</p>
<p>Primeira.-Autorízase o director xeral de Universidades para dicta-las disposicións necesarias para o desenvolvemento desta orde.</p>
<p>Segunda.-A presente orde entrará en vigor ó día seguinte da súa publicación no Diario Oficial de Galicia.</p>
<p>Santiago de Compostela, 23 de abril 2003.</p>
<p>Celso Currás Fernández</p>
<p>Conselleiro de Educación e Ordenación</p>
<p>Universitaria</p>

