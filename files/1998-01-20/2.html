---
date: '1998-01-20'
id: 7F22
page: 454
number: 12
agency: CONSELLERÍA DA PRESIDENCIA E ADMINISTRACIÓN PÚBLICA
section: I. DISPOSICIÓNS XERAIS
title: >-
  Decreto 13/1998, do 8 de xaneiro, polo que se establece a estructura orgánica
  da Secretaría Xeral para as Relacións cos Medios Informativos.
range: Decreto
url: 'https://www.xunta.gal/dog/Publicados/1998/19980120/Anuncio7F22_gl.html'
---
<p>Creada a Secretaría Xeral para as Relacións cos Medios Informativos mediante Decreto 350/1997, do 10 de decembro, polo que se determinan os centros directivos dependentes da Presidencia da Xunta de Galicia, procede determina-la estructura orgánica e funcional desta secretaría xeral, atendendo ós principios de economía e eficacia.</p>
<p>Na súa virtude, por proposta do conselleiro da Presidencia e Administración Pública, logo do informe das consellerías da Presidencia e Administración Pública e de Economía e Facenda, no uso das atribucións conferidas pola Lei 1/1983, do 22 de febreiro e logo de deliberación do Consello da Xunta de Galicia na súa reunión do día oito de xaneiro de mil novecentos noventa e oito,</p>
<p>DISPOÑO:</p>
<p>Artigo 1º</p>
<p>1.1. A Secretaría Xeral para as Relacións cos Medios Informativos é o centro directivo encargado de executa-la política xeral da Xunta de Galicia en materia das relacións institucionais cos medios informativos e da publicidade e a imaxe institucional da Xunta de Galicia.</p>
<p>1.2. A Secretaría Xeral para as Relacións cos Medios Informativos dependerá funcionalmente da Presidencia da Xunta de Galicia e organicamente da Consellería da Presidencia e Administración Pública.</p>
<p>Artigo 2º</p>
<p>Correspóndelle á Secretaría Xeral para as Relacións cos Medios Informativos o exercicio das seguintes funcións:</p>
<p>a) As competencias da Xunta de Galicia en materia de relación cos medios informativos así como o exercicio das competencias ás que fan referencia os</p>
<p>números 2 e 3 do artigo 34, no relativo á prensa, e número 31 do artigo 27, no que se refire á publicidade, ámbolos dous do Estatuto de autonomía de Galicia.</p>
<p>b) As relacións cos medios informativos e a direccción e coordinación dos gabinetes de comunicación da Xunta de Galicia e da Presidencia desta.</p>
<p>c) O deseño e a realización da publicidade institucional da Xunta de Galicia.</p>
<p>d) A preparación da normativa referente ós medios informativos e á publicidade.</p>
<p>e) A tramitación de expedientes relativos a subvencións, bolsas e axudas ós medios de comunicación.</p>
<p>f) A execución do orzamento da Secretaría Xeral para as Relacións cos Medios Informativos.</p>
<p>g) A realización de estudios e, se é o caso, a súa coordinación sobre materias relativas a tódolos sectores da información.</p>
<p>h) Queda adscrita a esta secretaría a Comisión Coordinadora de Publicidade da Xunta de Galicia, creada polo Decreto 417/1990, do 31 de xullo.</p>
<p>Artigo 3º</p>
<p>A Secretaría Xeral para as Relacións cos Medios Informativos para o exercicio das súas funcións e competencias contará coas seguintes unidades administrativas:</p>
<p>1. Gabinete para as Relacións cos Medios Informativos:</p>
<p>O Gabinete para as Relacións cos Medios Informativos proverase por persoal eventual. As súas funcións serán as seguintes:</p>
<p>a) Tódalas derivadas da relación cos medios informativos en tódalas materias que afecten á Presidencia da Xunta de Galicia.</p>
<p>b) A coordinación da comunicación interdepartamental da Xunta de Galicia.</p>
<p>c) Xestionar e dirixi-las actividades que ten encomendadas o Club Internacional de Prensa de Galicia.</p>
<p>d) Deseñar e planifica-la política de imaxe e publicidade da Xunta de Galicia, dirixindo e coordinando as campañas institucionais.</p>
<p>2. Servicio de Coordinación Administrativa e Xestión Orzamentaria.</p>
<p>Exercerá as funcións de execución do orzamento da secretaría, réxime interior, xestión e tramitación dos expedientes relacionados coas competencias dela.</p>
<p>Disposicións derradeiras</p>
<p>Primeira.-Facúltase o conselleiro da Presidencia e Administración Pública para dicta-las normas complementarias para o desenvolvemento deste decreto.</p>
<p>Segunda.-Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, oito de xaneiro de mil novecentos noventa e oito.</p>
<p>Manuel Fraga Iribarne</p>
<p>Presidente</p>
<p>Dositeo Rodríguez Rodríguez</p>
<p>Conselleiro da Presidencia e Administración Pública</p>

