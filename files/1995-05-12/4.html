---
date: '1995-05-12'
id: D6BA
page: 3
number: 91
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 5 de abril de 1995 pola que se convocan para o curso 1995-1996, con
  carácter experimental, proxectos de orientación educativa en centros públicos
  de educación secundaria de Galicia dependentes desta consellería, e se dan
  normas para prorroga-los actualmente existentes.
range: Orde
url: 'https://www.xunta.gal/dog/Publicados/1995/19950512/AnuncioD6BA_gl.html'
---
<p>O Estatuto de autonomía de Galicia establece no seu artigo 31 a competencia plena desta comunidade para regular e administra-lo ensino, en toda a súa extensión, niveis e graos, modalidades e especialidades, no ámbito das súas competencias e sen prexuízo do disposto no seu artigo 27 da Constitución e nas leis orgánicas que o desenvolven.</p>
<p>A Lei orgánica 1/1990, do 3 de outubro, de ordenación xeral do sistema educativo, inclúe como parte da función docente a titoría e a orientación educativa e profesional, e establece o dereito do alumnado a recibir esta orientación nos campos psicopedagóxicos e profesional.</p>
<p>Estando previsto para o curso 1995-1996 continua-la implantación anticipada da educación secundaria obrigatoria, faise necesario dotar-los centros que a levarán a cabo das mesmas condicións coas que se espera que deberán desenvolver no futuro a súa tarefa educativa. Neste desenvolvemento, a orientación académica, psicopedagóxica e profesional é un dos factores que favorecen a calidade e mellora do ensino.</p>
<p>Seguindo, por outra parte, coa liña iniciada no curso 1988-1989, que prevía a incorporación progresiva dos centros de ensinanzas medias e de formación profesional ó programa experimental de proxectos de orientación educativa,</p>
<p>DISPOÑO:</p>
<p>1. Convocar para o curso 1995-1996, con carácter experimental, un máximo de 25 novos proxectos para a implantación progresiva da orientación educativa en centros públicos de educación secundaria dependentes da Consellería de Educación e Ordenación Universitaria, con cargo á aplicación orzamentaria 07.03.322B.229. De acordo coas dispoñibilidades económicas, a dirección xeral transferiralle-las axudas ós centros como complemento dos gastos de funcionamento a través das delegacións provinciais correspondentes. Os proxectos seleccionados serán autorizados de acordo coas normas contidas na presente orde.</p>
<p>2. A orientación educativa, psicopedagóxica e profesional dos centros incluirá, entre outras, as seguintes funcións:</p>
<p>a) Coordinar, apoiar e ofrecer soporte técnico ás actividades de orientación e titoría que os profesores realizan no centro cos seus alumnos.</p>
<p>b) Facilitarlle ó profesorado a utilización na aula de técnicas específicas relativas a hábitos de traballo, técnicas de estudio, programas de ensinar a pensar e outras técnicas semellantes.</p>
<p>c) Proporcionarlles ós profesores instrumentos educativos que permitan un ensino máis efectivo para os alumnos con problemas.</p>
<p>d) Colaborar na pronta detección de problemas ou dificultades educativas, de desenvolvemento ou aprendizaxe, que presentan os alumnos ou alumnas, e na rápida intervención para tratar de remedialos.</p>
<p>e) Proporcionarlles ós alumnos unha orientación académica e profesional diversificada e individualizada, co fin de capacitalos para a propia orientación no momento actual e futuro.</p>
<p>f) Participar no deseño e aplicación de programas individuais de diversificación curricular para os alumnos maiores de dezaseis anos, así como de adaptacións curriculares para o alumnado con necesidades educativas especiais.</p>
<p>g) Proporcionarlles información e orientación ós alumnos, sobre as distintas alternativas educativas e profesionais que en cada momento se lles presentan na súa elección.</p>
<p>h) Promove-la cooperación entre a escola e os pais para unha maior eficacia e coherencia na educación dos alumnos e das alumnas.</p>
<p>i) Participar na elaboración do proxecto educativo de centro.</p>
<p>k) Elaborar propostas para a realización de actividades que fomenten a convivencia, a integración e a participación do alumnado.</p>
<p>l) Asistir ás sesións de avaliación co fin de proporcionar e recibir información sobre os alumnos, así como para facilitar que as devanditas sesións se axusten ós principios de avaliación continua, formativa e orientativa.</p>
<p>m) Asegura-la conexión do centro cos correspondentes equipos psicopedagóxicos de apoio das provincias e cos centros de educación xeral básica/primaria da zona.</p>
<p>3. A dirección destas funcións asumiraa un profesor ou profesora numerarios do centro, preferentemente co título de licenciado en pedagoxía ou psicoloxía. Para este fin, o claustro do centro poderá elixir un profesor con destino definitivo no mesmo. O profesor elixido, durante o tempo que dure a experiencia, terá unha dedicación semanal de nove horas lectivas, dedicando o resto da súa xornada ás tarefas e funcións citadas no apartado anterior.</p>
<p>4. Para o desenvolvemento do proxecto presentado ó solicita-la súa incorporación á experiencia do programa de orientación educativa e profesional, será necesario o compromiso expreso por parte do claustro de profesores e do consello escolar de corresponsabilizarse deste.</p>
<p>5. Os centros ordenarán esta actividade de orientación baixo a responsabilidade do orientador, con participación activa dos profesores titores nas horas que lles corresponden por titoría, dependendo o programa da xefatura de estudios do centro.</p>
<p>6. Os centros que desexen tomar parte nesta convocatoria e que reúnan as condicións esixidas formularán as súas solicitudes a través dunha instancia axustada ó modelo que figura no anexo, e á que unirán a seguinte documentación:</p>
<p>a) Proxecto de orientación educativa cun máximo de vinte páxinas, onde se especificará o modo no que se prevé levar a cabo no centro as funcións sinaladas no apartado 2.</p>
<p>b) Certificación da acta do claustro do centro e do seu consello escolar, onde conste a aceptación do anterior proxecto e o compromiso de cumpri-los requisitos da presente orde, con detalle do número de votos emitidos en favor da aceptación.</p>
<p>c) Proposta do profesor elixido para asumi-las funcións de orientación educativa facendo consta-los seus datos persoais, profesionais e currículum.</p>
<p>d) Aceptación expresa por parte do profesor elixido para dirixi-lo proxecto presentado.</p>
<p>7. O prazo de presentación de solicitudes para participar nesta experiencia rematará trinta días despois da publicación da presente orde. Se nesta data o claustro de profesores ou o consello escolar non puideran aínda manifestarse, poderase aproba-lo proxecto coa condición de que, no prazo máis breve posible, se remita a documentación a que fai referencia o apartado 6 b) desta orde.</p>
<p>8. As solicitudes e documentación complementaria deberanse presentar na delegación provincial da Consellería de Educación e Ordenación Universitaria da provincia correspondente, no rexistro xeral da devandita consellería, ou por calquera dos medios establecidos no artigo 38.4º da Lei 30/1992, de réxime xurídico das administracións públicas e do procedemento administrativo común.</p>
<p>As delegacións provinciais remitirán nun prazo de dez días a documentación presentada á Consellería de Educación e Ordenación Universitaria, Dirección Xeral de Ordenación Educativa e Centros.</p>
<p>9. Para a selección dos proxectos constituirase unha comisión integrada por:</p>
<p>-A subdirectora xeral de Ordenación Educativa, ou persoa en quen delegue.</p>
<p>-O subdirector xeral da inspección central, ou persoa en quen delegue.</p>
<p>-A xefa do Servicio de Ordenación e Innovación Educativa.</p>
<p>-Un membro do gabinete psicopedagóxico da Consellería de Educación e Ordenación Universitaria.</p>
<p>-Dous profesores-directores de proxectos de orientación educativa e profesional.</p>
<p>-Un funcionario da Dirección Xeral de Ordenación Educativa e Centros, que actuará como secretario.</p>
<p>10. Serán seleccionados os proxectos que a comisión considere máis satisfactorios, cun número máximo de vintecinco, atendendo ós criterios de:</p>
<p>a) Participación no programa de implantación anticipada da educación secundaria obrigatoria;</p>
<p>b) Calidade do proxecto de orientación educativa presentado polo centro, no marco do proxecto educativo do mesmo;</p>
<p>c) Necesidades peculiares, pedagóxicas e sociais propias de cada centro;</p>
<p>d) Cualificación, experiencia e titulación da persoa proposta para a dirección do proxecto educativo;</p>
<p>e) Participación nos programas experimentais de reforma educativa ou de integración.</p>
<p>As solicitudes entenderanse desestimadas de non recibiren contestación expresa no prazo de tres meses, contados desde que rematou o da presentación destas.</p>
<p>11. Os profesores designados para dirixi-los proxectos nos centros que sexan elixidos para a experiencia comprometeranse a participar nun curso ou seminario de formación, organizado ó comezo de curso pola Dirección Xeral de Ordenación Educativa e Centros.</p>
<p>12. A Dirección Xeral de Ordenación Educativa e Centros organizará xornadas de seguimento que permitan o intercambio de experiencias e a formación permanente do profesorado encargado dos proxectos de orientación.</p>
<p>13. A Dirección Xeral de Ordenación Educativa e Centros poderá adopta-las medidas oportunas para establece-la coordinación necesaria entre os centros seleccionados, así como para efectua-lo seguimento das actuacións realizadas e dos resultados obtidos.</p>
<p>14. Ó remata-lo curso escolar os centros seleccionados remitirán unha memoria, acompañada de cantos informes doutros órganos educativos consideren pertinentes, á Dirección Xeral de Ordenación Educativa e Centros.</p>
<p>15. As experiencias de orientación educativa comezadas en cursos anteriores enténdense automaticamente prorrogadas para o curso 1995-1996 nas mesmas condicións inicialmente establecidas, a menos que se produza:</p>
<p>a) Acordo maioritario do claustro e do consello escolar do centro polo cal, tras unha valoración negativa da experiencia, decidan non continuala. Este acordo deberalle ser comunicado á antedita dirección xeral;</p>
<p>b) Valoración negativa da experiencia nun determinado centro evidenciada na memoria e que, co oportuno informe da Dirección Xeral de Ordenación Educativa e Centros, aconselle non autoriza-lo seu mantemento no próximo curso;</p>
<p>c) Non cumprimento dalgún dos requisitos establecidos na orde de convocatoria á que se acolleron para a súa aprobación.</p>
<p>16. Os centros poderán modifica-lo proxecto de orientación co que comezaron a experiencia. Neste caso, na presentación das modificacións propostas deberán xunta-la certificación de actas de sesións do claustro e do consello escolar nas que foron aprobadas tales modificacións.</p>
<p>17. No caso de renuncia do profesor designado, traslado deste a outro centro ou calquera outro motivo, o centro poderá propoñer a outro profesor ou profesora para encargarse da orientación educativa, de acordo cos requisitos e condicións que figuran na presente orde. Neste suposto, na presentación das preceptivas actas do claustro e do consello escolar do centro deberá xunta-la información sobre os feitos que xustifican a proposta doutra persoa diferente.</p>
<p>Santiago de Compostela, 5 de abril de 1995.</p>
<p>Juan Piñeiro Permuy</p>
<p>Conselleiro de Educación e Ordenación Universitaria</p>
<p>Sr. Director Xeral de Ordenación Educativa e Centros.</p>
<p>ANEXO</p>
<p>D/Dª... director/a do centro público de... solicita tomar parte na convocatoria, con carácter experimental, de proxectos de orientación educativa, para o curso 1995-1996, de acordo coa Orde do 5 de abril de 1995, polo que se achega a documentación sinalada no apartado 6 da devandita orde.</p>
<p>a)</p>
<p>b)</p>
<p>c)</p>
<p>d)</p>

