---
date: '2011-05-25'
id: C3C1-180511-1802
page: 11359
number: 100
agency: 'Consellería de Presidencia, Administracións Públicas e Xustiza'
section: I. Disposicións xerais.
title: >-
  DECRETO 90/2011, do 5 de maio, polo que se modifica o Decreto 326/2004, do 29
  de decembro, polo que se regulan os órganos de coordinación e asesoramento en
  materia de cooperación para o desenvolvemento e polo que se crea o Rexistro
  Galego de Axentes de Cooperación para o Desenvolvemento.
range: Decreto
url: >-
  https://www.xunta.gal/dog/Publicados/2011/20110525/AnuncioC3C1-180511-1802_gl.html
---
<p>Coa aprobación polo Parlamento de Galicia da Lei 3/2003, do 19 de xuño, de cooperación para o desenvolvemento, a Comunidade Autónoma de Galicia asumiu a responsabilidade de cooperar con outros países para propiciar o seu desenvolvemento integral, contribuír á mellora das condicións de vida dos seus habitantes, aliviar e corrixir as situacións de pobreza e propiciar un desenvolvemento humano solidario e estable, que inclúa maiores cotas de liberdade e unha distribución máis xusta dos froitos do crecemento económico.</p>
    <p>O punto 2 da disposición derradeira segunda da lei citada dispón que o seu desenvolvemento regulamentario se efectuará no prazo dun ano desde a súa entrada en vigor. Neste marco publicouse o 31 de xaneiro de 2005 o Decreto 326/2004, do 29 de decembro, polo que se regulan os órganos de coordinación e asesoramento en materia de cooperación para o desenvolvemento e polo que se crea o Rexistro Galego de Axentes de Cooperación para o Desenvolvemento. </p>
    <p>Este decreto resultou útil para mellorar a información de que sobre os axentes de cooperación para o desenvolvemento dispón a Administración desde o ano 1994. No entanto, logo de cinco anos de xestión con esta normativa, véñense detectando unha serie de aspectos que deben ser mellorados no que fai referencia á xestión dos datos existentes no Rexistro Galego de Axentes de Cooperación para o Desenvolvemento.</p>
    <p>Na súa virtude, por proposta do conselleiro de Presidencia, Administracións Públicas e Xustiza, logo de informe do Consello Galego de Cooperación para o desenvolvemento, e de acordo co ditame do Consello Consultivo de Galicia e logo da deliberación do Consello da Xunta de Galicia na súa reunión do cinco de maio de dous mil once,</p>
    <h2>DISPOÑO:</h2>
    <p>Artigo único. Modifícase o Decreto 326/2004, do 29 de decembro, polo que se regulan os órganos de coordinación e asesoramento en materia de cooperación para o desenvolvemento e o Rexistro Galego de Axentes de Cooperación para o Desenvolvemento, de conformidade co disposto no seguintes puntos:</p>
    <p>Un. O artigo 12 queda redactado da seguinte forma:</p>
    <p>«Artigo 12. <em>Creación e ámbito</em>.</p>
    <p>1. Créase o Rexistro de Axentes de Cooperación para o Desenvolvemento de Galicia, no cal poderán inscribirse os axentes de cooperación recoñecidos no artigo 23 da Lei  3/2003, do 19 de xuño, de cooperación para o desenvolvemento.</p>
    <p>2. Non obstante o punto anterior, non precisarán de inscrición os axentes de cooperación que sexan administracións públicas de acordo co establecido no artigo 23.1 a) da Lei 3/2003, do 19 de xuño, de cooperación para o desenvolvemento, as universidades e as comunidades galegas no exterior que consten inscritas no Rexistro de Centros e Comunidades Galegas dependente da Secretaría Xeral da Emigración.</p>
    <p>3. O Rexistro de Axentes de Cooperación para o Desenvolvemento de Galicia depende da Dirección Xeral de Relacións Exteriores e coa Unión Europea.»</p>
    <p>Dous. Elimínase o número 3 do artigo 13, e o número 2 do artigo 13 queda redactado da seguinte forma:</p>
    <p>«Artigo 13. <em>Características do rexistro</em>.</p>
    <p>1. A inscrición no rexistro é voluntaria. Non obstante, a inscrición será requisito para integrar as accións, actividades e iniciativas das entidades no Plan Director de Cooperación para o Desenvolvemento e nos plans anuais que o desenvolvan e para acceder ás axudas e subvencións públicas da Administración da Comunidade Autónoma de Galicia.</p>
    <p>2. Os datos do rexistro serán públicos e o acceso a eles polos cidadáns exercerase nos termos e condicións establecidas pola Lei 30/1992, do 26 de novembro, de réxime xurídico das administracións públicas e do procedemento administrativo común. Así mesmo, o tratamento dos datos de carácter persoal que se conteñan no Rexistro Galego de Axentes de Cooperación para o Desenvolvemento realizarase de acordo co previsto na Lei orgánica  15/1999, do 13 de decembro, de protección de datos de carácter persoal, e demais disposicións complementarias.»</p>
    <p>Tres. O artigo 14 queda redactado da seguinte forma:</p>
    <p>«Artigo 14. <em>Organización do rexistro</em>.</p>
    <p>O Rexistro de Axentes de Cooperación para o Desenvolvemento organízase en catro seccións xerais:</p>
    <p>a) Organizacións non gobernamentais para o desenvolvemento.</p>
    <p>b) Empresas e organizacións empresariais.</p>
    <p>c) Sindicatos.</p>
    <p>d) Outros axentes sociais ou entidades que teñan entre os seus fins a realización de actividades de cooperación para o desenvolvemento.»</p>
    <p>Catro. O artigo 15 queda redactado da seguinte forma:</p>
    <p>«Artigo 15. <em>Contido das inscricións das organizacións non gobernamentais de desenvolvemento</em>.</p>
    <p>1. As organizacións non gobernamentais de cooperación para o desenvolvemento previstas no artigo 23.1 b) da Lei 3/2003, do 19 de xuño, para a súa inscrición na sección a) do rexistro deberán acreditar que reúnen os seguintes requisitos:</p>
    <p>a) Non ter ánimo de lucro.</p>
    <p>b) Que nos seus estatutos se estableza entre os fins da entidade algún dos obxectivos e fins definidos no artigo 2 da Lei 3/2003, do 19 de xuño, de cooperación para o desenvolvemento.</p>
    <p>2. No Rexistro Galego de Axentes de Cooperación para o Desenvolvemento inscribiranse os seguintes datos das organizacións non gobernamentais de desenvolvemento:</p>
    <p>a) Os relativos á constitución da organización non gobernamental de desenvolvemento (ONGD).</p>
    <p>b) Obxecto e fins da ONGD que se dexexa inscribir.</p>
    <p>c) Órganos de goberno e representación da entidade e identidade das persoas que forman parte deles.</p>
    <p>d) Acreditación de ter o seu domicilio social ou delegación permanente en Galicia e da identidade da persoa que ten a súa representación legal na comunidade autónoma.</p>
    <p>e) NIF da entidade.</p>
    <p>f) Organismos públicos dos cales se recibisen axudas e subvencións, obxecto destas e cantidades recibidas durante os 5 anos anteriores á inscrición.</p>
    <p>g) Modificación de calquera dos datos que consten previamente inscritos.</p>
    <p>h) Extinción ou disolución da organización non gobernamental para o desenvolvemento e liquidación e destino dos seus bens.</p>
    <p>i) Declaración responsable do representante legal da entidade de que esta non se atopa inhabilitada para a percepción de axudas ou subvencións públicas.</p>
    <p>j) Sancións administrativas firmes ditadas en aplicación da normativa reguladora de subvencións públicas de Galicia.</p>
    <p>k) Calquera outro dato, cando así o determine a lexislación en vigor.»</p>
    <p>Cinco. Inclúese o artigo 15 bis queda redactado da seguinte forma:</p>
    <p>«Artigo 15 bis. <em>Contido das inscricións das empresas e organizacións empresariais</em>.</p>
    <p>No Rexistro Galego de Axentes de Cooperación para o Desenvolvemento inscribiranse os seguintes datos das empresas e organizacións empresariais:</p>
    <p>a) Os relativos á capacidade de obrar das persoas físicas e, para as persoas xurídicas, acreditada mediante a escritura ou documento de constitución, os estatutos ou acto fundacional en que consten o rexistro público que corresponda, segundo o tipo de persoa xurídica que sexa. As organizacións empresariais poderán xustificalo mediante a súa inscrición no rexistro correspondente.</p>
    <p>b) Órganos de goberno e representación da entidade e identidade das persoas que forman parte deles.</p>
    <p>c) Acreditación de ter o seu domicilio social ou delegación permanente en Galicia e da identidade da persoa que ten a súa representación legal na Comunidade Autónoma.</p>
    <p>d) NIF.</p>
    <p>e) Organismos públicos dos cales se recibisen axudas e subvencións, obxecto das mesmas e cantidades recibidas durante os 5 anos anteriores á inscrición.</p>
    <p>f) Modificación de calquera dos datos que consten previamente inscritos.</p>
    <p>g) Extinción ou disolución da persoa xurídica e liquidación e destino dos seus bens.</p>
    <p>h) Declaración responsable do representante legal da entidade de que esta non se atopa inhabilitada para a percepción de axudas ou subvencións públicas.</p>
    <p>i) Sancións administrativas firmes ditadas en aplicación da normativa reguladora de subvencións públicas de Galicia.</p>
    <p>j) Calquera outro dato, cando así o determine a lexislación en vigor.»</p>
    <p>Seis. Inclúese o artigo 15 ter, que queda redactado da seguinte forma:</p>
    <p>«Artigo 15 ter. <em>Contido das inscricións dos sindicatos.</em></p>
    <p>No Rexistro Galego de Axentes de Cooperación para o Desenvolvemento inscribiranse os seguintes datos dos sindicatos:</p>
    <p>a) Os relativos á capacidade de obrar acreditada mediante a escritura ou documento de constitución, os estatutos ou acto fundacional en que conste o rexistro público que corresponda.</p>
    <p>b) Órganos de goberno e representación da entidade e identidade das persoas que forman parte deles.</p>
    <p>c) Acreditación de ter o seu domicilio social ou delegación permanente en Galicia e da identidade da persoa que ten a súa representación legal na comunidade autónoma.</p>
    <p>d) NIF.</p>
    <p>e) Organismos públicos dos cales se recibisen axudas e subvencións, obxecto delas e cantidades recibidas durante os 5 anos anteriores á inscrición.</p>
    <p>f) Modificación de calquera dos datos que consten previamente inscritos.</p>
    <p>g) Extinción ou disolución da organización sindical e liquidación e destino dos seus bens.</p>
    <p>h) Declaración responsable do representante legal da entidade de que esta non se atopa inhabilitada para a percepción de axudas ou subvencións públicas.</p>
    <p>i) Sancións administrativas firmes ditadas en aplicación da normativa reguladora de subvencións públicas de Galicia.</p>
    <p>j) Calquera outro dato, cando así o determine a lexislación en vigor.»</p>
    <p>Sete. Inclúese o artigo 15 quáter, que queda redactado da seguinte forma:</p>
    <p>«Artigo 15 quáter. <em>Contido das inscricións de outros axentes sociais ou entidades que teñan entre os seus fins a realización de actividades de cooperación para o desenvolvemento</em>.</p>
    <p>No Rexistro Galego de Axentes de Cooperación para o Desenvolvemento inscribiranse os seguintes datos de outros axentes sociais ou entidades que teñan entre os seus fins a realización de actividades de cooperación para o desenvolvemento:</p>
    <p>a) Os relativos á capacidade de obrar acreditada mediante a escritura ou documento de constitución, os estatutos ou acto fundacional en que conste o rexistro público que corresponda, segundo o tipo de persoa xurídica que sexa.</p>
    <p>b) Fins que dexexa inscribir, que coincidirán con algún dos obxectivos e fins definidos no artigo 2 da Lei 3/2003, do 19 de xuño, de cooperación para o desenvolvemento.</p>
    <p>c) Órganos de goberno e representación da entidade e identidade das persoas que forman parte deles.</p>
    <p>d) Acreditación de ter o seu domicilio social ou delegación permanente en Galicia e da identidade da persoa que ten a súa representación legal na comunidade autónoma.</p>
    <p>e) NIF.</p>
    <p>f) Organismos públicos dos cales se recibisen axudas e subvencións, obxecto destas e cantidades recibidas durante os 5 anos anteriores á inscrición.</p>
    <p>g) Modificación de calquera dos datos que consten previamente inscritos.</p>
    <p>h) Extinción ou disolución da persoa xurídica e liquidación e destino dos seus bens.</p>
    <p>i) Declaración responsable do representante legal da entidade de que esta non se atopa inhabilitada para a percepción de axudas ou subvencións públicas.</p>
    <p>j) Sancións administrativas firmes ditadas en aplicación da normativa reguladora de subvencións públicas de Galicia.</p>
    <p>k) Calquera outro dato, cando así o determine a lexislación en vigor.»</p>
    <p>Oito. O artigo 16 queda redactado da seguinte forma:</p>
    <p>«Artigo 16. <em>Solicitude de inscrición.</em></p>
    <p>1. A solicitude de inscrición no rexistro deberá presentarse nos lugares previstos no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común, ou segundo establece o Decreto 255/2008, do 23 de outubro, polo que se simplifica a documentación para a tramitación dos procedementos administrativos e se fomenta a utilización de medios electrónicos, no portelo electrónico 24x7 da Xunta de Galicia, e dirixirase ao centro directivo competente en materia de cooperación para o desenvolvemento asinada polo representante legal da entidade no modelo normalizado que figura como anexo II, xunto coa seguinte documentación orixinal ou fotocopia compulsada:</p>
    <p>1.1.No caso das ONGD.</p>
    <p>a) Poder notarial, certificado expedido pola secretaría da ONGD ou calquera outro medio admitido en dereito que acredite a representación legal da persoa solicitante.</p>
    <p>b) Poder notarial, certificado expedido pola Secretaría da ONGD ou calquera outro medio admitido en dereito que acredite o nomeamento da persoa representante da entidade en Galicia.</p>
    <p>c) Acordo de creación da ONGD e dos seus estatutos se é a primeira inscrición en calquera rexistro da Administración da comunidade autónoma. As entidades xa inscritas noutro rexistro indicarano xunto co código e a data de inscrición.</p>
    <p>d) Tarxeta de identificación fiscal da entidade.</p>
    <p>e) Acreditación de ter o seu domicilio social ou delegación en Galicia.</p>
    <p>f) Certificación da secretaría en relación á aprobación do último orzamento anual e á última liquidación do exercicio económico, así como copia da dita liquidación. </p>
    <p>g) Declaración responsable da persoa representante legal da entidade de que esta non se atopa inhabilitada para a percepción de axudas ou subvencións públicas.</p>
    <p>h) Certificado de inscrición no rexistro correspondente, cando for o caso.</p>
    <p>i) Documento acreditativo do pagamento da taxa correspondente.</p>
    <p>1.2. No caso das empresas e organizacións empresariais, sindicatos e demais axentes de cooperación:</p>
    <p>a) Poder notarial, certificado expedido pola representación legal da entidade ou calquera outro medio admitido en dereito que acredite a representación legal da persoa solicitante</p>
    <p>b) Poder notarial, certificado expedido pola representación legal da entidade ou calquera outro medio admitido en dereito que acredite o nomeamento da persoa representante da entidade en Galicia.</p>
    <p>c) Documento que acredite a súa personalidade xurídica. As entidades xa inscritas noutro rexistro indicarano xunto co código e a data de inscrición.</p>
    <p>d) Tarxeta de identificación fiscal da entidade.</p>
    <p>e) Acreditación de ter o seu domicilio social ou delegación en Galicia.</p>
    <p>f) Certificación da representación legal en relación á aprobación, se for o caso, das contas anuais, así como copia destas.</p>
    <p>g) Declaración responsable da persoa representante legal da entidade de que esta non se atopa inhabilitada para a percepción de axudas ou subvencións públicas.</p>
    <p>h) Certificado de inscrición no rexistro correspondente, no seu caso.</p>
    <p>i) Memoria anual que inclúa, cando sexa o caso, as accións realizadas pola empresa en materia ambiental, social ou laboral.</p>
    <p>j) Documento acreditativo do pagamento da taxa correspondente.</p>
    <p>2. Ao abeiro do establecido nos artigos 2 e 3 do Decreto 255/2008, do 23 de outubro, polo que se simplifica a documentación para a tramitación dos procedementos administrativos e se fomenta a utilización de medios electrónicos, e na orde da Consellería de Presidencia, Administracións Públicas e Xustiza, do 7 de xullo de 2009, que o desenvolve, a presentación da solicitude polo interesado implicará a autorización á Dirección Xeral de Relacións Exteriores e coa Unión Europea para a consulta dos seus datos no sistema de verificación de datos de identidade.</p>
    <p>Non obstante, o/a solicitante poderá denegar expresamente o consentimentoe deberá entón entregar a fotocopia compulsada do documento de identidade correspondente.</p>
    <p>3. Cando do exame da documentación presentada resultar falta ou defecto nela, requirirase o representante legal para que nun prazo de dez días emende a falta ou presente os documentos preceptivos, con indicación de que, se así non o fixer, se considerará desistido da súa petición, logo de resolución que será ditada nos termos previstos no artigo 42, da Lei 30/1992, do 26 de novembro, de réxime xurídico das administracións públicas e do procedemento administrativo común.»</p>
    <p>Nove. O artigo 17 queda redactado da seguinte forma:</p>
    <p>«Artigo 17. <em>Tramitación.</em></p>
    <p>1. O centro directivo competente na materia, unha vez recibida a solicitude, requirirá, se é o caso, a documentación precisa dos rexistros da Administración autonómica en que figure inscrita a entidade.</p>
    <p>2. En calquera momento, logo de requirimento cursado para o efecto, presentarase a documentación complementaria ou aclaratoria que se coide necesaria para a comprobación da exactitude e certeza dos datos fornecidos.</p>
    <p>3. Cando no procedemento consten outros feitos, alegacións ou probas non aducidos polo interesado, con carácter previo á redacción da proposta de resolución, conferiráselle a aquel trámite de audiencia, nos termos previstos no artigo 84 da Lei 30/1992, do 19 de xuño, de réxime xurídico das administracións públicas e do procedemento administrativo común.»</p>
    <p>Dez. O artigo 18 queda redactado da seguinte forma:</p>
    <p>«Artigo 18. <em>Denegación da inscrición</em>.</p>
    <p>Denegarase a inscrición se o axente de cooperación para o desenvolvemento non reúne os requisitos establecidos na Lei 3/2003, do 6 de xuño, de cooperación para o desenvolvemento, ou se non presenta adecuadamente a documentación exixida no artigo anterior.»</p>
    <p>Once. O artigo 19 queda redactado da seguinte forma:</p>
    <p>«Artigo 19. <em>Modificación dos datos inscritos</em>.</p>
    <p>1. Os axentes de cooperación estarán obrigados a comunicar ao rexistro calquera alteración respecto dos documentos e/ou datos rexistrados, no prazo de dous meses desde que se produza.</p>
    <p>2. O centro directivo competente, cando reciba a comunicación prevista no parágrafo anterior, realizará de oficio as modificacións dos datos ou novas circunstancias producidas, sempre que se manteña o cumprimento dos requisitos establecidos neste decreto para a inscrición da entidade.</p>
    <p>3. Anualmente o centro directivo competente, de oficio, solicitará aos representantes legais das entidades que remitan certificación da secretaría daquelas relativa á renovación dos órganos de goberno ou administración, da variación na representación legal da entidade e dos acordos de aprobación do orzamento anual e da liquidación do exercicio económico.</p>
    <p>4. A falta de comunicación da modificación dos datos inscritos a que se refire o artigo 16 deste decreto terá como efecto a suspensión provisoria da inscrición, que podería derivar en cancelación definitiva, previo trámite de audiencia de acordo co previsto no artigo seguinte.</p>
    <p>5. A modificación dos datos correspondentes ao cambio na forma xurídica dunha entidade que supoña a extinción da primeira e a creación doutra ou doutras cos mesmos obxectivos e fins suporá a apertura dun novo asento no rexistro, o que non afectará a conservación por parte das novas entidades da antigüidade de inscrición da entidade primitiva para os efectos da concorrencia ás convocatorias de subvencións en materia de cooperación para o desenvolvemento.»</p>
    <p>Doce. O artigo 20 queda redactado da seguinte forma:</p>
    <p>«Artigo 20. <em>Cancelación da inscrición</em>.</p>
    <p>A inscrición dun axente de cooperación para o desenvolvemento poderá ser cancelada, por instancia de parte interesada ou de oficio, nos seguintes casos:</p>
    <p>a) Por extinción ou disolución da entidade.</p>
    <p>b) Por incumprimento reiterado dos fins e obrigas establecidos na Lei 3/2003, do 19 de xuño, de cooperación para o desenvolvemento, ou das previstas neste decreto.</p>
    <p>c) Por inactividade da entidade por un período de tres anos, debidamente probada.</p>
    <p>d) Por incumprimento da obriga de comunicar e acreditar calquera modificación da documentación achegada para a inscrición rexistral, de conformidade co disposto no artigo 15 deste decreto.</p>
    <p>e) Por vontade propia.</p>
    <p>f) Por falsidade, declarada por sentenza xudicial firme, de datos ou documentos que constasen na inscrición.»</p>
    <p>Trece. Engádese o artigo 21, que queda redactado da seguinte forma:</p>
    <p>«Artigo 21. <em>Resolución dos procedementos de inscrición, modificación e cancelación.</em></p>
    <p>1. O titular do órgano directivo competente na materia de cooperación ao desenvolvemento é o competente para ditar as resolucións de inscrición, modificación ou cancelación da inscrición no Rexistro de Axentes de Cooperación.</p>
    <p>2. O prazo máximo para resolver e notificar a resolución de inscrición e de modificación da inscrición será de tres meses contados desde a data en que a solicitude tivo entrada no rexistro do órgano competente para resolver. Transcorrido o prazo máximo sen terse notificado a resolución expresa, o interesado poderá entender estimada a súa solicitude.</p>
    <p>3. A resolución de inscrición sinalará o numero de rexistro asignado e terá carácter de declarativo.</p>
    <p>4. O prazo para resolver e notificar a cancelación da inscrición será de tres meses contados desde a data en que a solicitude tivo entrada no rexistro do órgano competente para resolver cando o expediente de cancelación da inscrición se iniciou a instancia de parte, ou desde a data do acordo de iniciación cando se iniciou de oficio. Transcorrido o prazo máximo sen terse notificado a resolución expresa, o interesado poderá entender aceptada a súa solicitude, salvo nos expedientes iniciados de oficio, nos cales, de conformidade co artigo 43.2 da Lei 30/1992, do 26 de novembro, de réxime xurídico das administracións públicas e do procedemento administrativo común, se producirá a caducidade.»</p>
    <p>Catorce. Disposición transitoria.</p>
    <p>Os axentes de cooperación deberán adecuar a súa inscrición no rexistro nos seis meses seguintes á entrada en vigor deste decreto. Para este fin, a unidade administrativa responsable do rexistro revisará as inscricións anteriores á entrada en vigor deste decreto de sorte que, se faltar algún requisito dos provistos regulamentariamente, dará traslado ao axente de cooperación correspondente para que proceda á súa regularización.</p>
    <p>Quince. Redáctanse as seguintes disposicións derradeiras.</p>
    <p>Disposición derradeira primeira.</p>
    <p>Facúltase o conselleiro con competencias en materia de cooperación exterior para ditar cantas disposicións sexan necesarias para o desenvolvemento e execución deste decreto.</p>
    <p>Disposición derradeira segunda.</p>
    <p>Este decreto entrará en vigor aos vinte días da súa publicación no <em>Diario Oficial de Galicia</em>.</p>
    <p>Santiago de Compostela, cinco de maio de dous mil once.</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Alfonso Rueda Valenzuela<br>Conselleiro de Presidencia, Administracións Públicas e Xustiza</p>

