---
date: '1995-02-22'
id: 9A7E
page: 1
number: 37
agency: CONSELLERÍA DA PRESIDENCIA E ADMINISTRACIÓN PÚBLICA
section: I. DISPOSICIÓNS XERAIS
title: >-
  Orde do 2 de xaneiro de 1995 pola que se establece a ordenación dos
  establecementos de turismo rural.
range: Orde
url: 'https://www.xunta.gal/dog/Publicados/1995/19950222/Anuncio9A7E_gl.html'
---
<p>Ultimamente estanse a producir grandes perspectivas para o desenvolvemento do turismo rural e son moitas as inquedanzas que este eido do turismo provoca nos grupos sociais dos espacios rurais. Neste sentido adquiren unha grande importancia os establecementos destinados a atende-la demanda consumidora deste singular producto, sobre todo cando o número deles comeza a ser importante nesta Comunidade Autónoma, polo que cómpre dispoñer dos instrumentos normativos necesarios que faciliten a</p>
<p>súa ordenación na procura de que a súa oferta sexa competitiva nos mercados.</p>
<p>A experiencia acadada nos últimos anos amasa que a ordenación dos anteditos establecementos presenta lagoas que inciden notoriamente nos servicios ofertados e na súa calidade, o que aconsella corrixir estas deficiencias, que poden converter un producto de extraordinaria proxección noutro totalmente devaluado e de difícil recuperación se se deteriora a súa imaxe.</p>
<p>Por este motivo, a presente orde encamíñase a que os devanditos establecementos dispoñan dun mínimo de instalacións que posibiliten unha oferta con capacidade para atraer e satisface-la demanda, sen esquecer un aspecto fundamental, como é a formación dos seus xestores, para unha axeitada acollida e atención ó cliente e unha esmerada prestación dos servicios.</p>
<p>Por outra banda, cómpre aproveita-la gran riqueza histórico-artística existente no medio rural, onde se atopan edificacións de manifesta singularidade como os pazos, castelos, mosteiros, casas grandes e casas rectorais nas que, en moitos casos, a deterioración delas se debe á carencia do seu uso, polo que parece conveniente posibilitar nestas o desenvolvemento dunha actividade que procure a súa rehabilitación e conservación. Neste sentido o turismo é un medio axeitado para lograr estes obxectivos.</p>
<p>Atendendo á clasificación turística das anteditas edificacións, se se adaptan como aloxamentos, é necesario respecta-las súas auténticas denominacións de conformidade cos criterios da Dirección Xeral do Patrimonio Histórico e Documental da Consellería de Cultura.</p>
<p>En consecuencia, e de conformidade co Estatuto de autonomía de Galicia, aprobado pola Lei orgánica 1/1981, do 6 de abril, que establece no artigo 27.21 a competencia exclusiva da Comunidade Autónoma de Galicia en materia de promoción e ordenación do turismo no seu ámbito territorial, e en virtude do establecido na Lei 1/1993, do 22 de febreiro, reguladora da Xunta e do seu presidente,</p>
<p>DISPOÑO:</p>
<p>DISPOSICIÓNS XERAIS</p>
<p>Artigo 1º</p>
<p>O obxecto desta disposición é a regulación administrativa dos servicios de aloxamento turístico prestados mediante prezo nas edificacións situadas no medio rural, que se determinan a continuación.</p>
<p>Artigo 2º</p>
<p>Atendendo ó reizame das construccións, os aloxamentos turísticos rurais clasificaranse nos seguintes grupos:</p>
<p>Grupo A</p>
<p>Comprende este grupo os seguintes tipos de edificacións: pazos, castelos, mosteiros, casas grandes e casas rectorais situadas no medio rural que, polas súas características, son recoñecidos como tales polo órgano competente da Comunidade Autónoma.</p>
<p>Grupo B</p>
<p>Comprende este grupo as «casas de aldea» situadas no medio rural que, pola súa antigüidade e características de construcción, responden á tipicidade propia das casas rústicas galegas.</p>
<p>Grupo C</p>
<p>Comprende este grupo as «casas de labranza», entendendo como tales as casas rústicas, situadas no medio rural; nas que se desenvolven as actividades agropecuarias das que poden participa-los hóspedes. Esta forma de turismo é a coñecida como «agroturismo».</p>
<p>Artigo 3º</p>
<p>Pola súa vez os establecementos comprendidos nos anteditos grupos A e B poderán clasificarse nalgunha das seguintes modalidades:</p>
<p>a) Hospedería: cando o seu titular e a súa familia compartan o uso da vivenda cunha zona dedicada</p>
<p>a hóspedes en réxime de explotación familiar e a súa oferta de servicios comprenda, como mínimo, a media pensión alimenticia.</p>
<p>b) Residencia: cando os usuarios dispoñan das instalacións en réxime extrahoteleiro ou tamén cando, compartindo a vivenda cos seus titulares, a oferta de servicios do establecemento non comprenda, como mínimo, a media pensión alimenticia.</p>
<p>Artigo 4º</p>
<p>Nas obras de rehabilitación destes inmobles preservarase o xenuíno carácter da época ou estilo, tanto na súa arquitectura exterior como na interior así como nos elementos decorativos e na moblaxe. Nos establecementos dos grupos A e B non se poderán realizar obras que alteren a súa orixinal tipoloxía arquitectónica.</p>
<p>Artigo 5º</p>
<p>Tendo en conta os condicionamentos arquitectónicos e as características especiais do establecemento e maila conveniencia de adaptar a eles as funcións propiamente hoteleiras, a Secretaría Xeral para o Turismo poderá concede-las dispensas que razoadamente se soliciten en relación coas instalacións e equipamentos, sen prexuízo da normativa sanitaria, medioambiental, de seguridade industrial e de protección contra incendios que lle sexa de aplicación.</p>
<p>Artigo 6º</p>
<p>A Administración turística poderá denega-la solicitude de apertura, como aloxamento de turismo rural, daqueles establecementos que, pese a encontrarse no medio rural, debido á súa proximidade a determinadas estradas, industrias, empresas ou actividades, non reúnan as condicións adecuadas para que os seus clientes poidan desfrutar do ambiente de tranquilidade propio desta modalidade de turismo.</p>
<p>Artigo 7º</p>
<p>En tódolos aloxamentos rurais deberá identificarse o espacio e instalacións dedicados de forma permanente á explotación turística.</p>
<p>Artigo 8º</p>
<p>1.-Os establecementos comprendidos nos grupos A e B na modalidade de hospedería e os do grupo C alugaranse por habitacións, e o período de aloxamento continuado non debe excede-los trinta días.</p>
<p>2.-Os establecementos comprendidos nos grupos A e B na modalidade de residencia poderán aluga-la edificación enteira ou por habitacións, e o período de aloxamento continuado non debe excede-los trinta días.</p>
<p>Artigo 9º</p>
<p>As edificacións encadradas no grupo A deberán ser anteriores ó ano 1900, e as do grupo B anteriores ó ano 1940.</p>
<p>INSTALACIÓNS, FUNCIONAMENTO</p>
<p>E SERVICIOS</p>
<p>Artigo 10º</p>
<p>Para que un establecemento poida ser clasificado na categoría turística do grupo A deberá reuni-las seguintes condicións:</p>
<p>1.-Encontrarse en perfecto estado de conservación.</p>
<p>2.-As instalacións, moblaxe, elementos decorativos e demais accesorios serán de excelente calidade e proporcionarán ó establecemento un aspecto adecuado á tipoloxía propia da edificación e ó carácter propio da zona.</p>
<p>3.-A zona afectada ó aloxamento de hóspedes terá un mínimo de 5 habitacións dobres e non poderá dispoñer de máis de 12 habitacións. Excepcionalmente a Secretaría Xeral para o Turismo poderá autorizar ata un máximo dun 50% máis de habitacións, cando o tamaño da edificación, a súa riqueza arquitectónica e a oferta de instalacións e servicios do establecemento así o aconsellen.</p>
<p>4.-Tódalas habitacións terán iluminación e ventilación directa ó exterior mediante ventás e constarán, como mínimo, de dormitorio e cuarto de baño con ventilación directa ou forzada, con auga quente e fría, dotado de bañeira, lavabo, bidé e inodoro.</p>
<p>5.-Nas habitacións dobres, sen computa-las zonas de paso, os dormitorios terán unha superficie mínima de 15 m, e os baños de 4,5 m. Nas habitacións sinxelas, sen computa-las zonas de paso, os dormitorios terán unha superficie mínima de 8 m, e os baños de 4 m. O mobiliario constará polo menos de camas dobres ou individuais, segundo se trate, mesa de noite, armarios (encaixados ou non) con perchas suficientes, alfombras e conmutadores de luces ó lado das camas. Tódolas habitacións permitirán que se inscriba no seu interior un círculo de, como mínimo, 2,5 m de diámetro.</p>
<p>6.-Dispoñer polo menos de un salón social. A superficie do mesmo ou, de existir máis de un, a superficie total deles, será como mínimo de 2 m por praza ofertada ó público e, en ningún caso, poderá ser inferior ós 30 m.</p>
<p>7.-Tanto as dependencias de uso xeral para os clientes coma as habitacións estarán dotadas de calefacción. Tódolos dormitorios terán, ademais, teléfono.</p>
<p>8.-Os establecementos do grupo A na modalidade hospedería ofertarán ós seus clientes os servicios de comidas como mínimo en réxime de media pensión, é dicir, almorzo máis xantar ou cea. En todo caso incluirán un «menú da casa» que responderá á cociña tradicional do lugar.</p>
<p>O comedor dispoñerá dunha capacidade mínima correspondente ó número de prazas do establecemento ofertada ó público, e non poderá supera-las 35 prazas.</p>
<p>9.-Será por conta dos titulares dos establecementos realizar a cotío a limpeza de tódalas súas estancias.</p>
<p>Artigo 11º</p>
<p>Para que un establecemento poida ser clasificado na categoría turística dos grupos B e C deberá reuni-las seguintes condicións:</p>
<p>1.-Encontrarse en perfecto estado de conservación.</p>
<p>2.-As instalacións, moblaxe, elementos decorativos e demais accesorios serán de boa calidade e proporcionarán ó establecemento un aspecto adecuado a tipoloxía de construcción e ó carácter propio da zona.</p>
<p>3.-A zona afectada ó alonxamento terá un mínimo de tres habitaciòns dobres nas casas de aldea e dúas habitacións dobres nas casas de labranza, e non poderán dispoñer de máis de 10 habitacións en ámbalas dúas categorías.</p>
<p>4.-Tódalas habitacións terán iluminación e ventilación directa ó exterior mediante ventás. Nas casas de aldea as habitacións dispoñerán de cuarto de baño con ventilación directa ou forzada, con auga quente e fría dotado como mínimo, de ducha, lavabo e inodoro. Nas casas de labranza existirá, como mínimo, un cuarto de baño coa mesma dotación para cada dúas habitacións e deberá estar situado ó carón delas.</p>
<p>5.-Nas habitacións dobres, sen computa-las zonas de paso, os dormitorios terán unha superficie mínima de 10 m, e os baños de 3 m. Nas habitacións sinxelas, sen computa-las zonas de paso, os dormitorios terán unha superficie mínima de 6,5 m e os baños de 3 m. O mobiliario constará polo menos de camas dobres ou individuais, segundo se trate, armarios (encaixados ou non) con perchas suficientes e conmutadores de luz ó lado das camas. Tódolas habitacións permitirán que se inscriba no seu interior un círculo de, como mínimo, 2,5 m de diámetro.</p>
<p>6.-Dispoñer, polo menos, de un salón social. A súa superficie mesmo ou, de existir máis de un, a superficie total deles será, como mínimo, de 1,5 m por praza ofertada ó público, e en ningún caso poderá ser inferior ós 18 m.</p>
<p>7.-Tanto as dependencias de uso xeral para os clientes coma as habitacións estarán dotadas de calefacción.</p>
<p>8.-Dispoñer de teléfono.</p>
<p>9.-As casas de aldea clasificadas na modalidade de hospedería e as casas de labranza ofertarán ós seus clientes o servicio de comidas como mínimo en réxime de media pensión, é dicir, almorzo máis xantar ou cea. En todo caso incluirán un «menú da casa» que responderá á cociña típica do lugar.</p>
<p>O comedor dispoñerá dunha capacidade mínima equivalente ó número de prazas do establecemento é non poderá supera-las 35 prazas. No caso de que o establecemento non supere a oferta de oito prazas de aloxamento poderase utiliza-lo salón social tamén como comedor.</p>
<p>10.-Será por conta dos titulares dos establecementos realizar de cotío a limpeza de tódalas estancias.</p>
<p>Artigo 12º</p>
<p>1.-Tódolos aloxamentos de turismo rural poderán instalar nas habitacións, a petición dos clientes, como máximo, dúas camas supletorias para nenos menores de 14 anos, que deberán estar previamente autorizadas pola Administración turística. Para isto, a superficie das habitacións deberá exceder nun 25% á mínima esixida, por cada cama supletoria que se utilice.</p>
<p>2.-O importe de facturación por cama supletoria non poderá ser superior ó 50% do establecido para a habitación de que se trate se esta fose sinxela, nin do 35% se se instalase nunha habitación dobre.</p>
<p>3.-A posible instalación de berces para nenos menores de tres anos terá carácter gratuíto.</p>
<p>Artigo 13º</p>
<p>Os establecementos deberán permanecer abertos e en funcionamento polo menos durante once meses ó ano e os seus titulares deberán comunicar ós correspondentes servicios provinciais de Turismo, no mes de novembro de cada ano, o período de peche do ano seguinte, de levarse este a cabo.</p>
<p>RÉXIME ADMINISTRATIVO</p>
<p>Artigo 14º</p>
<p>1.-Para o exercicio da actividade de aloxamento de turismo rural os interesados deberán solicitar do correspondente servicio provincial de Turismo a autorización de apertura e clasificación dos seus establecementos. Coa solicitude presentaranse a seguinte documentación:</p>
<p>1) Solicitude segundo o modelo do anexo I.</p>
<p>2) Fotocopias compulsadas do DNI e NIF do interesado ou da escritura de constitución se se trata dunha sociedade e do CIF.</p>
<p>3) Título ou contrato que probe a libre dispoñibilidade do establecemento por parte do solicitante.</p>
<p>4) Unha diapositiva de 6 x 6 cm da edificación.</p>
<p>5) Plano de situación do edificio.</p>
<p>6) Planos de distribución interior a escala 1:50, onde constaren tódalas dependencias, asinado por técnico facultado que fará consta-lo seu número de colexiado.</p>
<p>7) Acreditación municipal da antigüidade da edificación.</p>
<p>8) Fotocopia compulsada do documento da alta no imposto de actividades económicas no epígrafe correspondente.</p>
<p>9) Informe municipal sobre as condicións de salubridade da vivenda así como da potabilidade da auga (no caso de que non dispoña de rede municipal de abastecemento) e eliminación das augas residuais.</p>
<p>10) Normas de réxime interior que rexerán no establecemento, asinadas polo seu titular.</p>
<p>11) Para os establecementos comprendidos no grupo A, informe da Dirección Xeral do Patrimonio Histórico e Documental da Consellería de Cultura, no que, segundo os seus propios criterios, se indique, se é o caso, que denominación lle podería corresponder.</p>
<p>12) Licencia municipal de apertura na que conste que o establecemento dispón das instalacións e medidas de prevención e protección contra incendios ou certificado acreditativo expedido polo órgano competente da Comunidade Autónoma ou polo concello de que o establecemento cumpre as ditas instalacións e medidas.</p>
<p>13) Póliza de responsabilidade civil que cubra suficientemente os riscos dos clientes dentro das dependencias do establecemento e os que tamén puidesen producirse por servicios ou ofertas complementarias desenvolvidas exteriormente. A dita póliza poderá substituírse por outra de carácter colectivo subscrita por agrupacións de establecementos de aloxamento de turismo rural, sempre que sexa para os mesmos fins.</p>
<p>2.-O Servicio Provincial de Turismo ó recibi-la anterior documentación, ordenará confecciona-lo informe técnico correspondente sobre o establecemento e iniciará o oportuno expediente que, unha vez ultimado, o elevará co seu informe á Secretaría Xeral para o Turismo expedindo, se procede, o permiso provisional de apertura, no que se sinalará a clasificación -tamén provisional- do establecemento. De conformidade co establecido no anexo I do Decreto 264/1994, do 29 de xullo, entenderase desestimada a solicitude de apertura cando non recaese resolución expresa da Administración no prazo de tres meses, contados desde a data da solicitude.</p>
<p>3.-A autorización e clasificación definitivas serán outorgadas pola Secretaría Xeral para o Turismo. Se transcorresen seis meses desde a data de autorización e clasificación provisionais sen que recaia resolución expresa, aquela converterase en definitiva.</p>
<p>4.-Se o establecemento está simplemente proxectado, o interesado poderá solicitar do correspondente servicio provincial de Turismo que se lle sinale a clasificación que lle puidese corresponder, achegando unha memoria explicativa e os documentos que se expresan nas alineas 5), 6) e 7) e, se é o caso, 11) do punto 1 anterior, así como fotografía da edificación que se pretende habilitar como aloxamento de turismo rural.</p>
<p>Artigo 15º</p>
<p>Unha vez clasificados e autorizados, os establecementos inscribiranse no Rexistro de Empresas e Actividades Turísticas, tal como se sinala no Decreto 82/1987, do 26 de marzo, e incluiranse nas guías oficiais e demais publicacións editadas pola Secretaría Xeral para o Turismo e a Sociedade de Imaxe e Promoción Turística de Galicia, S.A.</p>
<p>Artigo 16º</p>
<p>As modificacións das instalacións, fixas ou provisionais, da zona dedicada a hóspedes, que se produzan despois da apertura do establecemento e que poidan afectar á súa estructura, clasificación e capacidade deberanse notificar previamente para a súa autorización, se procede, ó servicio provincial de Turismo correspondente. As solicitudes para as ditas modificacións formalizaranse segundo o modelo do anexo II.</p>
<p>Artigo 17º</p>
<p>Ós establecementos de turismo rural seralles de aplicación os réximes de prezos, facturación, reservas, publicidade e cambios de titularidade establecidos con carácter xeral para tódolos establecementos turísticos na normativa turística vixente.</p>
<p>Artigo 18º</p>
<p>1.-Os titulares dos establecementos de turismo rural están obrigados a comunicarlle ó servicio provincial de Turismo correspondente o cesamento da súa actividade turística no prazo de 15 días, contados con anterioridade á data prevista para o cesamento para que lles sexa autorizada a baixa. As ditas comunicacións formalizaranse segundo o modelo do anexo III.</p>
<p>2.-Establécese a baixa de oficio cando a Administración turística teña constancia do cesamento da actividade ó longo de tres meses continuados sen causa xustificada. Nese caso poderá incoarse o correspondente expediente sancionador por incumprimento do establecido no apartado 1 deste artigo.</p>
<p>Artigo 19º</p>
<p>1.-Os establecementos beneficiarios de subvencións da Administración turística quedarán no momento en que esta lles expida a súa autorización de apertura automaticamente adscritos á Central de Reservas de Aloxamentos de Turismo Rural da Sociedade de Imaxe e Promoción Turística de Galicia, S.A., debendo cumpri-las obrigas derivadas da tal adscrición. Non poderán cesar nin interrumpe-la súa actividade turística, debendo permanecer en funcionamento mentres dure o compromiso contraído de dedicarse a aloxamento de turismo rural.</p>
<p>2.-O incumprimento desta obriga dará lugar á baixa e cancelación da súa inscrición no Rexistro de Empresas de Actividades Turísticas, iniciándose a continuación o expediente de reintegro da subvención, sen prexuízo da incoación dun expediente sancionador por inobservancia do apartado 1 deste artigo.</p>
<p>Artigo 20º</p>
<p>1.-Os titulares dos establecementos beneficiarios de subvencións da Administración turística están obrigados a asistir ós cursos de formación ou reciclaxe que periodicamente organice a Secretaría Xeral para o Turismo.</p>
<p>2.-Os establecementos de turismo rural serán prioritarios para a adscrición de alumnos do Centro Superior de Hostelería de Galicia para a realización de prácticas, no tempo e condicións establecidas polo dito centro.</p>
<p>Artigo 21º</p>
<p>Os establecementos de turismo rural están suxeitos ó establecido na orde do Ministerio do Interior do 14 de febreiro de 1992, sobre libros-rexistro e partes de entrada de viaxeiros.</p>
<p>Disposicións transitorias</p>
<p>Primeira</p>
<p>Tódolos establecementos de turismo rural en funcionamento na data de entrada en vigor desta orde deberán, ata a data límite do 31 de decembro de 1997, adecuar e regulariza-la súa situación, adap</p>
<p>tándoa ós requisitos e prescricións que se conteñan nesta. Para estes efectos os servicios provinciais de Turismo comunicaranlle ós seus titulares a documentación que teñen que presentar para acredita-la súa adecuación e consideraranse prioritarios para seren beneficiarios nas convocatorias de axudas que se establezan específicamente para estes fins.</p>
<p>Segunda</p>
<p>A Secretaría Xeral para o Turismo, logo de proposta do servicio provincial de Turismo correspondente, poderá dispensa-los establecementos existentes na data de entrada en vixencia desta orde da obriga sinalada na disposición anterior, cando a adaptación non se poida realizar debido a dificultades derivadas da propia estructura da edificación.</p>
<p>Terceira</p>
<p>Os establecementos que dentro do prazo anteriormente citado non presentaren perante os servicios provinciais de Turismo a documentación por estes requirida, serán reclasificados de oficio no grupo e categoría que lles corresponda de acordo coas demais normativa turística vixente.</p>
<p>Cuarta</p>
<p>As casas de labranza beneficiarias do programa «Vacacións en Casas de Labranza» que na data de entrada en vixencia desta orde non teñan realizada a adecuación das súas instalacións, tal e como sinalaba a disposición transitoria 2ª da Orde do 26 de febreiro de 1992, pola que se establecía a ordenación dos establecementos de turismo rural, e continúen en funcionamento, causarán baixa como aloxamentos rurais e clasificaranse de oficio, se procede.</p>
<p>Disposición derrogatoria</p>
<p>Quedan derrogadas as ordes da Consellería da Presidencia e Administración Pública do 26 de febreiro de 1992 pola que se establece a ordenación dos establecementos de turismo rural, e a do 5 de maio de 1996, pola que se modificaba a anterior.</p>
<p>Disposicións derradeiras</p>
<p>Primeira</p>
<p>Facúltase o secretario xeral para o Turismo para dictar, no ámbito das súas competencias, as resolucións oportunas para o desenvolvemento desta disposición.</p>
<p>Segunda</p>
<p>Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 2 de xaneiro de 1995.</p>
<p>Dositeo Rodríguez Rodríguez</p>
<p>Conselleiro da Presidencia e Administración Pública</p>
<p>Sr. Secretario Xeral para o Turismo</p>

