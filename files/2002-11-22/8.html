---
date: '2002-11-22'
id: 1975A
page: 16
number: 226
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 318/2002, do 31 de outubro, polo que se declara a urxente ocupación,
  para efectos de expropiación forzosa, polo Concello de Noia, dos bens e
  dereitos necesarios para a realización das obras do proxecto de construcción
  da estación depuradora de augas residuais de Noia.
range: Decreto
url: 'https://www.xunta.gal/dog/Publicados/2002/20021122/Anuncio1975A_gl.html'
---
<p>O Concello de Noia, en sesión do día vinteoito de xuño de dous mil dous, aprobou o proxecto de expropiación de terreos para a construcción da estación depuradora de augas residuais de Noia, e na mesma sesión, acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa, ó abeiro do disposto no artigo 52 da Lei de expropiación forzosa.</p>
<p>Por parte do concello foi remitida a documentación complementaria para a correcta tramitación do expediente, con data de entrada no rexistro xeral da Consellería de Xustiza, Interior e Relacións Laborais o día dez de setembro de dous mil dous.</p>
<p>Os bens nos que se concreta a declaración de urxente ocupación están determinados no expediente que se someteu a información pública.</p>
<p>A Dirección Xeral de Urbanismo da Consellería de Política Territorial, Obras Públicas e Vivenda emitiu informe favorable. Este informe tivo entrada no rexistro xeral da Consellería de Xustiza, Interior e Relacións Laborais o día cinco de setembro de dous mil dous.</p>
<p>O organismo autónomo Augas de Galicia ratificouse no informe elaborado sobre a localización da estación depuradora de Noia. Esta ratificación tivo entrada no rexistro da Consellería de Xustiza, Interior e Relacións Laborais, o día trece de setembro de dous mil dous.</p>
<p>A Dirección Xeral de Recursos Mariños da Consellería de Pesca e Asuntos Marítimos, emitiu informe favorable sobre a situación. Este informe tivo entrada no rexistro da Consellería de Xustiza, Interior e Relacións Laborais o día dezaseis de outubro de dous mil dous.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, xa que, segundo sinala o concello, a actuación vén dada pola imperiosa necesidade de poder contar cunhas instalacións desa natureza, co fin de poder garanti-la saúde pública dos cidadáns e como medio de conserva-lo ambiente e o hábitat da ría de Noia, posto que a explotación marisqueira constitúe a base económica da maior parte da poboación da vila.</p>
<p>A competencia para a declaración da urxente ocupación correspóndelle ó Consello da Xunta de Galicia, segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude, por proposta do conselleiro de Xustiza, Interior e Relacións Laborais e logo de deliberación do Consello da Xunta de Galicia, na súa</p>
<p>reunión do día trinta e un de outubro de dous mil dous,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a urxente ocupación, polo Concello de Noia, para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución do proxecto de construcción da estación depuradora de augas residuais de Noia.</p>
<p>Santiago de Compostela, treinta e un de outubro de dos mil dous</p>
<p>Manuel Fraga Iribarne</p>
<p>Presidente</p>
<p>Antonio Pillado Montero</p>
<p>Conselleiro de Xustiza, Interior e Relacións Laborais</p>

