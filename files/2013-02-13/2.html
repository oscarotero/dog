---
date: '2013-02-13'
id: CA04-060213-0001
page: 4245
number: 31
agency: Consellería de Economía e Industria
section: III. Outras disposicións.
title: >-
  RESOLUCIÓN do 21 de xaneiro de 2013, da Dirección Xeral de Industria, Enerxía
  e Minas, pola que se establece un calendario para a solicitude de verificación
  de diversos instrumentos de medida no ámbito da metroloxía legal.
range: Resolución
url: >-
  https://www.xunta.gal/dog/Publicados/2013/20130213/AnuncioCA04-060213-0001_gl.html
---
<p>Antecedentes.</p>
    <p>Segundo o artigo 14 do Real decreto 889/2006, do 21 de xullo, polo que se regula o control metrolóxico do Estado sobre os aparellos de medida, quen utilice ou posúa un instrumento de medida en servizo en aplicacións de medida por razón de interese público, saúde e seguranza pública, orde pública, protección do ambiente, protección dos consumidores, recadación de impostos e taxas, cálculo de aranceis, canons e sancións administrativas, realización de peritaxes xudiciais, establecemento das garantías básicas para un comercio leal, e calquera outra que poida establecerse regulamentariamente, estará obrigado a solicitar a verificación nas situacións ou períodos que para isto se establezan na súa regulación específica.</p>
    <p>Na súa consideración, procede o establecemento dun calendario cos prazos máximos para que os titulares dos anteditos instrumentos que, tendo a obriga de se someteren á verificación periódica con anterioridade á publicación desta resolución non o fixesen, soliciten a preceptiva verificación e poida establecerse unha programación axeitada e ordenada das actuacións evitando saturacións e acumulacións puntuais que comprometerían calendarios futuros.</p>
    <p>Consideracións legais e técnicas.</p>
    <p>Primeiro. A Orde do 27 de abril de 1999 que regula o control metrolóxico dos instrumentos de pesaxe de funcionamento non automático (en diante básculas) na súas fases de verificación despois de reparación ou modificación e de verificación periódica establece unha periodicidade bianual para as verificacións.</p>
    <p>Segundo. A Orde ITC/3720/2006, do 22 de novembro, pola que se regula o control metrolóxico do Estado dos sistemas de medida de líquidos distintos da auga, denominados surtidores ou dispensadores (en diante surtidores) establece unha periodicidade anual para as verificacións.</p>
    <p>Terceiro. A Orde ITC/360/2010, do 12 de febreiro, pola que se regula o control metrolóxico do Estado dos sistemas de medida de líquidos distintos da auga, denominados surtidores ou dispensadores destinados á subministración a vehículos automóbiles de substancias non destinadas ao seu uso como combustible (en diante surtidores) establece unha periodicidade anual para as verificacións.</p>
    <p>Cuarto. A Orde ITC/3750/2006, do 22 de novembro, pola que se regula o control metrolóxico do Estado sobre os sistemas de medida en camións cisterna para líquidos de baixa viscosidade (≤20 mPa s) (en diante camións cisterna) establece unha periodicidade anual para as verificacións.</p>
    <p>Quinto. A Orde ITC/3700/2006, do 22 de novembro, pola que se regula o control metrolóxico do Estado dos manómetros dotados, total ou parcialmente, de compoñentes electrónicos, provistos ou non de dispositivos de predeterminación destinados a medir a presión dos pneumáticos dos vehículos a motor (en diante manómetros) establece unha periodicidade anual para as verificacións.</p>
    <p>Sexto. A Orde do 25 de abril de 1995, pola que se regula o control metrolóxico dos manómetros de uso público para pneumáticos de vehículos automóbiles nas súas fases de verificación despois de reparación ou modificación e de verificación periódica (BOE núm. 19, do 19 de maio de 1995) (en diante manómetros) establece unha periodicidade anual para as verificacións.</p>
    <p>Sétimo. A Orde ITC/3701/2006, do 22 de novembro, pola que se regula o control metrolóxico do Estado dos rexistradores de temperatura e termómetros para o transporte, almacenamento, distribución e control de produtos a temperatura controlada (en diante rexistradores de temperatura e termómetros) establece unha periodicidade bianual para as verificacións.</p>
    <p>Oitavo. O Decreto 324/2009, do 11 de xuño, polo que se establece a estrutura orgánica da Consellaría de Economía e Industria dispón no seu artigo 1 que corresponde á devandita consellaría o exercicio das competencias en materia de metroloxía, correspondendo segundo o artigo 28 a dirección, coordinación, planificación, execución, seguimento e control das competencias e funcións da consellaría en materia de metroloxía á Dirección Xeral de Industria, Enerxía e Minas.</p>
    <p>Noveno. O Decreto 78/2011, do 14 de abril, polo que se establece a ordenación das funcións do control metrolóxico do Estado que corresponden á Comunidade Autónoma de Galicia, e se aproba o regulamento de vixilancia e inspección de instrumentos sometidos a control metrolóxico establece que será a Dirección Xeral con competencias en industria quen designe, se for o caso, os organismos notificados, organismos de control metrolóxico e organismos autorizados de verificación metrolóxica.</p>
    <p>Vistos os preceptos e as consideracións legais e técnicas mencionadas e cumpridos os requisitos indicados,</p>
    <footer><p>RESOLVO:</p></footer>
    <p>Establecer o calendario aplicable aos equipamentos ou sistemas que, tendo a obriga de se someteren á verificación periódica con anterioridade á publicación desta resolución, non o fixesen nos prazos legalmente establecidos desde a súa data de posta no mercado ou servizo.</p>
    <p>O calendario aplicarase exclusivamente aos seguintes equipamentos ou sistemas:</p>
    <p>– Básculas.</p>
    <p>– Camións cisterna.</p>
    <p>– Surtidores.</p>
    <p>– Rexistradores de temperatura e termómetros.</p>
    <p>– Manómetros.</p>
    <p>Calendario:</p>
    <p>1. Os titulares de camións cisterna solicitarán a verificación periódica antes do 1 de abril de 2013. Na data da súa primeira verificación, os sistemas de medida sobre camións cisterna deberán dispoñer da súa correspondente avaliación de conformidade, aprobación de modelo e verificación primitiva, ou ben estar regularizados segundo o disposto na disposición única da Orde ITC/3750/2006.</p>
    <p>2. Os titulares de surtidores solicitarán a verificación periódica antes do 1 abril de 2013.</p>
    <p>3. Os titulares de básculas solicitarán a verificación periódica segundo o seguinte cadro:</p>
    <table>
     <tbody>
      <tr>
       <td>Alcance</td>
       <td>Data máxima solicitude verificación</td>
      </tr>
      <tr>
       <td>Ata 60 kg</td>
       <td>Antes do 1 de decembro de 2013</td>
      </tr>
      <tr>
       <td>Entre 61 kg e 1.500 kg</td>
       <td>Antes do 1 de setembro de 2013</td>
      </tr>
      <tr>
       <td>Entre 1.501 kg e 20.000 kg</td>
       <td>Antes do 1 de xuño de 2013</td>
      </tr>
      <tr>
       <td>Máis de 20.000 kg</td>
       <td>Antes do 1 de abril de 2013</td>
      </tr>
     </tbody>
    </table>
    <p>4. Os titulares de rexistradores de temperatura e termómetros solicitarán a verificación periódica antes do 1 de abril de 2013.</p>
    <p>5. Os titulares de manómetros solicitarán a verificación periódica antes do 1 de abril de 2013. En caso de estacións de servizo, e de ser posible, a solicitude farase conxuntamente coa dos surtidores.</p>
    <p>En función das solicitudes recibidas, as verificacións programaranse para se efectuaren como máximo antes do fin do primeiro trimestre de 2014.</p>
    <p>Santiago de Compostela, 21 de xaneiro de 2013</p>
    <footer><p>Ángel Bernardo Tahoces<br>Director xeral de Industria, Enerxía e Minas</p></footer>

