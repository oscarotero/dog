---
date: '2014-06-18'
id: C141-060614-0007
page: 27754
number: 115
agency: Portos de Galicia
section: VI. Anuncios. a) Administración autonómica.
title: >-
  RESOLUCIÓN do 5 de xuño de 2014 pola que se fai público o Acordo do Consello
  de Administración do 28 de febreiro de 2014 sobre a limitación de prestadores
  do servizo  portuario  de  amarre e  desamarre  de  buques  nos  portos 
  Ribeira  e A Pobra do Caramiñal, dependentes deste ente público.
range: Resolución
url: >-
  https://www.xunta.gal/dog/Publicados/2014/20140618/AnuncioC141-060614-0007_gl.html
---
<p>Na sesión do día 28 de febreiro de 2014, o Consello de Administración do ente público Portos de Galicia acordou a aprobación da limitación de prestadores do servizo portuario de amarre e desamarre de buques nos portos de Ribeira e A Pobra do Caramiñal, dependentes do ente público Portos de Galicia, conforme os termos seguintes:</p>
    <p>Desde antigo, a prestación do servizo de amarre e desamarre de buques nos portos de Sada, Ribeira e A Pobra do Caramiñal é efectuado polos propios consignatarios, sen unha regulación precisa e formal, situación que antigamente non representaba problema pero que, na actualidade, coa entrada en vigor da numerosa normativa referente á seguridade e vixilancia nos portos, á prevención de riscos laborais, á implantación de plans de emerxencia, etc., non é posible por supor unha dispersión e heteroxeneidade nas condicións da prestación do servizo, dificultades na coordinación, supervisión e control do servizo por parte de Portos de Galicia e demais organismos competentes, etc.</p>
    <p>En consecuencia, no ano 2006 procedeuse á regularización do dito servizo, e dado o reducido número de buques que o demandaban nos mencionados portos, considerouse conveniente limitar a un o número de prestadores do servizo para todos os portos citados, xa que, por unha parte, é a forma de posibilitar a rendibilidade da prestación dun servizo dotado de todos os elementos materiais e persoais necesarios e, por outra, dado que o servizo se presta en todos eles nun único peirao, conséguense evitar interferencias e posibles riscos pola actividade simultánea nun mesmo peirao de distintos prestadores con medios distintos e modos de operar diferentes, permitindo así un maior control das operacións e das posibles incidencias por parte de Portos de Galicia e demais organismos competentes. Esta limitación aprobouna o Consello de Administración de Portos de Galicia o 2 de maio de 2006.</p>
    <p>Unha vez realizado concurso público aberto para a contratación da prestación do servizo de amarre e desamarre de buques nos portos de Sada, Ribeira e A Pobra do Caramiñal, contratóuselle o servizo á empresa Global Maritime Service, S.L. o 14 de xuño de 2007, por cinco anos prorrogados ata o 14.6.2014.</p>
    <p>Tendo en conta que o contrato está próximo á súa extinción e a necesidade de adaptar os pregos ao Real decreto lexislativo 2/2011, do 5 de setembro, polo que se aproba o texto refundido da Lei de portos do Estado e da mariña mercante (en diante TRLPEMM), procede iniciar un novo proceso de contratación, pero neste caso unicamente nos portos de Ribeira e A Pobra do Caramiñal, dado que en Sada xa non se rexistra tráfico de mercadorías.</p>
    <p>Polo exposto no parágrafo anterior e en cumprimento do disposto no artigo 111.3 do TRLPEMM, procede, con carácter previo á licitación dun novo concurso, revisar a citada limitación de prestación de servizo de amarre e desamarre.</p>
    <p>Tras revisar a limitación de prestación do amarre e desamarre nos portos de Sada, Ribeira e A Pobra do Caramiñal, considérase que persisten os motivos expostos no 2006 e que derivaron na limitación aprobada no Consello de Administración do 2.5.2006, salvo no relativo aos portos, que neste caso serían unicamente os de Ribeira e A Pobra do Caramiñal, polo que se considera oportuno aprobar novamente a citada limitación.</p>
    <p>En aplicación do artigo 111.4 do TRLPEMM, como resultado da limitación que se propón aprobar, será necesario que o outorgamento da autorización de prestación do servizo se realice mediante concurso público, de acordo co establecido no artigo 115 do TRLPEMM, logo da elaboración do prego correspondente.</p>
    <p>De acordo co exposto nos parágrafos anteriores, o Consello de Administración de Portos de Galicia acordou:</p>
    <p>Primeiro. Manter a limitación de prestadores do servizo portuario de amarre e desamarre nos portos de Ribeira e A Pobra do Caramiñal a un único prestador que dea servizo a ambos os portos.</p>
    <p>Segundo. Iniciar o proceso de licitación, mediante concurso, tras a adaptación do prego de bases e de prescricións técnicas ao TRLPEMM.</p>
    <p>Esta resolución pon fin á vía administrativa e contra ela cabe interpor recurso contencioso-administrativo ante a Sala do Contencioso-Administrativo do Xulgado do Contencioso-Administrativo de Santiago de Compostela da dita orde xurisdicional, no prazo de dous meses contados a partir do día seguinte ao da publicación do presente acordo, consonte o establecido no artigo 46.1 da Lei 29/1998, do 13 de xullo, reguladora da xurisdición contencioso-administrativa, sen prexuízo de que os interesados poidan executar o recurso potestativo de reposición, ante o mesmo órgano que ditou o acordo, no prazo dun mes contado desde o día seguinte ao da publicación.</p>
    <p>Todo o cal se publica para xeral coñecemento.</p>
    <p>Santiago de Compostela, 5 de xuño de 2014</p>
    <footer><p>José Juan Durán Hermida<br>Presidente de Portos de Galicia</p></footer>

