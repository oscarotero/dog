---
date: '2019-11-21'
id: G0534-141119-0002
page: 49572
number: 222
agency: 'Consellería de Educación, Universidade e Formación Profesional'
section: IV. Oposicións e concursos.
title: >-
  ORDE do 13 de novembro de 2019 pola que se convoca concurso de traslados
  específico, entre persoal funcionario docente do corpo de mestres e do corpo
  de profesores de ensino secundario, para cubrir prazas nos centros específicos
  de educación e promoción de adultos.
range: Orde
url: >-
  https://www.xunta.gal/dog/Publicados/2019/20191121/AnuncioG0534-141119-0002_gl.html
---
<p>O Decreto 88/1999, do 11 de marzo, regula a ordenación xeral das ensinanzas de educación de persoas adultas e os requisitos mínimos dos centros. O artigo 23 do citado decreto prevé que a provisión de postos docentes nos centros específicos de educación e promoción de adultos se efectuará a través dun concurso de traslados específico, no cal se terá en conta, entre outros méritos, a experiencia no ensino de adultos en centros EPA, así como a formación acreditada.</p>
    <p>Existindo vacantes nos centros de educación permanente de adultos, a Consellería de Educación, Universidade e Formación Profesional dispuxo convocar concurso de traslados de acordo coas seguintes bases:</p>
    <p>Primeira. <em>Obxecto</em></p>
    <p>1. Convócase concurso de traslados, de acordo coas especificacións que se citan nesta orde, para a provisión de prazas vacantes entre persoal funcionario docente do corpo de mestres (corpo 597) e do corpo de catedráticos e de profesores de ensino secundario (corpo 590). </p>
    <p>2. Este concurso rexerase polas seguintes disposicións: Lei 7/2007, do 12 de abril, do Estatuto básico do empregado público; Lei orgánica 2/2006, do 3 de maio, de educación; Lei orgánica 8/2013, do 9 de decembro, para a mellora da calidade educativa; Real decreto 1284/2002, do 5 de decembro; Real decreto 1834/2008, do 8 de novembro, polo que se definen as condicións de formación para o exercicio da docencia na educación secundaria obrigatoria, o bacharelato, a formación profesional e as ensinanzas de réxime especial e se establecen as especialidades dos corpos docentes de ensino secundario; Real decreto 665/2015, do 17 de xullo, polo que se desenvolven determinadas disposicións relativas ao exercicio da docencia na educación secundaria obrigatoria, o bacharelato, a formación profesional e as ensinanzas de réxime especial, a formación inicial do profesorado e as especialidades dos corpos docentes de ensino secundario; Real decreto 1594/2011, do 4 de novembro, polo que se establecen as especialidades docentes do corpo de mestres que desempeñen as súas funcións nas etapas de educación infantil e de educación primaria reguladas na Lei orgánica 2/2006, do 3 de maio, de educación, parcialmente modificado polo Real decreto 1058/2015, do 20 de novembro; Real decreto 1138/2002, do 31 de outubro; Decreto 140/2006, do 31 de agosto, polo que se determinan os criterios de perda do destino definitivo polo persoal funcionario docente que presta servizos nos centros educativos que imparten ensinanzas distintas das universitarias e o cómputo da antigüidade no centro en función das causas de acceso a el; Real decreto 276/2007, do 23 de febreiro, polo que se aproba o Regulamento de ingreso, accesos e adquisición de novas especialidades nos corpos docentes a que se refire a Lei orgánica 2/2006, do 3 de maio, de educación, e se regula o réxime transitorio de ingreso a que se refire a disposición transitoria décimo sétima da citada lei; Lei 2/2015, do 29 de abril, do emprego público de Galicia; Decreto 79/2010, do 20 de maio, para o plurilingüismo no ensino non universitario de Galicia, e Decreto 88/1999, do 11 de marzo.</p>
    <p>Segunda. <em>Vacantes</em></p>
    <p>As vacantes que se ofertan neste concurso son as que se publican no anexo I desta convocatoria para o corpo de mestres, para os corpos de catedráticos e profesores de ensino secundario, e as resultas que se produzan en cada corpo na resolución do propio concurso.</p>
    <p>Terceira. <em>Participación conxunta de persoal funcionario de distintos corpos ás mesmas vacantes </em></p>
    <p>De conformidade co establecido no punto 5 da disposición adicional oitava da Lei orgánica 2/2006, do 3 de maio, de educación, e no artigo 5 do Real decreto 1364/2010, do 29 de outubro, o persoal funcionario dos corpos de catedráticos de ensino secundario participará no concurso de provisión de postos conxuntamente co persoal funcionario do corpo de profesores de ensino secundario, ás mesmas vacantes, sen prexuízo dos méritos específicos que lle sexan de aplicación pola súa pertenza ao mencionado corpo de catedráticos. </p>
    <p>Cuarta. <em>Participación voluntaria</em></p>
    <p>Poderá participar neste concurso, a prazas correspondentes ás especialidades de que sexan titulares, o seguinte persoal funcionario docente do corpo de mestres e do corpo de catedráticos e de profesores de ensino secundario.</p>
    <p>1. Poderá participar con carácter voluntario neste concurso de traslados:</p>
    <p>a) O persoal funcionario docente que estea en situación de servizo activo con destino definitivo en centros dependentes da Consellería de Educación, Universidade e Formación Profesional, sempre que, de conformidade co establecido no número 6 da disposición adicional sexta da Lei orgánica 2/2006, do 3 de maio, transcorresen ao termo deste curso académico polo menos dous anos desde a toma de posesión do último destino definitivo.</p>
    <p>Enténdese tamén que está en servizo activo na Comunidade Autónoma de Galicia en 31 de agosto de 2020 o persoal docente que, desde un destino definitivo na Comunidade Autónoma de Galicia, accedeu a un posto docente no estranxeiro e que debe incorporarse obrigatoriamente a esta comunidade no próximo curso académico.</p>
    <p>b) O persoal funcionario docente que se atope en situación de servizos especiais, ou en excedencia por coidado familiares, expresamente declarados como tales, desde centros actualmente dependentes da Consellería de Educación, Universidade e Formación Profesional, sempre que transcorresen ao remate deste curso académico polo menos dous anos desde a toma de posesión do último destino definitivo.</p>
    <p>c) O persoal funcionario docente que se atope en situación de excedencia voluntaria declarada desde centros actualmente dependentes da Consellería de Educación, Universidade e Formación Profesional sempre que leven polo menos un ano nesa situación en 31 de agosto de 2020, e dous anos, se for o caso, no destino definitivo desde o que lle foi concedida a excedencia.</p>
    <p>d) O persoal funcionario docente que se atope en situación de suspensión declarada desde centros actualmente dependentes da Consellería de Educación, Universidade e Formación Profesional, sempre que en 31 de agosto de 2020 transcorrese o tempo de duración da sanción disciplinaria de suspensión.</p>
    <p>e) O profesorado en expectativa de destino durante o curso 2019/20 que dependan organicamente da Consellería de Educación, Universidade e Formación Profesional. </p>
    <p>2. Para os efectos previstos no número 1, enténdese como data de finalización do curso académico a do 31 de agosto de 2020.</p>
    <p>3. Requisito de acreditación de coñecemento da lingua galega. </p>
    <p>Na especialidade de educación primaria do corpo de mestres, nas de Xeografía e Historia e Bioloxía e Xeoloxía do corpo de profesores de ensino secundario será requisito imprescindible estar en posesión do certificado de lingua galega 4 (Celga 4), ter superado o curso de perfeccionamento de lingua galega, ter a validación correspondente ou telo superado a través de proba libre. Para estes únicos efectos entenderase que reúnen este requisito as persoas que superasen a proba de coñecementos de lingua galega no procedemento selectivo de acceso ao corpo de mestres ou de profesores de ensino secundario.</p>
    <p>Quinta. <em>Forma de participación </em></p>
    <p>1. Aínda cando se concurse por máis dunha especialidade, o persoal concursante presentará unha única solicitude, que se imprimirá unha vez cubertos os datos de participación no concurso a través do enderezo web https:// www.edu.xunta.es/cxt </p>
    <p>Lémbrase que para acceder a este servizo web é preciso ter conta de correo electrónico no dominio edu.xunta.es, polo que quen non a teña deberá solicitala a través da páxina web https://www.edu.xunta.es/contausuario/ </p>
    <p>2. No suposto de participar no concurso de traslados por máis dun corpo presentarase unha solicitude por cada corpo polo que se participa. </p>
    <p>3. Persoal que completou o expediente persoal na base de datos. </p>
    <p>Ao acceder á aplicación informática do concurso, o persoal que incorporou os datos persoais conforme a petición que lle foi formulada no seu momento pola Subdirección Xeral de Recursos Humanos encontrarase cos méritos alegados que foron validados, verá os méritos que lle son baremables e os que non son considerados para os efectos de baremo, e ofreceráselle unha puntuación para o concurso.</p>
    <p>Nos números 6.1 e 6.3 do anexo II desta convocatoria, o persoal que participou nos concursos de traslados convocados pola Orde do 8 de novembro de 2010 (DOG do 16 de novembro), ou posteriores, concorrerá coa puntuación que nestes números lle foi outorgada pola comisión de avaliación no último concurso en que participou, podendo presentar para a súa consideración novos méritos que estean perfeccionados con posterioridade ao remate do prazo de solicitude da última convocatoria en que participou.</p>
    <p>De estar conforme co baremo que se lle propón e non querer alegar ningún novo mérito, imprimirase a instancia e presentarase conforme as normas xerais recollidas na base vixésimo primeira. </p>
    <p>De alegar algún novo mérito, farase constar no enderezo web www.edu.xunta.es/datospersoais. A través deste enderezo poderá xerar unha instancia coas alegacións introducidas, que deberá presentar xunto coa documentación xustificativa dos méritos alegados (a que se fai referencia no anexo II). Así mesmo, deberá presentar a instancia de participación do concurso de traslados que se xerará a través da aplicación www.edu.xunta.es/cxt. Estas dúas instancias entregaranse conforme as normas recollidas na base décimo primeira. </p>
    <p>4. Persoal que non completou o expediente persoal na base de datos. </p>
    <p>Ao acceder á aplicación informática do concurso, o persoal que non incorporou os datos persoais encontrarase con todos os datos que a Consellería de Educación, Universidade e Formación Profesional ten informatizados do seu expediente persoal, verá cales deles son considerados para efectos de concurso e cales non, e a puntuación que lle corresponde por cada subepígrafe do baremo en función dos datos que constan no expediente, agás nas epígrafes 6.1 e 6.3 do anexo II desta convocatoria. </p>
    <p>De estar o expediente incompleto, o persoal concursante interesado completarao na base de datos, e imprimirá a instancia e a folla de alegacións que xera a propia aplicación informática, e xunto coa documentación xustificativa a que se fai referencia nos anexo II, entregaraas conforme as normas recollidas na base décimo primeira. </p>
    <p>5. En todo caso, o persoal participante no concurso que alegue méritos nos puntos 6.1 e 6.3 do anexo II imprimirá a folla correspondente a estes méritos da aplicación informática e, xunto cos documentos xustificativos, remitiraa, dentro do prazo establecido na base común décimo segunda, á comisión avaliadora sita na Inspección Educativa de Santiago de Compostela, rúa da Besada, San Lázaro, 107, código postal 15703. </p>
    <p>6. Cando as novas alegacións sexan validadas pola comisión baremadora, aparecerá na aplicación informática do concurso de traslados a nova baremación resultante dos méritos alegados. </p>
    <p>7. O persoal docente que presentase os méritos a que se refiren as subepígrafes 5 e 6 desta base no concurso xeral de traslados convocado pola Orde do 8 de outubro de 2019 (DOG do 21 de outubro), non terá que volver presentar a mesma documentación neste concurso específico.</p>
    <p>8. A instancia dirixirase á Dirección Xeral de Centros e Recursos Humanos da Consellería de Educación, Universidade e Formación Profesional, sen prexuízo do establecido na subepígrafe 7 desta base. </p>
    <p>9. Aínda cando se concorra a prazas de diferentes especialidades, soamente poderá obterse un único destino. </p>
    <p>Sexta. <em>Dereito preferente a centro </em></p>
    <p>Con ocasión de vacante no corpo docente polo cal se participa, terá dereito preferente para obter destino definitivo no mesmo centro en que tivese destino definitivo o profesorado que, encontrándose nalgún dos supostos que se indican, reúna as condicións establecidas nesta convocatoria e pola orde de prelación en que neles se relaciona: </p>
    <p>1. Por supresión da praza ou posto que desempeñaba con carácter definitivo nun centro, ata que obteña outro destino definitivo. </p>
    <p>2. Por modificación da praza ou posto que desempeñaba con carácter definitivo nun centro, ata que obteña outro destino definitivo. </p>
    <p>3. Por desprazamento dos seus centros por insuficiencia total de horario ou por dispoñer de menos de cinco sesións lectivas da súa especialidade que poidan ser asumidas por profesorado doutro departamento, nas mesmas condicións que os titulares dos postos suprimidos. </p>
    <p>Neste suposto está incluído o profesorado que resultou desprazado a outro centro por traslado de ensinanzas e que durante os seis anos seguintes á realización do dito traslado ten dereito preferente ao seu centro de orixe en calquera das especialidades de que sexa titular, conforme o establecido no artigo 10 do Decreto 140/2006, do 31 de agosto. </p>
    <p>4. Para o profesorado dos corpos de catedráticos de ensino secundario, profesores de ensino secundario por adquisición de novas especialidades, ao abeiro do disposto nos reais decretos 850/1993, do 4 de xuño, 334/2004, do 27 de febreiro, e 276/2007, do 23 de febreiro, para obter un posto da nova especialidade adquirida no centro onde tivese destino definitivo. Unha vez obtido o novo posto, só se poderá exercer este dereito con ocasión da adquisición doutra nova especialidade. </p>
    <p>Sétima. <em>Forma de exercer o dereito preferente a centro </em></p>
    <p>Para exercer o dereito preferente a centro, a interesada ou interesado deberá poñer na terceira folla da solicitude o código do centro en que exerce o dereito preferente se se produce a vacante. Na mesma folla marcará cun X o suposto polo que exerce este dereito e consignará, tamén na mesma folla, no tipo de praza, a especialidade ou especialidades de que é titular ou para as cales está habilitado. </p>
    <p>Sen prexuízo do anterior, o persoal que exerce o dereito preferente a centro poderá exercer na mesma solicitude o dereito preferente a localidade e poderá exercelo a zona educativa e/ou incluír outras peticións de centros ou localidades, se desexa concursar a elas fóra do dereito preferente. </p>
    <p>Oitava. <em>Dereito preferente á localidade ou zona educativa </em></p>
    <p>Conforme o establecido nos artigos 12.c) e 19 do Real decreto 1364/2010, do 29 de outubro, o persoal funcionario que teña dereito preferente a obter destino nunha localidade ou, no caso de mestres, zona educativa determinada, se desexa facer uso deste dereito ata que alcance aquel, deberá participar en todas as convocatorias que, para estes efectos, sexan realizadas pola Consellería de Educación, Universidade e Formación Profesional. De non participar, terase por decaído no dereito preferente. </p>
    <p>Terá este dereito preferente, con ocasión de vacante, o persoal funcionario de carreira que se encontre nalgún dos supostos que se indican e pola orde de prelación en que estes se relacionan: </p>
    <p>1. Por supresión ou modificación da praza ou posto de traballo que desempeñaba con carácter definitivo nun centro. </p>
    <p>2. Por desprazamento do seu centro por insuficiencia total de horario, nas mesmas condicións que os titulares de postos suprimidos. Neste punto está incluído tamén o profesorado que estea prestando servizos no seu centro noutra especialidade por non ter ningunha hora ou menos de cinco na súa. </p>
    <p>En todo caso, considérase profesorado desprazado por falta de horario o que, como consecuencia de traslado de ensinanzas, non puido quedar adscrito definitivamente no centro receptor, segundo dispón o artigo 7.3 do Decreto 140/2006, do 31 de agosto, polo que se determinan os criterios de perda do destino definitivo polo persoal funcionario docente. </p>
    <p>3. Por desempeñar outro posto na Administración pública, con perda da praza docente que desempeñaba con carácter definitivo, e sempre que cesase no último posto. </p>
    <p>4. Por reincorporación á docencia en España, de conformidade cos artigos 10.6 e 14.4 do Real decreto 1138/2002, do 31 de outubro, polo que se regula a Administración do Ministerio de Educación no exterior, por finalización da adscrición en postos ou prazas no exterior ou por algunha outra das causas legalmente establecidas. </p>
    <p>5. En virtude de execución de sentenza ou resolución de recurso administrativo. </p>
    <p>6. Os que, tras teren sido declarados xubilados por incapacidade permanente, tivesen sido rehabilitados para o servizo activo. </p>
    <p>Novena. <em>Forma de exercer o dereito preferente a localidade e/ou zona educativa </em></p>
    <p>O persoal docente pertencente ao corpo de mestres poderá exercer este dereito necesariamente na localidade de que dimana o dereito e poderá exercelo, igualmente, en calquera outra ou en todas as localidades do ámbito da zona. O restante profesorado poderá exercer o dereito preferente á localidade onde tivo o último destino definitivo. </p>
    <p>Para exercer o dereito preferente a localidade e/ou zona educativa, a interesada ou interesado deberá formalizar na cuarta folla da solicitude o código da localidade e, se é o caso, da zona en que exerce o dereito preferente se se produce a vacante. Na mesma folla marcará cun X o suposto polo que exerce este dereito e consignará, tamén na mesma folla, no tipo de praza, a especialidade ou especialidades de que é titular ou para as cales está habilitado. </p>
    <p>O persoal docente que exerza este dereito preferente deberá na páxina 7 da instancia, nos recadros de centro ou localidade, especificar por orde de prioridade os códigos dos centros ou localidades en que exerce este dereito, especificando no recadro correspondente referido a tipo de praza as siglas DPL, que significan dereito preferente a localidade. Nestes casos no tipo de praza non se porá o código da especialidade. </p>
    <p>Sen prexuízo do anterior, o persoal que exerce o dereito preferente a localidade e/ou zona educativa poderá realizar outras peticións de centros ou localidades, se desexa concursar a elas fóra do dereito preferente, e que virán sempre consignadas con posterioridade ás peticións en que se exerce o dereito preferente. </p>
    <p>Nestas peticións, no recadro tipo de praza especificarase o código da especialidade. </p>
    <p>Décima. <em>Data en que deben reunirse os requisitos de participación e de méritos</em> </p>
    <p>Todos os requisitos de participación, sen prexuízo do establecido na base común décimo segunda, así como os méritos alegados, deben reunirse na data de finalización do prazo de presentación de instancias, acreditándose na forma en que se establece nesta convocatoria. </p>
    <p>Décimo primeira. <em>Presentación de solicitudes </em></p>
    <p>As solicitudes dirixiranse á Dirección Xeral de Centros e Recursos Humanos da Consellería de Educación, Universidade e Formación Profesional, e poderán presentarse:</p>
    <p>a) No Rexistro Xeral da Xunta de Galicia.</p>
    <p>b) Nos rexistros provinciais dos departamentos territoriais da Xunta de Galicia.</p>
    <p>c) Na secretaría do centro educativo en que presta servizos o persoal concursante.</p>
    <p>d) En calquera dos lugares previstos no artigo 16.4 da Lei 39/2015, do 1 de outubro, do procedemento administrativo común das administracións públicas.</p>
    <p>Sen prexuízo do anterior, deberá terse en conta que, para outros efectos distintos do concurso de traslados, as secretarías dos centros docentes non son unha das oficinas en que poden presentarse documentos dirixidos a calquera organismo público, de conformidade co disposto no artigo 16 da Lei 39/2015, do 1 de outubro, do réxime xurídico das administracións públicas e do procedemento administrativo común. </p>
    <p>Décimo segunda. <em>Prazo de solicitudes </em></p>
    <p>O prazo de presentación de solicitudes e documentos será de quince (15) días hábiles contados desde o día seguinte ao da publicación desta convocatoria no DOG. Finalizado este prazo, non se admitirá ningunha nova solicitude nin a modificación das presentadas. Non se computarán como días hábiles os sábados, domingos e os días festivos.</p>
    <p>Décimo terceira. <em>Forma de realizar as peticións</em></p>
    <p>O persoal asinante da solicitude deberá manifestar nela, de modo expreso, que reúne os requisitos exixidos na convocatoria, e consignar os centros que solicite por orde de preferencia, cos números de código e especialidade que figuran no anexo I a esta orde.</p>
    <p>Décimo cuarta. <em>Comisión de avaliación</em></p>
    <p>1. Para a avaliación dos méritos alegados polos concursantes, no que se refire aos puntos 6.1 e 6.3 do anexo I desta orde, a Dirección Xeral de Centros e Recursos Humanos da Consellería de Educación, Universidade e Formación Profesional designará a mesma comisión que resulte para o concurso de traslados convocado pola Orde do 8 de outubro de 2019 (DOG do 21 de outubro).</p>
    <p>Poderá asistir ás reunións da comisión avaliadora un representante de cada organización sindical con presenza na mesa sectorial docente non universitaria, con voz e sen voto.</p>
    <p>A comisión avaliadora poderá solicitar o asesoramento que considere oportuno.</p>
    <p>Os membros da comisión estarán suxeitos ás causas de abstención e recusación establecidas nos artigos 23 e 24 da Lei 40/2015, do 1 de outubro, de réxime xurídico do sector público.</p>
    <p>Esta comisión avaliadora terá a súa sede na Inspección Educativa de Santiago de Compostela, sita na rúa da Besada, San Lázaro, 107, código postal 15703.</p>
    <p>A asignación de puntuación que corresponde aos concursantes, polos restantes puntos do baremo de méritos, será levada a efecto por unha comisión constituída por persoal funcionario destinado na Consellería de Educación, Universidade e Formación Profesional. Estas comisións estarán cualificadas na categoría primeira, para os efectos do previsto no Decreto 144/2001, do 7 de xuño (DOG do 25 de xuño), modificado polo Decreto 144/2008, do 26 de xuño (DOG do 18 de xullo).</p>
    <p>Décimo quinta. <em>Criterios de prioridade na adxudicación de destinos </em></p>
    <p>1. Dereito preferente a centro.</p>
    <p>a) O dereito preferente a centro recollido no artigo 16 do Real decreto 1364/2010, do 29 de outubro, implica, en canto á obtención de destino, unha prelación respecto aos participantes que exerzan o dereito preferente a localidade e zona educativa. </p>
    <p>b) Entre varios dereitos preferentes ao mesmo centro a prelación virá determinada pola orde en que os supostos se relacionan na base sexta desta convocatoria. </p>
    <p>c) Se hai dous ou máis participantes con dereito a centro que participan polo mesmo punto, a prioridade virá determinada pola maior puntuación total na aplicación do baremo de méritos. </p>
    <p>d) No caso de que se producisen empates na puntuación total, utilizarase como primeiro criterio de desempate o maior tempo de servizos efectivos como funcionario de carreira no centro. </p>
    <p>e) De resultar necesario, aplicaranse os demais criterios previstos no punto 3 desta base común. </p>
    <p>2. Dereito preferente a localidade ou zona educativa. </p>
    <p>Coa finalidade de establecer o dereito á reserva dunha praza da localidade ou zona educativa, establecerase a seguinte prioridade: </p>
    <p>a) Entre varios dereitos preferentes á mesma localidade a prelación virá determinada pola orde en que os supostos se relacionan na base común oitava desta convocatoria. </p>
    <p>b) Se hai dous ou máis participantes con dereito a localidade que participan polo mesmo punto a prioridade virá determinada pola maior puntuación total na aplicación do baremo de méritos. </p>
    <p>c) No suposto de que se producisen empates no total das puntuacións, aplicaranse os criterios de desempate establecidos no punto terceiro desta base. </p>
    <p>3. Adxudicación ordinaria. </p>
    <p>Sen prexuízo da prioridade determinada polo exercicio dos dereitos preferentes previstos na convocatoria, o concurso resolverase atendendo á puntuación resultante da aplicación do baremo de méritos contido no anexo II.</p>
    <p>No caso de producirse empates no total das puntuacións, estes resolveranse atendendo sucesivamente á maior puntuación en cada un dos puntos do baremo, conforme a orde en que aparecen nel. Se persistir o empate, atenderase á puntuación obtida nas distintas epígrafes pola orde, igualmente, en que aparecen no baremo. En ambos os casos, a puntuación que se tome en consideración en cada epígrafe non poderá exceder a puntuación máxima establecida para cada unha delas no baremo nin, no suposto das subepígrafes, a que corresponda como máximo á epígrafe en que se atopen incluídas. Cando, ao aplicar estes criterios, algunha ou algunhas das subepígrafes alcance a máxima puntuación outorgada á epígrafe a que pertence, non se tomarán en consideración as puntuacións do resto das subepígrafes. De resultar necesario, empregarase como criterio de desempate o ano en que se convocou o procedemento selectivo a través do cal se ingresou no corpo e a puntuación pola que resultou seleccionado. </p>
    <p>Décimo sexta. <em>Reclamacións e renuncias </em></p>
    <p>O persoal concursante poderá presentar reclamacións á resolución provisional, no prazo de cinco días hábiles contados desde o día seguinte ao da publicación da adxudicación de destinos provisionais na páxina web da Consellería de Educación, Universidade e Formación e Profesional. </p>
    <p>Sen prexuízo do parágrafo anterior, o persoal concursante poderá presentar reclamacións á puntuación outorgada, con anterioridade á resolución provisional do concurso, unha vez que se fagan públicas na páxina web desta consellería. </p>
    <p>Igualmente, e no mesmo prazo, o persoal concursante poderá presentar renuncia á súa participación no concurso entendendo que tal renuncia afecta todas as peticións e especialidades consignadas na súa instancia de participación. </p>
    <p>Estas reclamacións ou renuncias presentaranse polos procedementos a que alude a base décimo primeira. </p>
    <p>As persoas que desexen renunciar á súa participación no concurso deberán realizar a renuncia aínda no suposto de que non obtivesen destino na resolución provisional, xa que, de non facelo, poderán obter destino na resolución definitiva. </p>
    <p>Décimo sétima. <em>Resolución definitiva </em></p>
    <p>Consideradas as reclamacións e renuncias a que se refire a base anterior, a Dirección Xeral de Centros e Recursos Humanos procederá a ditar as resolucións definitivas destes concursos de traslados. A dita resolución publicarase no <em>Diario Oficial de Galicia </em>e na páxina web desta consellería (www.edu.xunta.gal/). As prazas adxudicadas na dita resolución son irrenunciables, polo que o persoal participante deberán incorporarse ás prazas obtidas. </p>
    <p>As persoas concursantes que obteñan praza neste concurso nalgunhas das especialidades non relacionadas na base cuarta, punto 3, estarán obrigadas, no prazo de dous anos contados a partir do 1 de setembro de 2020, a obter, polo menos, o certificado de lingua galega 4 (Celga 4), agás que acrediten telo superado con anterioridade ou estar en posesión dalgunha das súas validacións ou homologacións. </p>
    <p>Contra a resolución definitiva, os interesados e as interesadas poderán interpoñer recurso potestativo de reposición no prazo dun mes segundo establecen os artigos 123 e 124 da Lei 39/2015, do procedemento administrativo común das administracións públicas. </p>
    <p>Décimo oitava. Os profesores que obteñan destino definitivo para o curso 2020/21 nesta convocatoria non poderán obter destino no concurso xeral de traslados nin noutros que convoque esta consellería.</p>
    <p>Décimo novena. <em>Actividades</em></p>
    <p>Os profesores que obteñan destino definitivo neste concurso realizarán as actividades propias da educación de persoas adultas, incluídas as ensinanzas recollidas no ordinal 2 do artigo 5 do Decreto 88/1999, do 11 de marzo, e a atención ás ensinanzas nos centros penitenciarios, no Decreto 126/2008, do 19 de xuño (DOG do 23 de xuño).</p>
    <p>Así mesmo, impartirán as ensinanzas de ámbito de coñecemento atribuídas á súa especialidade, conforme o anexo III da Orde do 20 de marzo de 2018 pola que se regula a educación básica para as persoas adultas e se establece o seu currículo na Comunidade Autónoma de Galicia.</p>
    <p>Vixésima. <em>Reingresos ao servizo activo </em></p>
    <p>O profesorado excedente que reingrese ao servizo activo como consecuencia do concurso presentará ante a xefatura territorial de que dependa o centro obtido mediante o concurso de traslados declaración responsable de que non se atopa separado de ningún corpo ou escala da Administración do Estado, das comunidades autónomas ou da local, en virtude de expediente disciplinario, e de non estar inhabilitado para o exercicio de funcións públicas e o certificado negativo de antecedentes penais por delitos sexuais.</p>
    <p>Vixésimo primeira. <em>Toma de posesión</em></p>
    <p>A toma de posesión dos novos destinos terá efectividade administrativa do 1 de setembro de 2020. Non obstante, o profesorado que obteña destino neste concurso deberá permanecer no seu centro de orixe ata que conclúan as actividades imprescindibles previstas para a finalización do curso.</p>
    <p>Vixésimo segunda. <em>Entrada en vigor </em></p>
    <p>Esta orde entrará en vigor o mesmo día da súa publicación no <em>Diario Oficial de Galicia.</em> </p>
    <p>Santiago de Compostela, 13 de novembro de 2019</p>
    <footer><p>Carmen Pomar Tojo<br>Conselleira de Educación, Universidade e Formación Profesional</p></footer>
    <h2>ANEXO I</h2>
    <table>
     <tbody>
      <tr>
       <td>Código e denominación do centro</td>
       <td>Corpo e especialidade</td>
       <td>Nº de&lt;br&gt;vacantes</td>
      </tr>
      <tr>
       <td>15025621. EPA Eduardo Pondal, A&amp;nbsp;Coruña</td>
       <td>590005. Xeografía e Historia
        597038. Educación primaria</td>
       <td>2
        1</td>
      </tr>
      <tr>
       <td>15025751. EPA Santa María de Caranza, Ferrol</td>
       <td>590008. Bioloxía e Xeoloxía
        597032. Lingua estranxeira: Inglés</td>
       <td>1
        1</td>
      </tr>
      <tr>
       <td>15021482. IES San Clemente, Santiago de Compostela</td>
       <td>590003. Latín
        590005. Xeografía e Historia
        590009. Debuxo</td>
       <td>1
        1
        1</td>
      </tr>
      <tr>
       <td>15032650. EPA de Teixeiro, Curtis</td>
       <td>590006. Matemáticas</td>
       <td>1</td>
      </tr>
      <tr>
       <td>27601509. EPA de Albeiros, Lugo</td>
       <td>590005. Xeografía e Historia
        590053. Lingua Galega e Literatura
        597038. Educación primaria</td>
       <td>1
        1
        1</td>
      </tr>
      <tr>
       <td>27020811. EPA de Bonxe, Outeiro de Rei</td>
       <td>590123. Procesos e Produtos en Madeira&lt;br&gt;e&amp;nbsp;Moble
        597038. Educación primaria</td>
       <td>1
        3</td>
      </tr>
      <tr>
       <td>27020823. EPA de Monterroso</td>
       <td></td>
       <td></td>
      </tr>
      <tr>
       <td>32015581. EPA de Ourense</td>
       <td>590004. Lingua Castelá e Literatura
        590005. Xeografía e Historia
        590007. Física e Química
        590011. Inglés
        590019. Tecnoloxía
        597032. Lingua estranxeira: Inglés
        597033. Lingua estranxeira: Francés</td>
       <td>1
        1
        1
        1
        1
        1
        1</td>
      </tr>
      <tr>
       <td>32020771. EPA do Pereiro de Aguiar</td>
       <td></td>
       <td></td>
      </tr>
      <tr>
       <td>36018872. EPA Río Lérez, Pontevedra</td>
       <td>597032. Lingua estranxeira: Inglés</td>
       <td>1</td>
      </tr>
      <tr>
       <td>36018884. EPA Berbés, Vigo</td>
       <td>590002. Grego
        590008. Bioloxía e Xeoloxía
        590010. Francés
        597038. Educación primaria
        590011. Inglés</td>
       <td>1
        1
        1
        1</td>
      </tr>
      <tr>
       <td>36024720. EPA Nelson Mandela, A&amp;nbsp;Lama</td>
       <td>590004. Lingua Castelá e Literatura
        590008. Bioloxía e Xeoloxía
        590011. Inglés
        590053. Lingua Galega e Literatura
        597038. Educación primaria</td>
       <td>1
        1
        1
        1
        2</td>
      </tr>
     </tbody>
    </table>

