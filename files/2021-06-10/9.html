---
date: '2021-06-10'
id: C3Q2-070621-0001
page: 28793
number: 109
agency: Instituto Galego da Vivenda e Solo
section: III. Outras disposicións.
title: >-
  RESOLUCIÓN do 4 de xuño de 2021 pola que se amplía a dotación orzamentaria da
  convocatoria de 2021 de subvencións do Programa do bono de alugueiro social
  para os exercicios 2021 e 2022.
range: Resolución
url: >-
  https://www.xunta.gal/dog/Publicados/2021/20210610/AnuncioC3Q2-070621-0001_gl.html
---
<p>O 20 de xaneiro de 2021 publicouse no Diario Oficial de Galicia a Resolución do 22 de decembro de 2020 pola que se convocan para o ano 2021, con financiamento plurianual, as subvencións do Programa do bono de alugueiro social (códigos de procedemento VI482A e VI482B). </p>
    <p>O punto un do ordinal terceiro da citada resolución establece que as axudas previstas nesta convocatoria se farán efectivas con cargo á aplicación orzamentaria 08.81.451B.480.3 dos orzamentos xerais da Comunidade Autónoma de Galicia, por un importe de 300.000 euros para o ano 2021, 300.000 euros para o ano 2022, 300.000 euros para o ano 2023, 300.000 euros para o ano 2024 e 300.000 euros para o ano 2025.</p>
    <p>Así mesmo, no punto tres do mesmo ordinal prevese que a contía establecida nesta convocatoria poderá ser obxecto de ampliación mediante resolución da persoa titular da Dirección Xeral do Instituto Galego da Vivenda e Solo, que terá efecto logo da súa publicación no Diario Oficial de Galicia, de conformidade co establecido no artigo 30 do Regulamento da Lei 9/2007, do 13 de xuño, de subvencións de Galicia, aprobado polo Decreto 11/2009, do 8 de xaneiro.</p>
    <p>Tendo en conta que na data de hoxe existen remanentes incorporados de fondos finalistas procedentes do reaxuste do convenio de execución do Plan 2018-2021, asinado no seo da comisión bilateral celebrada o 23 de abril de 2021, ao abeiro do artigo 6.5 do Real decreto 106/2018, do 9 de marzo, e máis remanentes de fondos autonómicos procedentes de convocatorias anteriores do bono de alugueiro social, e que o crédito fixado na convocatoria para as anualidades 2021 e 2022 do Programa de bono de alugueiro social é insuficiente para atender as concesións do bono de alugueiro social e mais as concesións dalgunhas prórrogas de convocatorias anteriores, cómpre ampliar o crédito establecido inicialmente.</p>
    <p>De conformidade co ordinal terceiro da Resolución do 22 de decembro de 2020, é competente para ditar esta resolución a persoa titular da Dirección Xeral do Instituto Galego da Vivenda e Solo.</p>
    <p>Polo exposto,</p>
    <h2>RESOLVO:</h2>
    <p>Único. Ampliar a dotación orzamentaria para a convocatoria de subvencións do Programa do bono de alugueiro social para as anualidades 2021 e 2022.</p>
    <p>O incremento da dotación será de 1.486.206,80 euros, polo que a contía máxima das subvencións que se poderán conceder nos exercicios 2021 e 2022 será a seguinte:</p>
    <table>
     <tbody>
      <tr>
       <td>Anualidade</td>
       <td>Aplicación orzamentaria</td>
       <td>Crédito inicial</td>
       <td>Ampliación de crédito</td>
       <td>Crédito total</td>
      </tr>
      <tr>
       <td rowspan="2">2021</td>
       <td>08.81.451B.480.3 
        Prox. 2015 00026-FCA</td>
       <td>300.000,00 €</td>
       <td>146.145,00 €</td>
       <td rowspan="2">1.116.175,90 €</td>
      </tr>
      <tr>
       <td>08.81.451B.480.6 
        Prox. 2020 00003-FFE</td>
       <td>0,00 €</td>
       <td>670.030,90 €</td>
      </tr>
      <tr>
       <td rowspan="2">2022</td>
       <td>08.81.451B.480.3 
        Prox. 2015 00026-FCA</td>
       <td>300.000,00 €</td>
       <td>0,00 €</td>
       <td rowspan="2">970.030,90 €</td>
      </tr>
      <tr>
       <td>08.81.451B.480.6 
        Prox. 2020 00003-FFE</td>
       <td>0,00 €</td>
       <td>670.030,90 €</td>
      </tr>
     </tbody>
    </table>
    <p>Esta ampliación non implica a modificación do prazo para presentar solicitudes nin o inicio dun novo cómputo do prazo máximo para resolver.</p>
    <p>Esta resolución producirá efectos desde o día seguinte ao da súa publicación no Diario Oficial de Galicia.</p>
    <p>Santiago de Compostela, 4 de xuño de 2021</p>
    <footer><p>Heriberto García Porto<br>Director xeral do Instituto Galego da Vivenda e Solo</p></footer>

