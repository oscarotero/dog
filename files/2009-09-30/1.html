---
date: '2009-09-30'
page: 15
number: 192
agency: 'CONSELLERÍA DE MEDIO AMBIENTE, TERRITORIO E INFRAESTRUTURAS'
section: III. OUTRAS DISPOSICIÓNS
title: >-
  Orde do 28 de setembro de 2009 pola que se amplía o prazo dos artigos 3.1º e
  13.1º da Orde do 27 de febreiro de 2009 pola que se convoca e se regula o
  réxime de concesión de axudas a pemes de Galicia para o financiamento de
  investimentos encamiñados á redución de emisións de gases de efecto
  invernadoiro.
range: Orde
---
<p>A Consellería de Medio Ambiente e Desenvolvemento Sostible mediante a Orde do 27 de febreiro de 2009 convocou e regulou o réxime de concesión de axudas a pemes de Galicia para o financiamento de investimentos encamiñados á redución de emisións de gases de efecto invernadoiro (DOG número 49, do 11 de marzo).</p>
<p>O artigo 3 (actuacións subvencionables) da dita orde establece que:</p>
<p>«1. Serán susceptibles de subvención os investimentos iniciados no ano 2009 e realizados ao longo dos anos 2009-2010.</p>
<p>As accións que se realicen soamente ao longo do ano 2009 deberán estar enteiramente executadas antes do 1 de outubro de 2009, e as que se prolonguen ata 2010, deberan terse executado antes do 1 de outubro deste ano».</p>
<p>Así mesmo, o artigo 13 (acreditación de traballos realizados) no seu parágrafo 1 establece que:</p>
<p>«Con carácter previo á percepción dos pagamentos, o representante da empresa beneficiaria deberá formular baixo a súa responsabilidade a conta xustificativa do gasto, acompañada de orixinal ou copia compulsada das facturas, xustificantes bancarios, transferencia de crédito (agás no que se refire aos pagamentos á Seguridade Social, Axencia Tributaria e Xunta de Galicia, no que sería exixible o documento de ingreso que proceda), ou calquera outro documento con validez xurídica que xustifique o investimento solicitado e o cumprimento do obxecto da subvención pública. Esta conta e xustificantes deberán presentarse antes do 15 de outubro de 2009 ou de 2010, segundo a anualidade que corresponda, ante a Dirección Xeral de Desenvolvemento Sostible co fin de que esta outorgue, se procede, a súa conformidade.</p>
<p>Considerarase gasto realizado o que foi efectivamente pagado con anterioridade á finalización do período de xustificación determinado».</p>
<p>Como consecuencia da dilatación do procedemento de concesión, considérase necesario ampliar os prazos dos anteditos artigos.</p>
<p>De acordo co novo Decreto 316/2009, do 4 de xuño, polo que se establece a estrutura orgánica da Consellería de Medio Ambiente, Territorio e Infraestruturas as competencias do director xeral de Desenvolvemento Sostible pasan a depender do secretario xeral de Calidade e Avaliación Ambiental, no relativo á Orde do 27 de febreiro de 2009 pola que se convoca e se regula o réxime de concesión de axudas a pemes de Galicia para o financiamento de investimentos encamiñados á redución de gases de efecto invernadoiro.</p>
<p>De acordo con isto, e en uso das atribucións que me confire o artigo 34 da Lei 1/1983, de febreiro, reguladora da Xunta e da súa Presidencia, en relación cos artigos 27.30º e 30 do Estatuto de autonomía para Galicia,</p>
<p>DISPOÑO:</p>
<p>Artigo 1º.-Ampliación de prazo.</p>
<p>Ampliar ata o día 30 de novembro de 2009 o prazo previsto no artigo 3 da Orde do 27 de febreiro de 2009 para que estean enteiramente executadas as accións que se realicen soamente ao longo do ano 2009, manténdose a mesma data de execución (1 de outubro de 2010) para as que se prolonguen ata 2010.</p>
<p>Artigo 2º.-Modificación do artigo 13 (acreditación de traballos realizados) da Orde do 27 de febreiro de 2009.</p>
<p>Os dous primeiros parágrafos do apartado 1 do artigo 13 da Orde do 21 de febreiro de 2009 quedan redactados do seguinte xeito:</p>
<p>«Con carácter previo á percepción dos pagamentos, o representante da empresa beneficiaria deberá formular baixo a súa responsabilidade a conta xustificativa do gasto, acompañada de orixinal ou copia compulsada das facturas, xustificantes bancarios, transferencia de crédito (agás no que se refire aos pagamentos á Seguridade Social, Axencia Tributaria e Xunta de Galicia, no que sería exixible o documento de ingreso que proceda), ou calquera outro documento con validez xurídica que xustifique o investimento solicitado e o cumprimento do obxecto da subvención pública. Esta conta e xustificantes deberán presentarse antes do 30 de novembro de 2009 para as accións que se realicen enteiramente no ano 2009, e do 15 de outubro de 2010, as actuacións realizadas ao longo de 2009-2010, ante ao secretario xeral de Calidade e Avaliación Ambiental.</p>
<p>Considerarase gasto realizado o que foi efectivamente pagado con anterioridade á finalización do período de xustificación determinado».</p>
<p>Disposición derradeira</p>
<p>Única.-Entrada en vigor.</p>
<p>Esta disposición entrará en vigor no mesmo día da súa publicación no Diario Oficial de Galicia.</p>
<p>Santiago de Compostela, 28 de setembro de 2009.</p>
<p>Agustín Hernández Fernández de Rojas</p>
<p>Conselleiro de Medio Ambiente, Territorio</p>
<p>e Infraestruturas</p>

