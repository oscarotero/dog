---
date: '2022-07-13'
id: G0657-050722-0003
page: 39724
number: 133
agency: Consellería de Política Social e Xuventude
section: III. Outras disposicións.
title: >-
  ORDE do 4 de xullo de 2022 pola que se modifica a Orde do 20 de decembro de
  2019 pola que se establecen as bases que rexerán o procedemento de concesión
  de axudas para a posta en marcha de casas niño, cofinanciadas polo Fondo
  Europeo de Desenvolvemento Rexional no marco do programa operativo Feder
  Galicia 2014-2020, e se procede á súa convocatoria para os anos 2020, 2021,
  2022 e 2023 (código de procedemento BS403C).
range: Orde
url: >-
  https://www.xunta.gal/dog/Publicados/2022/20220713/AnuncioG0657-050722-0003_gl.html
---
<p>O 18 de febreiro de 2020 publicouse no <em>Diario Oficial de Galicia</em> número 33 a Orde do 20 de decembro de 2019 pola que se establecen as bases que rexerán o procedemento de concesión de axudas para a posta en marcha de casas niño, cofinanciadas polo Fondo Europeo de Desenvolvemento Rexional no marco do programa operativo Feder Galicia 2014-2020, e se procede á súa convocatoria para os anos 2020, 2021, 2022 e 2023 (código de procedemento BS403C).</p>
    <p>Esta convocatoria de axudas está dirixida á posta en marcha, a partir do ano 2020 ao 2023, de experiencias piloto destinadas á atención de nenas e nenos de ata tres anos de idade, mediante o establecemento dunha casa niño, nos núcleos rurais do territorio da Comunidade Autónoma de Galicia en que non exista ningún outro recurso de atención continuada á infancia de ata tres anos de idade.</p>
    <p>Dentro do marco do compromiso económico da Orde do 20 de decembro de 2019, a presente modificación ten por obxecto incrementar a contía da prima destinada ao apoio destas iniciativas, establecida no número 2 do artigo 7, referido ao tipo de axudas e contías, nun 10 % nas anualidades 2022 e 2023, para promover que as persoas titulares destes proxectos poidan continuar mantendo a viabilidade das casas niño e manter o servizo nunhas condicións óptimas que permitan compensar o incremento experimentado polos prezos das subministracións e outros gastos correntes que repercuten no custo das prazas.</p>
    <p>Así mesmo, para a dotación da suficiente liquidez fronte aos gastos, coa presente modificación increméntase o anticipo anual da prima para as ditas anualidades 2022 e 2023.</p>
    <p>En consecuencia, facendo uso das facultades que me confire o artigo 34 da Lei 1/1983, do 22 de febreiro, de normas reguladoras da Xunta de Galicia e da súa Presidencia,</p>
    <h2>RESOLVO:</h2>
    <p>Artigo único. Modificación da Orde do 20 de decembro de 2019 pola que se establecen as bases que rexerán o procedemento de concesión de axudas para a posta en marcha de casas niño, cofinanciadas polo Fondo Europeo de Desenvolvemento Rexional no marco do programa operativo Feder Galicia 2014-2020, e se procede á súa convocatoria para os anos 2020, 2021, 2022 e 2023 (código de procedemento BS403C).</p>
    <p>A Orde do 20 de decembro de 2019 pola que se establecen as bases que rexerán o procedemento de concesión de axudas para a posta en marcha de casas niño, cofinanciadas polo Fondo Europeo de Desenvolvemento Rexional no marco do programa operativo Feder Galicia 2014-2020, e se procede á súa convocatoria para os anos 2020, 2021, 2022 e 2023 (código de procedemento BS403C) queda modificada como segue:</p>
    <p>Un. O número 2 do artigo 7, referido aos tipos de axuda e contías, queda redactado como segue:</p>
    <p>«2. A axuda polo desenvolvemento do proxecto piloto consistirá nunha achega económica de 19.600 €/ano en forma de prima destinada a apoiar esta iniciativa emprendedora no inicio da súa andaina. Este importe minorarase proporcionalmente en función dos meses efectivos de desenvolvemento.</p>
    <p>Para os exercicios 2022 e 2023, a prima destinada a apoiar esta iniciativa emprendedora no inicio da súa andaina consistirá nunha achega económica de 21.560 €/ano. Este importe minorarase proporcionalmente en función dos meses efectivos de desenvolvemento».</p>
    <p>Dous. O número 2 do artigo 22, referido ao pagamento, queda redactado como segue:</p>
    <p>«2. En relación co pagamento da prima polo desenvolvemento do proxecto, as persoas beneficiarias percibirán na primeira anualidade, con anterioridade á xustificación da axuda, un pagamento de ata o 100 % da cantidade da subvención que lles corresponda pola atención relativa á dita anualidade en concepto de pagamento anticipado, que se fará efectivo a partir da comunicación de autorización de inicio da actividade.</p>
    <p>Nas sucesivas anualidades realizarase, unha vez que se abra contablemente o correspondente exercicio orzamentario, un pagamento anticipado de ata o 75 % da subvención que corresponda por este concepto, agás na anualidade 2023, en que se realizará un pagamento anticipado de ata o 90 %.</p>
    <p>O importe restante librarase nas sucesivas anualidades logo de que as persoas beneficiarias xustifiquen o desenvolvemento do proxecto piloto nas condicións exixidas e a súa comprobación establecidas nesta orde. O importe total da subvención establecerase en función dos meses efectivos de funcionamento.</p>
    <p>Por solicitude da persoa beneficiaria, realizaranse pagamentos á conta da liquidación definitiva, cuxo importe total non poderá superar o 90 % da contía anual da subvención concedida. En todo caso, deberá presentarse unha solicitude de pagamento relativa ás actuacións realizadas en cada anualidade con data límite do 5 de decembro de cada unha delas».</p>
    <p>Disposición adicional única. <em>Prazo de presentación de solicitudes</em></p>
    <p> A publicación desta orde non supón a apertura dun novo prazo de presentación de solicitudes.</p>
    <p>Disposición derradeira única. <em>Entrada en vigor</em></p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 4 de xullo de 2022</p>
    <footer><p>Fabiola García Martínez<br>Conselleira de Política Social e Xuventude</p></footer>

