---
date: '1995-12-19'
id: 6A2A
page: 9
number: 241
agency: ESCOLA GALEGA DE ADMINISTRACIÓN PÚBLICA
section: III. OUTRAS DISPOSICIÓNS
title: >-
  Resolución do 21 de novembro de 1995 pola que se convocan tres bolsas de
  biblioteconomía e documentación.
range: Resolución
url: 'https://www.xunta.gal/dog/Publicados/1995/19951219/Anuncio6A2A_gl.html'
---
<p>Conforme os fins atribuídos a este centro nos artigos 3.1º g) da Lei 10/1989, do 10 de xullo, 2.1º h) do Decreto 306/1990, do 24 de maio, e 5 do Decreto 336/1990, do 8 de xuño, faise pública a convocatoria de tres bolsas de biblioteconomía e documentación que se rexerá polas seguintes bases:</p>
<p>Primeira.-Obxecto.</p>
<p>Adxudicación de tres bolsas de biblioteconomía e documentación para a execución de tarefas desa natureza na biblioteca da Escola Galega de Administración Pública.</p>
<p>Segunda.-Dotación.</p>
<p>Cada bolsa consistirá na percepción de 132.857 pesetas mensuais como máximo desde o 1 de xaneiro ata o 31 de decembro de 1996, sen prexuízo de que sexa prorrogada por un período de doce meses, en función do aproveitamento do adxudicatario, das necesidades de asistencia e colaboración nas tarefas encomendadas, e das dispoñibilidades orzamentarias.</p>
<p>Terceira.-Requisitos.</p>
<p>-Ser cidadán/cidadá español/a domiciliado en Galicia.</p>
<p>-Ser titulado/a superior universitario.</p>
<p>Cuarta.-Solicitudes e prazo de presentación.</p>
<p>1. Enviaranse á Escola Galega de Administración Pública, polígono das Fontiñas, rúa de Madrid, nº 4, 15703 Santiago de Compostela, conforme o artigo 38 da Lei 30/1992, do 26 de novembro, segundo o modelo anexo, xunto coa seguinte documentación:</p>
<p>-Fotocopia do DNI ou pasaporte.</p>
<p>-Certificación académica, con detalle das cualificacións obtidas na carreira.</p>
<p>-Declaración expresa de non ter contraída ningunha débeda coa Xunta de Galicia.</p>
<p>-Currículum vitae.</p>
<p>-Memoria descritia das tarefas dun bolseiro na biblioteca nun centro de formación de funcionarios públicos.</p>
<p>-Documentos que acrediten os coñecementos de galego e doutros idiomas, de informática (nivel usuario), especialidade en biblioteconomía e documentación.</p>
<p>Os documentos deberán ser orixinais ou copias cotexadas con eles.</p>
<p>2. O prazo de presentación é de 20 días naturais, contados desde o seguinte ó da publicación desta convocatoria no Diario Oficial de Galicia.</p>
<p>Quinta.-Selección.</p>
<p>Estará a cargo dun tribunal presidido polo secretario xeral da Escola Galega de Administración Pública,</p>
<p>do que formarán parte, como vocal, o xefe de estudios da Escola Galega de Administración Pública. Actuará como secretario o xefe do Servicio de Estudios, Investigación e Publicacións.</p>
<p>O tribunal estudiará, avaliará e relacionará por orde de puntuación os expedientes dos solicitantes admitidos, formados polas solicitudes e documentación xustificativa.</p>
<p>O correspondente tribunal está clasificado na categoría primeira, segundo o artigo 26 do Decreto 299/1990, do 24 de maio.</p>
<p>Na hipotese de que unha persoa renuncie á bolsa, a súa adxudicación recaería automaticamente na que a siga en puntuación, e así sucesivamente.</p>
<p>Sexta.-Obrigas dos bolseiros.</p>
<p>1. Acepta-la bolsa e incorporarse ás tarefas dentro dos dez días naturais, seguintes ó da notificación do outorgamento. De non facelo así, sen causa suficiente a xuízo do director, a Escola Galega de Administración Pública poderá chama-lo seguinte ou seguintes candidatos por orde de puntuación, da relación formada para este efecto polo tribunal.</p>
<p>2. Permanecer asiduamente en horario lectivo, en sesións de mañá e de tarde, nas instalacións que para estudio e investigación ten habilitadas a Escola Galega de Administración Pública, horario que determnará o xefe do Servicio de Estudios, Investigación e Publicacións.</p>
<p>3. Atende-las explicacións e instruccións que dicte o xefe do Servicio de Estudios, Investigación e Publicacións.</p>
<p>4. Presta-la súa colaboración en cantas actividades garde, conexión co obxecto desta convocatoria e que contribúan á realización do fin perseguido por esta.</p>
<p>5. Cubri-los informes ou partes de actividades que lles sexan requiridos.</p>
<p>Sétima.-Dereitos dos bolseiros.</p>
<p>1. A percepción mensual na súa conta corrente, do líquido que resulte de aplicarlle á mensualidade de 132.857 ptas. a retención fiscal que proceda.</p>
<p>2. Os adxudicatarios adquiren exclusivamente a condición de bolseiros, coas obrigas e dereitos propios da mesma conforme a estas bases, sen ningún outro vínculo laboral ou administrativo.</p>
<p>Oitava.-Eficacia da adxudicación.</p>
<p>A eficacia da adxudicación quedará condicionada, por un lado á aprobación polo Consello Rector da Escola Galega de Administración Pública do plan de actividades para o ano 1996 no que figuren estas bolsas e por outro á aprobación e entrada en vigor dos orzamentos da Comunidade Autónoma para o ano 1996.</p>
<p>Santiago de Compostela, 21 de novembro de 1995.</p>
<p>Jaime Rodríguez-Arana Muñoz</p>
<p>Director da Escola Galega de Administración Pública</p>
<p>95-7876</p>

