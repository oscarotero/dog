---
date: '2013-07-12'
id: CA04-080713-0001
page: 27969
number: 132
agency: Consellería de Economía e Industria
section: VI. Anuncios. a) Administración autonómica.
title: >-
  RESOLUCIÓN do 28 de xuño de 2013, da Xefatura Territorial da Coruña, de
  autorización administrativa, aprobación do proxecto de execución e declaración
  de utilidade pública, en concreto, dunha instalación eléctrica no concello de
  Tordoia (expediente IN407A 271/2011).
range: Resolución
url: >-
  https://www.xunta.gal/dog/Publicados/2013/20130712/AnuncioCA04-080713-0001_gl.html
---
<p>Visto o expediente para o outorgamento da autorización administrativa, aprobación do proxecto de execución e declaración de utilidade pública, en concreto, da instalación que a continuación se detalla:</p>
    <p>Solicitante: Unión Fenosa Distribución, S.A.</p>
    <p>Domicilio social: avenida de Arteixo, 171 A Coruña.</p>
    <p>Denominación: LMT, CT, RBT Santaia-Gorgullos.</p>
    <p>Situación: concello de Tordoia.</p>
    <p>Características técnicas:</p>
    <p>Liña eléctrica de media tensión aérea, a 20 kV, de 0,253 km de lonxitude, coa orixe no apoio existente s/n da LMT MEI-823, tramo entre derivada a CT Gorgullos (expediente 6.717) e derivada a CT Buba Tordoia (expediente 34.972), condutor tipo LA-56/54,6 mm<span class="dog-superindice">2</span>, e final no CTI Santaia-Gorgullos (proxectado).</p>
    <p>Centro de transformación intemperie, cunha potencia de 100 kVA, e unha relación de transformación de 20.000/400-230 V.</p>
    <p>Liña de baixa tensión aérea, de 0,498 km de lonxitude, coa orixe no CTI Santaia-Gorgullos (proxectado), condutor tipo RZ, e apoios de formigón. </p>
    <p>Resultando os seguintes feitos:</p>
    <p>Primeiro. Por Resolución do 15 de setembro de 2011 esta xefatura territorial someteu a información pública a solicitude de autorización administrativa, e declaración de utilidade pública, en concreto, de acordo co establecido no Real decreto 1955/2000, do 1 de decembro. A resolución foi publicada no DOG do 14 de outubro de 2011, no BOP do 4 de outubro de 2011 , e no diario <em>El Correo Gallego</em> do 5 de outubro de 2011, así mesmo, consta o certificado de exposición ao público no taboleiro de anuncios do concello de Tordoia. Do mesmo xeito, notificouse aos propietarios dos bens e dereitos afectados.</p>
    <p>Segundo. De acordo co establecido no artigo 127 do Real decreto 1955/2000, do 1 de decembro, deuse traslado ás distintas administracións, organismos ou, se é o caso, empresas de servizo público ou de servizo de interese xeral dunha separata do proxecto na parte que a instalación puidese afectar a bens e dereitos ao seu cargo, incluíndo as características da instalación e a documentación cartográfica correspondente.</p>
    <p>En conreto, remitíronse separatas aos seguintes organismos: </p>
    <p>– Concello de Tordoia que amosa a súa conformidade con condicionantes. A empresa promotora está conforme ao respecto.</p>
    <p>– Telefónica que manifesta a súa conformidade con condicionado. A empresa promotora está conforme o respecto.</p>
    <p>Con data do 16 de maio de 2012 a empresa promotora presentou separatas para Augas de Galicia e a Dirección Xeral de Patrimonio Cultural que foron remitidas aos ditos organismos:</p>
    <p>– Augas de Galicia informa favorablemente, sen prexuízo da tramitación da preceptiva autorización de cruzamento sobre o dominio público, de acordo coa correspondente lexislación sectorial. A empresa promotora manifesta a súa conformidade.</p>
    <p>– A Dirección Xeral de Patrimonio quen non contestou reiterouse a solicitude sen ter resposta.</p>
    <p>Terceiro. Durante o período de información pública foron presentadas as seguintes alegacións:</p>
    <p>1) Mercedes Castro Reboredo, propietaria do predio nº 4, solicita que se proceda a rexeitar a declaración de utilidade pública da liña, ou no seu defecto, se estableza a liña pola zona menos gravosa para a predio. Valora a opción dunha servidume de paso subterránea, tendo en conta a súa posibilidade de edificabilidade nun futuro próximo, por estar a parcela próxima ao núcleo rural existente na actualidade e o PXOM de Tordoia en fase de tramitación. Está situada dentro da área de expansión, o que leva consigo a posibilidade da súa edificabilidade.</p>
    <p>2) Antonio Couselo Regueiro, propietario do predio nº 5, solicita que se estuden alternativas e se cambie o trazado, que non se teña só en conta o beneficio da empresa, posto que existen alternativas ao trazado sen prexudicar os veciños. Que o trazado lle causa un dano irreparable e indemnizable, a clasificación do solo urbano de núcleo, quedando o predio inservible para calquera tipo de vivenda unifamiliar. Tamén indica que o trazado causa unha grave deterioración do medio natural e un impacto e deteriración nas vistas das agras que atravesa.</p>
    <p>Cuarto. As alegacións foron remitidas á empresa promotora, que contestou nos seguintes termos: </p>
    <p>1) En relación coa alegación de Mercedes Castro Reboredo (predio nº 4), a empresa promotora responde mencionando o artigo 52 da Lei 54/1997, do 27 de novembro, do sector eléctrico, «Decláranse de utilidade pública as instalacións eléctricas de xeración, transporte e distribución de enerxía eléctrica, para os efectos de expropiación forzosa dos bens e dereitos necesarios para o establecemento e da imposición e exercicio da servidume de paso».</p>
    <p>Alega que se poderá seguir realizando o uso agrícola e gandeiro ao que se destina na actualidade esta parcela, artigo 58 da Lei 54/1997. Menciona que no solo rural están prohibidas as parcelacións urbanísticas dos terreos. Engade que esta servidume de paso non impedirá a hipotética edificación do predio deixando a salvo a servidume de paso aéreo de enerxía eléctrica, sempre que sexa autorizado pola Administración competente.</p>
    <p>Indica ademais que os prexuízos que se lle ocasione serán valorados no seu momento polo xurado de expropiación de Galicia.</p>
    <p>En relación á proposta de realizar a condución de xeito soterrado, indica que non se acredita que o seu custo non supere nun 10 por cento o orzamento desta liña (artigo 161 do Real decreto 1955/2000, do 1 de decembro.</p>
    <p>2) En relación coa alegación de Antonio Couselo Regueiro (predio nº 5), a empresa promotora responde que se poderá seguir realizando o uso agrícola e gandeiro ao que se destina na actualidade esta parcela, artigo 58 da Lei 54/1997. Menciona que no solo rural están prohibidas as parcelacións urbanísticas dos terreos. Engade que esta servidume de paso non impedirá a hipotética edificación do predio deixando a salvo a servidume de paso aéreo de enerxía eléctrica, sempre que sexa autorizado pola Administración competente.</p>
    <p>Que os prexuízos que se lle ocasione serán valorados no seu momento polo Xurado de Expropiación de Galicia.</p>
    <p>Engade que de sete parcelas afectadas deron a súa autorización os propietarios de cinco delas.</p>
    <p>Indica que as instalacións recollidas neste proxecto cumpren con toda a normativa en materia ambiental e de seguridade que se lle pode exixir, polo cal non se pode asegurar que ocasione unha grave deterioración no medio natural.</p>
    <p>Fundamentos de dereito:</p>
    <p>Primeiro. A Xefatura Territorial da Consellería de Economía e Industria é competente para resolver este expediente con fundamento no Estatuto de autonomía de Galicia, o Real decreto 2563/1982, do 24 de xullo, sobre traspaso de funcións e servizos da Administración do Estado á Comunidade Autónoma de Galicia en materia de industria, enerxía e minas (BOE nº 246, do 24 de xullo); a Lei 54/1997, do 27 de novembro, do sector eléctrico (BOE nº 285, do 28 de novembro); o Real decreto 1955/2000, do 1 de decembro; e o Decreto 36/2001, do 25 de xaneiro, que establece os órganos competentes para a resolución dos procedementos de autorización de instalacións eléctricas que sexan competencia da Comunidade Autónoma de Galicia (DOG nº 34, do 16 de febreiro).</p>
    <p>Segundo. Neste expediente cumpríronse os trámites sinalados na Lei 54/1997, do 27 de novembro, do sector eléctrico, e no título VII do Real decreto 1955/2000, do 1 de decembro.</p>
    <p>Terceiro. A autorización administrativa, a aprobación do proxecto de execución e a declaración de utilidade pública, en concreto, das instalacións obxecto deste expediente, cumpren coa normativa vixente, isto é: a Lei 54/1997, do 27 de novembro; o Real decreto 1955/2000, do 1 de decembro; o Real decreto 3275/1982, do 12 de novembro, sobre condicións técnicas e garantías de seguridade en centrais eléctricas, subestacións e centros de transformación (BOE núm. 288, do 1 de decembro); o Real decreto 223/2008, do 15 de febreiro, polo que se aproba o Regulamento sobre condicións técnicas e garantías de seguridade en liñas eléctricas de alta tensión e as súas instrucións técnicas complementarias (BOE núm. 68, do 19 de marzo); e o Real decreto 842/2002, do 2 de agosto, polo que se aproba o regulamento electrotécnico para baixa tensión (BOE núm. 224, do 18 de setembro).</p>
    <p>Cuarto. Á vista das alegacións formuladas e das contestacións achegadas pola empresa solicitante, cómpre facer unhas previas consideracións de carácter xeral en relación coa descrición dos bens afectados, coas peticións de modificación de trazado e coa valoración económica deses bens:</p>
    <p>1) As manifestacións e datos que sexan útiles para determinar os dereitos afectados, así como a medición e descrición exacta das superficies e bens afectados, faranse constar no levantamento da acta previa á ocupación, momento para o que os interesados afectados serán oportunamente convocados mediante notificación. Este acto desenvolverase de conformidade co disposto no artigo 52 da Lei de expropiación forzosa, de 16 de decembro de 1954.</p>
    <p>2) De conformidade co disposto no punto 1.5 da Instrución Técnica Complementaria ITC-LAT 07 do Real decreto 223/2008, do 15 de febreiro, as liñas eléctricas aéreas estudaranse seguindo o trazado que considere máis conveniente o autor do proxecto, no seu intento de acadar a solución óptima para o conxunto da instalación, axustándose, en todo caso, ás prescricións que nesta instrución se establecen. É dicir, o trazado da liña será o elixido polo autor do proxecto, sempre que cumpra os requisitos xerais e de seguridade que establece o propio Real decreto 223/2008, do 15 de febreiro, e non infrinxa as limitacións e prohibicións que para a constitución de servidumes de paso de liñas aéreas establecen o artigo 57 da Lei 54/1997, do 27 de novembro, e o artigo 161 do Real decreto 1995/2000, do 1 de decembro.</p>
    <p>3) Polo que respecta á valoración dos terreos e bens afectados, para o caso de que as partes non acaden un acordo previo, a determinación do prezo xusto corresponde ao Xurado de Expropiación de Galicia, de conformidade coas normas establecidas no capítulo III da Lei de expropiación forzosa, do 16 de decembro de 1954 e no tamén capítulo III do Regulamento da Lei de expropiación forzosa, do 26 de abril de 1957.</p>
    <p>Polo que se refire, en concreto, ás alegacións formuladas polos interesados afectados, ademais do sinalado nos tres puntos anteriores deste cuarto fundamento de dereito, cómpre manifestar o seguinte:</p>
    <p>Segundo o artigo 52 da Lei 54/1997, do 27 de novembro, do sector eléctrico, decláranse de utilidade pública as instalacións eléctricas de xeración, transporte e distribución de enerxía eléctrica para os efectos de expropiación forzosa dos bens e dereitos necesarios para o seu establecemento e da imposición e exercicio da servidume de paso.</p>
    <p>Para determinar con exactitude a parte dos predios afectados, as súas titularidades, a cuantificación das afeccións ou os cultivos existentes, indícase que conforme recolle o artigo 52 da Lei do 16 de decembro de 1954, sobre expropiación forzosa, no momento do levantamento da acta faranse constar todas as manifestacións e datos que acheguen uns e outros e que sexan útiles para determinar os dereitos afectados, os seus titulares, o valor daqueles ou os determinantes da rápida ocupación. </p>
    <p>Cabe sinalar que o artigo 54 da Lei 54/1997 establece que, a declaración de utilidade pública levará implícita, en todo caso, a necesidade de ocupación dos bens ou de adquisicións dos dereitos afectados e implicará a urxente ocupación para os efectos do artigo 52 da Lei de expropiación forzosa.</p>
    <p>Os técnicos desta xefatura territorial comprobaron en campo a traza da liña que figura nos planos parcelarios, concluíndo que non se aprecian prohibicións na imposición das servidumes solicitadas, e xunto co anteriormente exposto, enténdese que procede desestimar a totalidade das alegacións formuladas.</p>
    <p>De acordo co anterior, e no exercicio das competencias atribuídas,</p>
    <h2>RESOLVE:</h2>
    <p>Autorizar, aprobar o proxecto de execución, e declarar de utilidade pública, en concreto, as ditas instalacións, nas que as características se axustarán en todas as partes ás que figuran no proxecto e ás condicións técnicas e de seguridade establecidas nos regulamentos de aplicación.</p>
    <p>Esta autorización outórgase sen prexuízo das concesións e autorizacións que sexan necesarias, de acordo con outras disposicións que resulten aplicables e, en especial, as relativas á ordenación do territorio e ao ambiente.</p>
    <p>As instalacións executaranse nun prazo non superior a un ano, contado a partir da data de ocupación dos terreos.</p>
    <p>A declaración de utilidade pública leva implícita a necesidade de ocupación dos bens ou de adquisición dos dereitos afectados, e implicará a urxente ocupación para os efectos do artigo 52 da Lei de expropiación.</p>
    <p>Contra esta resolución poderase interpoñer un recurso de alzada ante o conselleiro de Economía e Industria no prazo dun mes contado a partir do día seguinte ao de notificación desta resolución; tamén se poderá interpoñer calquera outro recurso que se considere pertinente ao seu dereito.</p>
    <p>A Coruña, 28 de xuño de 2013</p>
    <footer><p>Susana Vázquez Romero<br>Xefa territorial da Coruña</p></footer>

