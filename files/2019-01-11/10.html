---
date: '2019-01-11'
id: O92-131218-0003
page: 1686
number: 8
agency: Instituto Galego de Promoción Económica
section: III. Outras disposicións.
title: >-
  EXTRACTO da Resolución do 21 de decembro de 2018 pola que se lle dá
  publicidade ao acordo do Consello de Dirección que aproba as bases reguladoras
  dos obradoiros e das axudas á dixitalización Industria 4.0 para o ano 2019,
  cofinanciadas polo Fondo Europeo de Desenvolvemento Rexional no marco do
  programa operativo Feder Galicia 2014-2020, e se procede á súa convocatoria en
  réxime de concorrencia competitiva (Axudas a proxectos de dixitalización
  empresarial).
range: Resolución
url: >-
  https://www.xunta.gal/dog/Publicados/2019/20190111/AnuncioO92-131218-0003_gl.html
---
<p>BDNS (Identif.): 433093.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo se pode consultar na Base de datos nacional de subvencións (BDNS) (http://www.pap.minhap.gob.es/bdnstrans/index):</p>
    <p>Primeiro. Beneficiarias</p>
    <p>As pequenas e medianas empresas (pemes), segundo a definición establecida pola Comisión Europea no anexo I do Regulamento 651/2014 (DOUE L 187, do 26 de xuño de 2014), que sexan sociedades con personalidade xurídica propia ou autónomos e que teñan un centro de traballo en Galicia no cal se vaia realizar o proxecto.</p>
    <p>As pemes poderán solicitar axudas á tipoloxía de proxectos individuais descritos no artigo 5.b) das bases. </p>
    <p>Para poder solicitar as axudas á tipoloxía de proxectos colectivos descritos no artigo 5.a) das bases, os interesados deberán, previamente, constituír unha agrupación das previstas no artigo 8.3 da Lei 9/2007, do 13 de xuño, de subvencións de Galicia, que terá que estar formada, polo menos, por dúas pemes con centro de traballo en Galicia. </p>
    <p>Segundo. Obxecto </p>
    <p>As axudas ás pemes van destinadas á posta en marcha de proxectos cuxa finalidade sexa a implantación de solucións para o soporte dixital de procesos dunha empresa ou para proxectos de interconexión dixital de procesos entre unha peme galega e outras empresas ou entre dúas ou máis pemes galegas como poden ser ordes de fabricación distribuída, sistemas de facturación, procesos entre un líder industrial cara ás pemes que conforman a súa cadea de valor. </p>
    <p>Os proxectos poderán ser de dúas modalidades:</p>
    <p>a) Proxectos colectivos, nos cales un grupo de empresas (opcionalmente coordinadas por un organismo intermedio colaborador) aborda unha das seguintes tipoloxías de proxecto:</p>
    <p>1º) Propoñen utilizar e implantar un determinado sistema nas súas interaccións dixitais.</p>
    <p>2º) Propoñen a implantación dun sistema de dixitalización, dalgún proceso ou de xestión integral, especificamente deseñado ou desenvolvido para o seu ámbito de actividade.</p>
    <p>b) Proxectos individuais nos cales unha peme aborda unha das seguintes tipoloxías de proxecto: </p>
    <p>1º. Desenvolvemento dunha interface dixital para as súas interaccións de negocio, ou adopción/implantación dunha solución de interacción xa existente cos seus clientes ou provedores.</p>
    <p>2º. Implementación de sistemas encamiñados á dixitalización de procesos concretos ou de xestión integral (ERP, CRM e similares), interconexión de elementos físicos e virtuais, tratamento de datos captados (intelixencia de negocio, bigdata e similares) e ciberseguridade. </p>
    <p>3º. Sistemas de intelixencia artificial, aprendizaxe automática e toma de decisións autónomas.</p>
    <p>Os proxectos da modalidade a) terán preferencia sobre os da modalidade b).</p>
    <p>Terceiro. Bases reguladoras</p>
    <p>Resolución do 21 de decembro de 2018 pola que se lle dá publicidade ao acordo do Consello de Dirección que aproba as bases reguladoras dos obradoiros e das axudas do Igape á dixitalización Industria 4.0 para o ano 2019, cofinanciadas polo Fondo Europeo de Desenvolvemento Rexional no marco do programa operativo Feder Galicia 2014-2020, e se procede á súa convocatoria en réxime de concorrencia competitiva.</p>
    <p>Cuarto. Importe</p>
    <p>Os créditos dispoñibles para concesións nesta convocatoria aboaranse con cargo á aplicación orzamentaria 09.A1.741.A.7706 e polos seguintes importes e distribución plurianual:</p>
    <p>Liña IG240.1 Axudas: 1.000.000 € con cargo ao exercicio 2019 e 1.300.000 € con cargo ao exercicio 2020.</p>
    <p>Liña IG240.2 Axudas: 600.000 € con cargo ao exercicio 2019 e 1.700.000 € con cargo ao exercicio 2020.</p>
    <p>Quinto. Prazo de presentación de solicitudes</p>
    <p>Os prazos de presentación de solicitudes serán os seguintes:</p>
    <p>Liña IG240.1 Axudas: desde o día seguinte ao da publicación da resolución de convocatoria no Diario Oficial de Galicia ata o 15 de marzo de 2019.</p>
    <p>Liña IG240.2 Axudas: desde o 3 de xuño de 2019 ata o 20 de setembro de 2019.</p>
    <p>Santiago de Compostela, 21 de decembro de 2018</p>
    <footer><p>Pablo Casal Espido<br>Secretario xeral do Instituto Galego de Promoción Económica</p></footer>

