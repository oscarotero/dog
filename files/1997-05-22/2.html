---
date: '1997-05-22'
id: '6846'
page: 4
number: 97
agency: CONSELLERÍA DE SANIDADE E SERVICIOS SOCIAIS
section: I. DISPOSICIÓNS XERAIS
title: >-
  Orde do 7 de maio de 1997 de concertación e acreditación de centros
  sociosanitarios.
range: Orde
url: 'https://www.xunta.gal/dog/Publicados/1997/19970522/Anuncio6846_gl.html'
---
<p>O Estatuto de autonomía de Galicia, no seu artigo 27.23º asígnalle á Comunidade Autónoma unha competencia exclusiva en materia de asistencia social. Así mesmo, no artigo 33.1 establécese que lle corresponde o desenvolvemento lexislativo e a execución da lexislación básica do Estado en materia de sanidade interior.</p>
<p>Por outra banda, a Lei 4/1993, do 14 de abril, de servicios sociais estructura un sistema integrado de servicios sociais como servicio público da Comunidade Autónoma de Galicia e a súa promoción.</p>
<p>O Decreto 63/1996, do 15 de febreiro, polo que se establece a estructura orgánica dos servicios centrais da Consellería de Sanidade e Servicios Sociais, no seu preámbulo, destaca o papel da consellería como órgano</p>
<p>responsable das políticas sanitarias, sociais e sociosanitarias, así como a importancia da atención sociosanitaria para darlles resposta ás necesidades de determinados sectores sociais especialmente vulnerables ou insuficientemente protexidos.</p>
<p>Precisamente, a integración dos servicios sociais e sanitarios nunha mesma consellería permite que se produza un proceso de complementariedade e integración da asistencia, evitando frecuentes e custosas duplicidades entre ámbalas estructuras. Preténdese, a través do programa de atención sociosanitaria, que os servicios sociais e sanitarios se complementen, na medida que sexa necesario, en función do tipo e características de usuarios que atenderán conxuntamente. O programa de atención sociosanitaria abrangue sectores asistenciais netamente diferentes, como son, a atención a persoas maiores, enfermos mentais crónicos, discapacitados e pacientes terminais. A atención de persoas maiores é un dos eidos onde se manifesta con maior intensidade a necesidade dunha continuidade asistencial, desde os aspectos puramente sanitarios ás necesidades sociais, precisándose unha intervención combinada de servicios, fundamentalmente en persoas maiores con déficit funcional transitorio, pluripatoloxía </p>
<p>recuperable, ancián fráxil médico social, demencias leves e moderadas, graves ou evolucionadas e precariedade social. O perfil deste tipo de usuarios require unha organización de coidados de media estancia (rehabilitación, convalecencia) e de longa estancia cun marcado compoñente social que non encadra na estructura dun hospital xeral.</p>
<p>En consecuencia, é obxectivo primordial do Programa de Atención Sociosanitaria da consellería, crear recursos e orienta-los actualmente existentes cara ás necesidades formuladas por estes colectivos, así como a elaboración de plans e propostas de normas reguladoras da prestación de servicios sociosanitarios.</p>
<p>Por iso, en uso das facultades que me confiren os artigos 34.6 e 38 da Lei 1/1983, do 22 de febreiro, reguladora da Xunta e do seu presidente, modificada pola Lei 11/1988, do 20 de outubro,</p>
<p>DISPOÑO:</p>
<p>Artigo 1º.-Obxecto.</p>
<p>A presente orde ten por obxecto establece-lo réxime de concertos entre a Consellería de Sanidade e Servicios Sociais e as persoas naturais ou xurídicas, públicas ou privadas, titulares de centros, servicios e establecementos sanitarios, para a atención sociosanitaria a persoas maiores con enfermidade e dependencia funcional e enfermos crónicos con déficits funcionais e de relación, que estean protexidos pola Seguridade Social.</p>
<p>Artigo 2º.-Requisitos para poder concertar.</p>
<p>1. Só poderán subscribirse concertos de asistencia sociosanitaria con centros, servicios e establecementos sanitarios que, de acordo co Decreto 99/1984, do 7 de xuño, conten coa correspondente autorización de apertura e posta en funcionamento e estean inscritos no rexistro de entidades prestadoras de servicios sociais</p>
<p>regulado polo Decreto 291/1995, do 3 de novembro e demais disposicións que o desenvolven.</p>
<p>2. As entidades deberán cumpri-la lexislación vixente que lles sexa aplicable e a de ámbito sanitario, mercantil, laboral e fiscal, sen que poidan estar incursos en ningunha das prohibicións para contratar que establece o artigo 20 da Lei 13/1995, do 18 de maio, de contratos das administracións públicas.</p>
<p>3. Será requisito previo á concertación de servicios sociosanitarios, a obtención de acreditación cos requisitos que se establecen no anexo I en, polo menos, algunha das modalidades de asistencia que establece o artigo 4.1 da presente orde.</p>
<p>Artigo 3º.-Solicitude de acreditación.</p>
<p>A acreditación será outorgada polo secretario xeral da Consellería de Sanidade e Servicios Sociais, logo da solicitude do titular ou representante legal do centro, servicio ou establecemento sanitario, de acordo co modelo que se establece no anexo II da presente orde, á que se achegará a seguinte documentación por duplicado:</p>
<p>1. DNI do solicitante.</p>
<p>2. Documentos que acrediten propiedade e dependencia xurídica do centro solicitante.</p>
<p>3. Documentación acreditativa da representación que ostenta o solicitante.</p>
<p>4. Memoria técnica e funcional do servicio sociosanitario que se solicita acreditar.</p>
<p>5. Documento que acredite e especifique o cadro de persoal dedicado ó servicio sociosanitario, co tempo de dedicación contratado.</p>
<p>Artigo 4º.-Procedemento de acreditación.</p>
<p>1. Examinada a solicitude e a documentación achegada e constatados polos servicios de inspección o cumprimento das condicións e requisitos establecidos na presente orde, a Secretaría Xeral da Consellería de Sanidade e Servicios Sociais resolverá a solicitude no prazo máximo de tres meses.</p>
<p>Transcorrido o dito prazo sen dictar resolución expresa, a solicitude entenderase rexeitada.</p>
<p>2. Contra a resolución de acreditación poderá interporse recurso ordinario perante o conselleiro de Sanidade e Servicios Sociais, na forma e prazo que establece a Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>3. As acreditacións concederanse por un prazo máximo de catro anos, aínda que poderán renovarse cunha antelación mínima de tres meses ó remate do período da súa vixencia, mediante solicitude dirixida ó secretario xeral da Consellería de Sanidade e Servicios Sociais, no modelo que recolle o anexo II desta orde.</p>
<p>Artigo 5º.-Procedemento de formalización de concertos.</p>
<p>O procedemento de concertación axustarase ó establecido na Lei 13/1995, do 18 de maio, de contratos das administracións públicas, a súa normativa de desen</p>
<p>volvemento e demais normas complementarias na materia, así como ás previsións establecidas na presente orde.</p>
<p>Os concertos serán formalizados polo conselleiro de Sanidade e Servicios Sociais.</p>
<p>Artigo 6º.-Modalidades de asistencia.</p>
<p>Os concertos poderán outorgarse para unha ou varias das modalidades e réximes asistenciais seguintes:</p>
<p>1. En unidades de internamento sociosanitario, en réxime de:</p>
<p>1.1. Media estancia, con fins de convalecencia e rehabilitación en usuarios con déficit funcional recuperable. Terán unha duración inferior a un mes, prorrogable ata tres meses por necesidade de prolonga-lo período de convalecencia e rehabilitación, ou, no caso de evolución inadecuada, por busca de recursos de carácter social.</p>
<p>Os usuarios de media estancia, transcorridos tres meses desde o seu ingreso, independentemente da súa causa, pasarán a ser clasificados como usuarios de longa estancia.</p>
<p>Igualmente, no caso de que se indicase a alta médica e o usuario non puidese ser trasladado ó seu domicilio ou medio residencial alternativo, continuará no centro concertado como paciente de longa estancia e confinanciará a súa asistencia.</p>
<p>1.2. Longa estancia, coa finalidade de proporciona-los coidados de mantemento precisos en usuarios con déficit funcional estable ou non recuperable, mediante a aplicación de medidas de apoio e preventivas, incluíndo apoio social e tratamento psicolóxico, médico e rehabilitador axustado ás necesidades do usuario.</p>
<p>1.3. Longa estancia psico-xeriátrica, con idéntica finalidade có anterior, en usuarios de idade superior ós 65 anos e excepcionalmente con idade inferior, con mingua moderada ou grave das súas funcións superiores.</p>
<p>2. Asistencia domiciliaria, orientada a dar continuidade á asistencia a usuarios en réxime domiciliario en colaboración cos servicios de asistencia primaria -sanitaria e social- con carácter temporal.</p>
<p>O prazo máximo de duración da presente prestación será dun mes. Transcorrido este período, será preciso o informe favorable da Xerencia de Atención Primaria do domicilio do usuario para que o centro concertado poida continuar prestándoa.</p>
<p>Artigo 7º.-Réxime de acceso.</p>
<p>Os mecanismos ordinarios de acceso dos usuarios ó centro concertado serán, salvo supostos específicos que se establezan nos propios concertos:</p>
<p>a) Por remisión desde o nivel de atención primaria:</p>
<p>-A instancia do facultativo correspondente autorizado pola xerencia ou dirección médica.</p>
<p>b) Por remisión desde o nivel de asistencia especializada:</p>
<p>-Autorizada pola xerencia ou dirección médica dos centros hospitalarios do Servicio Galego de Saúde.</p>
<p>c) Por autorización da unidade de control de concertos da dirección provincial correspondente, incluíndo as</p>
<p>situacións orixinadas en centros alleos á titularidade do Servicio Galego de Saúde.</p>
<p>Artigo 8º.-Facturación dos servicios.</p>
<p>1. A facturación dos servicios prestados polo centro concertado realizarase de acordo coas tarifas que se establecen no anexo III da presente orde.</p>
<p>2. Para estes efectos entenderase por estancia a permanencia no centro durante un período que supoña a realización dunha comida principal e pasa-la noite fóra da casa, ou ben dúas comidas principais.</p>
<p>Entenderase por módulo asistencial o compoñente de coidados sanitarios e de apoio requiridos polo usuario durante cada estancia en centros sociosanitarios.</p>
<p>Considerarase módulo residencial o compoñente da estancia hospitalaria atribuíble á necesidade de substituí-lo domicilio habitual do usuario durante o tempo que perdure a asistencia.</p>
<p>3. As tarifas serán revisadas anualmente pola Consellería de Sanidade e Servicios Sociais.</p>
<p>Artigo 9º.-Participación do usuario no financiamento.</p>
<p>Os usuarios de longa estancia colaborarán no financiamento do módulo residencial da súa asistencia, mediante a entrega á entidade concertada do 75% dos seus ingresos líquidos mensuais, quedando excluídos do cómputo as gratificacións extraordinarias, e sen que a dita achega supere en ningún caso a cantidade fixada como importe mensual do citado módulo residencial.</p>
<p>Na facturación dos servicios deducirase o importe que o centro concertado pode reterlles ós usuarios de acordo co establecido no parágrafo anterior.</p>
<p>A contía da colaboración ponderarase tendo en conta as cargas familiares dos usuarios, de acordo cos principios que establece o artigo 79 da Lei 4/1993, do 14 de abril, de servicios sociais.</p>
<p>Artigo 10º.-Obrigas derivadas da sinatura do concerto.</p>
<p>1. Os centros, servicios e establecementos que concerten, ó amparo da presente orde obríganse a cumpri-lo concerto e adaptarse á planificación establecida pola Consellería de Sanidade e Servicios Sociais, coordinándose cos restantes recursos sanitarios e sociais, para garanti-la correcta asistencia dos usuarios.</p>
<p>2. Sen prexuízo do establecido na presente orde, os concertos precisarán o seu obxecto, condicións de atención ó usuario, réxime económico e de facturación, control e inspección, duración, prórroga e extinción.</p>
<p>Artigo 11º.-Control e inspección.</p>
<p>1. A Consellería de Sanidade e Servicios Sociais poderá, a través de persoal debidamente acreditado para iso, en calquera momento, inspecciona-lo centro, servicio ou establecemento concertado, para verifica-lo cumprimento das cláusulas do concerto e da presente orde.</p>
<p>Artigo 12º.-Duración dos concertos.</p>
<p>1. Os períodos nos que producirán efectos estes concertos fixaranse expresamente en cada un deles e de conformidade, en todo caso, coa normativa vixente en materia de contratación, así como de xestión orzamentaria para a Comunidade Autónoma de Galicia. Non</p>
<p>obstante, logo do acordo das partes e existindo crédito orzamentario suficiente poderanse prorrogar por anos naturais ata un máximo de catro anos.</p>
<p>2. Os concertos poderán denunciarse por calquera das partes con tres meses de antelación ó seu remate do mesmo ou de calquera das súas prórrogas.</p>
<p>Artigo 13º.-Extinción dos concertos.</p>
<p>1. Serán causas de extinción dos concertos, ademais das establecidas na Lei 13/1995, do 18 de maio, de contratos coas administracións públicas, nos seus artigos 112 e 168 con excepción das letras e) e f):</p>
<p>a) O incumprimento de calquera das súas cláusulas.</p>
<p>b) A incorrecta aplicación dos sistemas de cofinanciamento no pagamento dos servicios de longa duración.</p>
<p>c) A imposibilidade sobrevida, legal ou material, de facerlles fronte ás obrigas establecidas no concerto.</p>
<p>d) As que se establezan expresamente no concerto.</p>
<p>Artigo 14º.-Concertos singulares.</p>
<p>1. Ó abeiro da presente orde poderán establecerse concertos singulares con institucións que pola súa importancia e singularidade no servicio público, deberán ser obxecto de tratamento especial.</p>
<p>2. No devandito caso, o propio concerto fixará as condicións específicas que puidesen darse respecto á atención ó usuario; a duración, prórroga e extinción do concerto; os mecanismos de control e inspección; o réxime de pacientes e o réxime económico.</p>
<p>Disposicións derradeiras</p>
<p>Primeira.-Facúltase a Secretaría Xeral da Consellería de Sanidade e Servicios Sociais para adopta-las medidas necesarias para o desenvolvemento e execución da presente orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 7 de maio de 1997.</p>
<p>José M. Hernández Cochón</p>
<p>Conselleiro de Sanidade e Servicios Sociais</p>
<p>ANEXO I</p>
<p>Criterios mínimos de acreditación</p>
<p>Os criterios mínimos que deben cumpri-las polas unidades de asistencia sociosanitaria para a súa acreditación para efectos de concertación, serán os seguintes:</p>
<p>1. De organización e funcionamento.</p>
<p>1.1. De organización.</p>
<p>a) Os centros, servicios e establecementos de asistencia sociosanitaria terán claramente establecida a responsabilidade da xestión e da dirección asistencial, así como as persoas que as realizan.</p>
<p>b) O centro disporá dun regulamento de réxime interior.</p>
<p>1.2. De seguridade.</p>
<p>a) Cumprirá a lexislación correspondente en materia de seguridade e especialmente a correspondente á segu</p>
<p>ridade e hixiene no traballo, salubridade e saúde medioambiental e seguridade contra incendios.</p>
<p>1.3. De funcionamento:</p>
<p>a) Dispoñibilidade continuada de persoal médico:</p>
<p>* Á chamada, cun tempo de resposta inferior a 30 minutos.</p>
<p>* De presencia nos centros que:</p>
<p>-Dispoñan de unidades para a prestación de servicios en réxime de media estancia.</p>
<p>-Dispoñan de máis de 60 camas destinadas á asistencia sociosanitaria.</p>
<p>b) Existencia de persoal de enfermería con titulación de ATS ou DUE e de persoal auxiliar de forma continuada, segundo os seguintes criterios:</p>
<p>* Un mínimo dun ATS/DUE por cada 40 camas en funcionamento.</p>
<p>* Un mínimo de dous auxiliares de clínica en horario diurno e un auxiliar de clínica en horario nocturno por cada 40 camas.</p>
<p>c) Existencia de persoal de fisioterapia:</p>
<p>* Con relación contractual co centro e unha dedicación mínima de 20 horas semanais.</p>
<p>* Con relación contractual co centro e dedicación plena, cando se dispoña de máis de:</p>
<p>-40 camas de media estancia.</p>
<p>-90 camas concertadas destinadas á asistencia sociosanitarias de calquera modalidade.</p>
<p>d) Dispoñibilidade doutro persoal segundo os seguintes criterios:</p>
<p>* Dispoñibilidade para a realización de interconsulta médica, garantida mediante contratos estables cos profesionais, en rehabilitación e psiquiatría.</p>
<p>* Farmacéutico de acordo co establecido na normativa vixente.</p>
<p>* Diplomado en traballo social.</p>
<p>-Con relación contractual co centro e unha dedicación mínima de 20 horas semanais.</p>
<p>-Con relación contractual co centro e dedicación plena, cando se dispoña de máis de 90 camas concertadas destinadas á asistencia sociosanitaria.</p>
<p>* Psicólogo: con relación contractual co centro e unha dedicación mínima de 10 horas semanais.</p>
<p>* Terapeuta ocupacional: con relación contractual co centro e unha dedicación mínima de 10 horas semanais por cada unidade de máis de 40 camas.</p>
<p>* Pastoral asistencial á demanda.</p>
<p>1.4. De dispoñibilidade de servicios asistenciais:</p>
<p>a) Disporase dun servicio de rehabilitación con ximnasio e áreas de tratamento individualizado para termoelectroterapia e masoterapia e elementos de hidroterapia de membros. Existirán elementos específicos para a rehabilitación das actividades da vida diaria.</p>
<p>b) Apoio en materia de radioloxía e laboratorio básicos:</p>
<p>* En tódolos centros que traten casos de media estancia.</p>
<p>* Nos centros de máis de 90 camas, con independencia do seu destino.</p>
<p>c) Farmacia hospitalaria de acordo coa normativa vixente.</p>
<p>1.5. De dispoñibilidade de servicios auxiliares:</p>
<p>a) Disporase de tódolos servicios hostaleiros precisos para asistencia, sexan propios ou subcontratados.</p>
<p>b) Disporá dun local digno destinado ó depósito de cadáveres ata o seu traslado a un mortuorio externo ou ó seu domicilio, preto dunha saída do centro distinta da habitualmente utilizada como entrada principal del.</p>
<p>1.6. De planta física.</p>
<p>a) As unidades destinadas a pacientes sociosanitarios estarán claramente diferenciadas, delimitando a área de media estancia da área de longa estancia, no caso de coexistir ámbolos tipos de hospitalización.</p>
<p>b) As áreas de circulación, as instalacións mecánicas de circulación vertical e os locais asistenciais garantirán a posibilidade de traslado de cadeiras de rodas e angarellas.</p>
<p>c) As unidades destinadas á hospitalización cumprirán os seguintes requisitos:</p>
<p>* Non haberá máis de tres enfermos por habitación.</p>
<p>* Cada paciente disporá de armario propio no que conserva-las súas pertenzas persoais.</p>
<p>* Existirá unha habitación de uso individual para cada 20 camas.</p>
<p>* As habitacións terán luz e ventilación natural adecuadas.</p>
<p>* Existirá timbre de chamada á enfermería por cada cama das existentes nas habitacións de pacientes.</p>
<p>* Existirá un aseo con lavabo e inodoro en cada habitación ou, no seu defecto, un lavabo e retrete en área común por cada catro camas.</p>
<p>* Existirá unha ducha accesible en cadeira de rodas por cada 20 camas.</p>
<p>* Existirá un baño asistido ou de características xeriátricas por cada 30 usuarios e, en calquera caso, un por planta destinada á hospitalización.</p>
<p>* As camas de usuarios serán accesibles preferiblemente desde tres das súas caras.</p>
<p>* As unidades disporán de comedor e área de estar de usuarios de suficiente dimensión para o tamaño da unidade e a súa función específica.</p>
<p>g) As unidades de psico-xeriatría, destinadas a atende-los a usuarios maiores de 65 anos, con deterioración moderada ou grave das súas funcións superiores, estarán física e funcionalmente diferenciadas e cun deseño adaptado.</p>
<p>ANEXO III</p>
<p>Tarifas</p>
<p>A contraprestación económica polos distintos tipos de prestacións, para o presente ano, serán as seguintes:</p>
<p>a) Media estancia durante o primeiro mes de internamento: 8.500 ptas./día.</p>
<p>b) Media estancia durante o segundo e terceiro mes de internamento: 7.500 ptas./día.</p>
<p>c) Módulo asistencial por estancia en réxime de longa estancia: 3.700 ptas./día.</p>
<p>d) Módulo residencial por estancia en réxime de longa estancia: 3.300 ptas./día.</p>
<p>e) Asistencia en réxime de asistencia domiciliaria: 4.500 ptas/día.</p>
<p>3964</p>

