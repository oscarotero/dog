---
date: '2013-02-28'
id: O3C2-200213-0001
page: 6227
number: 42
agency: Academia Galega de Seguridade Pública
section: III. Outras disposicións.
title: >-
  RESOLUCIÓN do 18 de febreiro de 2013 pola que se convoca unha xornada sobre o
  tratamento dos delitos contra a propiedade intelectual. Aspectos xurídicos e
  prácticos.
range: Resolución
url: >-
  https://www.xunta.gal/dog/Publicados/2013/20130228/AnuncioO3C2-200213-0001_gl.html
---
<p>Dentro das actividades programadas para o ano 2013 e conforme as funcións atribuídas pola Lei 1/2007, do 15 de xaneiro, da Academia Galega de Seguridade Pública, en colaboración con Promusicae-Agedi, anúnciase a convocatoria dunha xornada sobre o tratamento dos delitos contra a propiedade intelectual. Aspectos xurídicos e prácticos, de acordo coas seguintes bases:</p>
    <p>1. Datos da actividade:</p>
    <p>Denominación: tratamento dos delitos contra a propiedade intelectual. Aspectos xurídicos e prácticos.</p>
    <p>Tipo: xornada.</p>
    <p>Horas lectivas: 8.</p>
    <p>Modalidade: presencial.</p>
    <p>Obxectivos:</p>
    <p>Facilitar os coñecementos necesarios xurídicos e técnicos para proceder neste tipo de delitos coa maior eficacia e garantía de éxito. Para iso afianzarase igualmente a identificación e peritaxe do material falsificado, así como tratar con detalle as novas modalidades delituosas na materia.</p>
    <p>Contido:</p>
    <p>1. Os delitos contra a propiedade intelectual: perspectiva penal e procesual.</p>
    <p>2. O manual de boas prácticas na persecución dos delitos contra a propiedade intelectual.</p>
    <p>3. A Axencia Tributaria e a loita contra os delitos vinculados á propiedade intelectual: contrabando e branqueo de capital. Estratexia na investigación e ferramentas de xestión.</p>
    <p>4. Tratamento e experiencias prácticas no ámbito policial na comunicación pública relativa aos delitos contra a propiedade intelectual.</p>
    <p>5. A piratería física de contidos intelectuais: identificación de soportes ilegais e consideracións na elaboración de informes periciais.</p>
    <p>2. Desenvolvemento da convocatoria:</p>
    <p>Destinatarios/as: persoal dos corpos de policía local de Galicia e demais forzas e corpos de seguridade.</p>
    <p>Prazas ofertadas: ilimitadas.</p>
    <p>3. Solicitudes de participación:</p>
    <p>a) O persoal que desexe participar no curso convocado nesta resolución deberá cubrir o formulario de matrícula telemática na páxina web da Agasp: http://agasp.xunta.es</p>
    <p>Non se admitirá ningunha outra forma ou modelo de solicitude.</p>
    <p>b) A falsidade ou ocultación de datos esenciais para a selección das persoas aspirantes dará lugar á exclusión automática do curso solicitado, así como á imposibilidade de participar en ningún outro curso durante o prazo dun ano computado desde o momento en que se detecte o feito.</p>
    <p>c) É conveniente consignar no formulario de solicitude un número de teléfono móbil co fin de poder realizar as notificacións necesarias.</p>
    <p>d) Serán excluídas automaticamente aquelas solicitudes que non teñan cubertos correctamente os datos necesarios para realizar o proceso selectivo do alumnado, que non se axusten ao formulario de solicitude ou que sexan presentadas fóra de prazo.</p>
    <p>e) Prazo para a presentación de solicitudes: o prazo de inscrición e presentación de solicitudes de participación rematará o día 25 de marzo de 2013.</p>
    <p>4. Formulario normalizado de solicitude:</p>
    <p>a) Os formularios de solicitude a que se refire a base anterior serán obtidos e cubertos pola persoa solicitante necesariamente a través da páxina web da Academia Galega de Seguridade Pública, que poden encontrar no enderezo da internet: http://agasp.xunta.es</p>
    <p>b) Para cubrir correctamente os formularios de solicitude, no citado enderezo da internet disporase de instrucións de axuda que deberán ser observadas en todo momento polas persoas solicitantes.</p>
    <p>c) Os formularios poderán ser obtidos e cubertos ata as 14.00 horas da data de finalización do prazo de presentación de solicitudes.</p>
    <p>d) En caso de dúbida, dificultades técnicas ou necesidade de máis información poderán dirixirse á Agasp a través do número de teléfono: 886 20 61 10, do fax: 886 20 61 22 ou enderezo de correo electrónico: formacion.agasp@xunta.es, que adoptará. </p>
    <p>Listaxe de solicitudes seleccionadas: o día 27 de marzo de 2013 a Academia Galega de Seguridade Pública publicará no sitio web: http://agasp.xunta.es, a lista de admitidos.</p>
    <p>Obrigas das persoas seleccionadas: de acordo co establecido no artigo 21 do Regulamento de réxime interior da Agasp, as persoas que resulten seleccionadas teñen a obriga de participar no desenvolvemento da actividade, agás que comuniquen a súa imposibilidade de asistencia con polo menos 48 horas de antelación ao seu comezo. A dita renuncia deberase comunicar por escrito á Agasp, por correo electrónico ao enderezo: formacion.agasp@xunta.es ou por fax ao número: 886 20 61 22.</p>
    <p>Comezado o curso, ao alumnado só se lle permitirá a falta de asistencia a un 10 % como máximo das horas totais, e sempre xustificadamente. De sobrepasar esta porcentaxe non terá dereito ao diploma ou certificado.</p>
    <p>5. Desenvolvemento da actividade:</p>
    <p>Lugar: Agasp.</p>
    <p>Horario: das 9.00 ás 19.30 horas.</p>
    <p>Día: 3 de abril de 2013.</p>
    <p>Certificado de aproveitamento: ao finalizar a actividade entregaráselles un certificado de asistencia a todas aquelas persoas que acrediten á súa asistencia continuada.</p>
    <p>6. Baremación da actividade:</p>
    <p>Para os efectos do previsto nos anexos II e III da Orde de 28 de xaneiro de 2009 da Consellería de Presidencia, Administracións Públicas e Xustiza, publicada no DOG do 2 de febreiro de 2009, esta actividade terá unha baremación de 0,12 puntos.</p>
    <p>7. Dereitos e deberes do alumnado participante:</p>
    <p>Durante o desenvolvemento da actividade ao alumnado seralle de aplicación, en canto aos dereitos e deberes, o previsto no Regulamento de réxime interior da Agasp, aprobado pola Orde da Consellería de Presidencia, Administracións Públicas e Xustiza, do 4 de marzo de 2009 (DOG núm. 30, do 12 de febreiro).</p>
    <p>8. Modificacións e incidencias:</p>
    <p>A Academia Galega de Seguridade Pública poderá modificar o desenvolvemento normal da actividade para adaptala ás necesidades da Administración e ás continxencias que poidan xurdir.</p>
    <p>A Estrada, 18 de febreiro de 2013</p>
    <footer><p>Santiago Villanueva Álvarez<br>Director xeral da Academia Galega de Seguridade Pública</p></footer>

