---
date: '2000-02-07'
id: 37CE
page: 1576
number: 25
agency: ESCOLA GALEGA DE ADMINISTRACIÓN PÚBLICA
section: III. OUTRAS DISPOSICIÓNS
title: >-
  Resolución do 31 de xaneiro de 2000 pola que se convoca unha Xornada de
  estudio sobre colexios profesionais e xornalistas.
range: Resolución
url: 'https://www.xunta.gal/dog/Publicados/2000/20000207/Anuncio37CE_gl.html'
---
<p>Dentro do plan de actividades da Escola Galega de Administración Pública para o ano 2000 e de acordo coas funcións atribuídas pola Lei 4/1987, do 27 de maio, de creación da escola, e pola Lei 10/1989, do 10 de xullo, de modificación da anterior, convócase unha Xornada de estudio sobre colexios profesionais e xornalistas, convocatoria que se desenvolverá conforme as seguintes bases:</p>
<p>1. Obxectivos.</p>
<p>A aprobación da Lei 2/1999, do 24 de febreiro, de creación do Colexio Profesional de Xornalistas de Galicia constitúe unha novidade de grande interese para este colectivo. Co único antecedente no noso país da Comunidade Autónoma de Cataluña, Galicia é pioneira na regulación da colexiación profesional neste eido. Esta radical novidade contribúe a suscitar unha serie de importantes interrogantes verbo da nova lei. Perséguese con esta xornada pór sobre a mesa algunhas, alomenos, desas interrogantes, entre as cales cómpre salienta-la propia eficacia da colexiación profesional como método de defensa dos dereitos dos traballadores e dos funcionarios dos medios de comunicación social. Preténdese que esta xornada se converta nun foro no que membros de gabinetes de comunicación social e de medios informativos da Administración pública galega, xornalistas e interesados nesta temática contrasten as súas ideas sobre este particular.</p>
<p>2. Contido.</p>
<p>Trataranse estes temas:</p>
<p>-A distribución de competencias entre o Estado e as comunidades autónomas, en materia de colexios profesionais.</p>
<p>-Profesións tituladas e colexios profesionais.</p>
<p>-A Lei catalá do Colexio Profesional de Xornalistas.</p>
<p>-A Lei galega do Colexio Profesional de Xornalistas.</p>
<p>3. Destinatarios.</p>
<p>Preferentemente, membros de gabinetes de comunicación social e medios informativos da Xunta de Galicia e da Administración local galega e xornalistas, e interesados en xeral.</p>
<p>4. Desenvolvemento.</p>
<p>-Horario: mañá e tarde.</p>
<p>-Lugar e data: a xornada convocada desenvolverase no salón de actos da Escola Galega de Administración Pública (rúa de Madrid 2-4, polígono das Fontiñas, Santiago de Compostela) o día 17 de febreiro de 2000.</p>
<p>5. Inscrición.</p>
<p>-Prazo: remata o mércores, día 16 de febreiro de 2000.</p>
<p>-Tramitación de solicitudes: as solicitudes irán dirixidas ó director da Escola Galega de Administración Pública, polígono das Fontiñas, rúa de Madrid, 2-4-15707 Santiago de Compostela, segundo o modelo que figura como anexo a esta convocatoria, e presentaranse no rexistro xeral da EGAP, ou por calquera das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común. Admitiranse tamén inscricións por telefax: 981 54 63 37.</p>
<p>-Número de prazas: limitado á capacidade do local.</p>
<p>-Inscrición fóra de prazo: só se admitirán, de quedaren prazas libres, coa condición de que se cumpran os requisitos xerais antes indicados.</p>
<p>Os peticionarios poderán obter confirmación da súa posible admisión chamando, o día 16 de febreiro, por teléfono, das 10 ás 14.45 horas, ós seguintes números: 981 54 62 39/44 ou 981 54 60 40.</p>
<p>6. Modificacións.</p>
<p>A EGAP reserva para si a facultade de interpretar e de resolve-las incidencias que puidesen xurdir no desenvolvemento da xornada, así como a de cancelala, se o escaso número de solicitudes non xustificase a súa realización.</p>
<p>7. Certificación de asistencia.</p>
<p>Entregaráselles, ó remate desta xornada, a aquelas persoas inscritas que concorresen asiduamente a ela, cando a súa asistencia sexa igual ou superior ó 85% das horas lectivas programadas, e expresarase, neste documento, a natureza da actividade e a data da súa realización.</p>
<p>Santiago de Compostela, 31 de xaneiro de 2000.</p>
<p>Domingo Bello Janeiro</p>
<p>Director da Escola Galega de Administración</p>
<p>Pública</p>

