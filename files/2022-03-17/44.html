---
date: '2022-03-17'
id: L413-240222-0001
page: 18270
number: 53
agency: Concello de Cervo
section: VI. Anuncios. b) Administración local.
title: >-
  ANUNCIO de aprobación definitiva do Plan especial de protección do xacemento
  da Atalaia, asentamento de carácter histórico e de singular valor
  arquitectónico en San Cibrao.
range: Anuncio
url: >-
  https://www.xunta.gal/dog/Publicados/2022/20220317/AnuncioL413-240222-0001_gl.html
---
<p>Mediante o acordo do Pleno do 17 de febreiro de 2022, en sesión ordinaria, aprobouse definitivamente o Plan especial de protección do xacemento da Atalaia, asentamento de carácter histórico e de singular valor arquitectónico en San Cibrao, concello de Cervo, o que se publica para os efectos dos artigos 82 e 88 da Lei 2/2016, do 10 de febreiro, do solo de Galicia, e nos artigos 199 e 208 do seu regulamento. O acordo literal é o seguinte:</p>
    <p>«Acordo:</p>
    <p>Primeiro. Estimar as alegacións presentadas por Manuel Rego Bermúdez, con NIF 33784922S en nome e representación de Norcapital Inversiones, S.L. con CIF B27468826, con rexistros de entrada 2020-E-RC-220 e 2020-E-RC-254, en relación co expediente de aprobación de plan especial, polos motivos expresados no informe dos servizos técnicos municipais do 26 de marzo de 2021 e do equipo redactor, do 22 de outubro de 2020 e, en consecuencia, introducir no proxecto as modificacións indicadas no devandito informe.</p>
    <p>Segundo. Aprobar definitivamente o Plan especial de protección do xacemento da Atalaia, asentamento de carácter histórico e de singular valor arquitectónico, coas modificacións resultantes das alegacións formuladas e dos informes emitidos.</p>
    <p>Terceiro. Publicar a aprobación definitiva no <em>Diario Oficial de Galicia</em>, para os efectos do establecido no artigo 82 da Lei 2/2016, do 10 de febreiro, do solo de Galicia. Esta publicación deberá realizarse no prazo dun mes desde a adopción da aprobación definitiva.</p>
    <p>Cuarto. Comunicar o acordo de aprobación definitiva, en virtude do artigo 88 da Lei 2/2016, do 10 de febreiro, do solo de Galicia, á consellería competente en materia de urbanismo, para a súa inscrición no Rexistro de Planeamento Urbanístico de Galicia, unindo un exemplar en soporte dixital, debidamente dilixenciado.</p>
    <p>Quinto. Publicar no <em>Boletín Oficial</em> da provincia o documento que conteña a normativa e as ordenanzas.</p>
    <p>Sexto. Remitir o expediente completo á Dirección Xeral da Costa e o Mar, a través do Servizo Provincial de Costas en Lugo. </p>
    <p>Sétimo. Notificar individualmente este acordo a todas as persoas titulares catastrais dos terreos afectados ás cales xa se lles tivese notificado a aprobación inicial deste plan».</p>
    <p>Para os efectos do disposto no punto terceiro da parte dispositiva deste acordo, a ligazón en que se poderá consultar a documentación íntegra aprobada definitivamente é a seguinte: http:/cervo.sedelectronica.es </p>
    <p>• Extracto ambiental.</p>
    <p>I. Xustificación da integración no documento de planeamento dos aspectos ambientais.</p>
    <p>Co PEP preténdese ordenar un ámbito de solo urbano ocupado polo xacemento arqueolóxico da Atalaia e a súa contorna creando un parque arqueolóxico e definindo unha serie de actuacións de acondicionamento e normas de protección. </p>
    <p>O Plan supón unha diminución da superficie edificable prevista no planeamento vixente, xa que non se prevén usos edificatorios no ámbito e, ademais, propón a demolición das edificacións en desuso, o que se representa un efecto positivo sobre o consumo de solo, a paisaxe e a protección do patrimonio natural e do patrimonio cultural.</p>
    <p>A alternativa escollida permite integrar de xeito harmónico a protección do patrimonio natural, da paisaxe e do patrimonio cultural coa súa posta en valor.</p>
    <p>A proposta non afecta áreas estratéxicas de conservación, polo que non se ven afectados directa nin indirectamente xa que non provocan efectos negativos.</p>
    <p>Por outra banda, ben que os terreos obxecto do PEP poderían considerarse estritamente fóra do ámbito do POL por tratarse de solo urbano, a proposta resulta compatible cos seus criterios, especialmente no que atinxe á limitación para establecer novas edificacións na área e pola proposta de demolición das existentes.</p>
    <p>As ordenanzas reguladoras propostas inclúen as medidas necesarias para garantir a integridade da beira litoral, do consumo de recursos e do patrimonio arqueolóxico e etnográfico.</p>
    <p>O PEP incorpora nas súas determinacións a lexislación comunitaria, estatal e autonómica de carácter básico e sectorial vixente que, xunto coa progresiva introdución de criterios de sustentabilidade nas diferentes normativas sectoriais de aplicación na ordenación do territorio, froito dunha maior preocupación pola tutela ambiental e territorial da sociedade, asegura a adopción de eficaces medidas de prevención dos posibles efectos negativos significativos sobre o ambiente derivados do desenvolvemento do PEP.</p>
    <p>II. Xustificación de como se tomaron en consideración no documento de planeamento o estudo ambiental estratéxico, os resultados da información pública e das consultas e a declaración ambiental estratéxica, así como, de ser o caso, as discrepancias xurdidas no proceso.</p>
    <p>No 20 de xullo de 2018 iníciase o procedemento de avaliación ambiental estratéxica simplificada do PEP. O 24 de xullo de 2018 iniciouse un período de consultas previas á formulación do informe ambiental estratéxico por un prazo de dous meses e fixéronse públicos os documentos na súa sede electrónica. Ao mesmo tempo, consultouse a Dirección Xeral de Ordenación do Territorio e Urbanismo, entre outras administracións públicas.</p>
    <p>Mediante Resolución do 30 de outubro, a Dirección Xeral de Calidade Ambiental e Cambio Climático emitiu o informe ambiental estratéxico en que propón non someter ao procedemento de avaliación ambiental estratéxica ordinaria o PEP, ao considerar que non se producirán efectos significativos no ambiente. </p>
    <p>Todos as observacións contidas nos informes sectoriais recibidos durante as diferentes fases da tramitación e os resultados da información pública foron incorporadas ao documento do PEP nos termos que se recollen no número 4 da memoria xustificativa. </p>
    <p>III. Razóns da elección da alternativa seleccionada en relación coas alternativas consideradas.</p>
    <p>III.1. Análise das alternativas:</p>
    <p>Alternativa 0:</p>
    <p>Vantaxes: -</p>
    <p>Inconvenientes: o planeamento vixente delimita na zona unha unidade urbana (u.U.1) e estable nela unha ordenanza residencial mixta destinada a vivenda e usos complementarios, polo que permite a construción e baleiramento de soares coa posibilidade de alteración do xacemento como ten acontecido ata a actualidade.</p>
    <p>– Alternativa 1:</p>
    <p>Vantaxes: conservación do patrimonio e da paisaxe.</p>
    <p>Optimización do consumo do solo.</p>
    <p>Beneficio público ao crear dotacións de calidade.</p>
    <p>Fomentar o seu valor como referentes cultural, didáctico e turístico.</p>
    <p>Inconvenientes: obtención dos terreos. </p>
    <p>– Alternativa 2:</p>
    <p>Vantaxes: Conservación do patrimonio e da paisaxe.</p>
    <p>Optimización do consumo do solo.</p>
    <p>Mellor accesibilidade ao incorporar percorrido peonil.</p>
    <p>Beneficio público ao crear dotacións de calidade.</p>
    <p>Fomentar o seu valor como referente cultural, didáctico e turístico.</p>
    <p>Inconvenientes: obtención dos terreos. </p>
    <p>III.2. Xustificación da elección.</p>
    <p>As diferentes alternativas propostas valoráronse segundo a súa adecuación aos obxectivos pretendidos para cada unha das variables de sustentabilidade analizadas (paisaxe, patrimonio natural e cultural, ocupación do territorio, sociedade, economía e mobilidade). Da valoración realizada, a alternativa 2 resultou como seleccionada. Esta alternativa busca poñer en valor o enclave mediante a estabilización e restitución das estruturas, a organización dos accesos e percorridos no ámbito e a divulgación dos valores antropolóxicos e culturais que presenta.</p>
    <p>Tras o procedemento de avaliación ambiental estratéxica simplificada e realizadas as consultas e exposición pública do PEP aprobado inicialmente, a alternativa proposta sufriu modificacións para a súa mellora consistentes na ampliación do ámbito de protección e a incorporación de edificacións existentes en desuso para a súa demolición.</p>
    <p>• Medidas adoptadas para o seguimento dos efectos da aplicación do plan no ambiente.</p>
    <p>Tendo en conta a natureza e as actuacións consideradas na presente proposta, o seguimento ambiental deberá controlar os seguintes aspectos ambientais, coa finalidade de comprobar se o planeamento é coherente cos obxectivos pretendidos:</p>
    <p>– Patrimonio: verificación do estado e evolución das medidas de restauración e conservación das estruturas. Farase seguimento de variables como superficie restaurada, superficie de recuperación etc. </p>
    <p>– Actividade turística: farase un seguimento do fluxo de visitantes e, dadas as características do ámbito, poderá avaliarse o número de folletos explicativos do enclave, charlas informativos, visitas escolares etc.</p>
    <p>Contra este acordo, como disposición administrativa de carácter xeral, pódese interpoñer directamente recurso contencioso-administrativo, perante a sala correspondente do Tribunal Superior de Xustiza de Galicia (artigo 84.1 da Lei 2/2016, do 10 de febreiro, do solo de Galicia, e artigo 201.1 do seu regulamento), no prazo de dous meses que se contarán a partir do día seguinte ao da publicación deste anuncio, de conformidade co artigo 46 da Lei 29/1998, do 13 de xullo, reguladora da xurisdición contencioso-administrativa, sen prexuízo de interpoñer calquera outro recurso que se entenda máis procedente e sexa conforme dereito.</p>
    <p>Cervo, 22 de febreiro de 2022</p>
    <footer><p>Alfonso Villares Bermúdez<br>Alcalde</p></footer>

