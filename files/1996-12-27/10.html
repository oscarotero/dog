---
date: '1996-12-27'
id: CCF6
page: 11
number: 252
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 30 de outubro de 1996, da Delegación Provincial de Pontevedra,
  pola que se dispón o rexistro, depósito e publicación no Diario Oficial de
  Galicia do convenio colectivo da empresa Fábrica de Botones Hisla, S.L.
range: Resolución
url: 'https://www.xunta.gal/dog/Publicados/1996/19961227/AnuncioCCF6_gl.html'
---
<p>Visto o expediente do convenio colectivo para a empresa Fábrica de Botones Hisla, S.L., que tivo entrada nesta delegación provincial o día 10-10-1996, subscrito en representación da parte económica por unha representación da empresa, e da parte social, polos delegados de persoal, en data 7-10-1996. De conformidade co disposto no artigo 90.2º e 3º do Real decreto lexislativo 1/1995, do 24 de marzo, polo que</p>
<p>se aproba o texto refundido da Lei do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación provincial,</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo, desta delegación provincial, e a notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Vigo, 30 de outubro de 1996.</p>
<p>Antonio Coello Bufill</p>
<p>Delegado provincial de Pontevedra</p>
<p>Convenio colectivo da empresa Fábrica de Botones Hisla, S.L.</p>
<p>Artigo 1º.-Partes negociadoras do convenio.</p>
<p>As partes asinantes do presente convenio son a empresa e a delegada do persoal da desta afiliada a CC.OO.</p>
<p>Artigo 2º.-Ámbito funcional e territorial.</p>
<p>O presente convenio colectivo producirá efectos nos centros de traballo da Fábrica de Botones Hisla, S.L., que ten como obxecto social a fabricación e venda de toda clase de botóns, fibelas e demais productos afíns.</p>
<p>Artigo 3º.-Ámbito persoal.</p>
<p>Este convenio é de aplicación ó persoal que, na data de entrada en vigor, estea ó servicio da empresa, así como todo aquel que ingrese durante a súa vixencia ou algunha das súas prórrogas. Como excepción quedará fóra do ámbito deste convenio o persoal de alta dirección.</p>
<p>Artigo 4º.-Ámbito temporal.</p>
<p>O convenio terá unha duración de dous anos e entra en vigor no día da súa publicación no BOP, unha vez que sexa rexistrado pola autoridade laboral entendéndose que permanecerá vixente ata o 31 de decembro de 1997, todo isto agás en materia de salarios nos que procederá unha revisión.</p>
<p>Os efectos económicos do presente convenio aplicaranse con efectos a partir do primeiro de xaneiro de 1996.</p>
<p>Artigo 5º.-Vinculación á totalidade.</p>
<p>Sendo as condicións pactadas un todo orgánico e indivisible, o presente convenio será nulo e quedará sen efecto no suposto de que a xurisdicción competente anulase ou invalidase algún dos seus pactos. Se se</p>
<p>dese tal suposto, as partes asinantes deste convenio comprométense a reunirse dentro dos dez días seguintes ó da firmeza da resolución correspondente, co obxecto de resolve-lo problema presentado. Se no prazo de corenta e cinco días, a partir da data da firmeza da resolución as partes asinantes non alcanzasen un acordo, comprométense a fixa-lo calendario de reunións para a renegociación do convenio na súa totalidade.</p>
<p>Artigo 6º.-Resolución e revisión.</p>
<p>A denuncia a través da que se propón a resolución ou revisión do convenio deberá presentarse ante a Delegación Provincial de Traballo da Xunta de Galicia, cunha antelación mínima de 30 días naturais respecto á data de remate da súa vixencia ou de calquera das súas prórrogas anuais.</p>
<p>Artigo 7º.-Comisión paritaria.</p>
<p>Créase a comisión paritaria do convenio como órgano de interpretación, arbitraxe, conciliación e vixilancia do seu cumprimento. Estará formado pola delegada de persoal, e por parte da empresa a persoa que desempeñe os labores reais de apoderado xeral ou xerente. As partes poderán asistir ás reunións acompañadas dos asesores que coiden convenientes.</p>
<p>Artigo 8º.-Funcións da comisión paritaria.</p>
<p>A comisión paritaria do convenio terá as seguintes funcións:</p>
<p>a) Vixilancia e seguimento do cumprimento deste convenio.</p>
<p>b) Interpretación da totalidade dos preceptos do presente convenio.</p>
<p>c) Mediar e/ou intentar, se é o caso, logo de acordo das partes e por solicitude destas así como, se é o caso, arbitrar en cantas cuestións e conflictos, de carácter colectivo, poidan suscitarse na aplicación do presente convenio.</p>
<p>d) Cantas outras funcións tendan á maior eficacia práctica do presente convenio ou se deriven do estipulado no seu texto e anexos que o conformen.</p>
<p>Artigo 9º.-Procedementos da comisión paritaria.</p>
<p>As cuestións propias da súa competencia e que se promovan ante esta comisión paritaria adoptarán a forma escrita, e o seu contido será o suficiente e necesario para que poidan examinar e analiza-lo problema co necesario coñecemento de causa.</p>
<p>Instada a intervención da comisión, esta deberá pronunciarse nun prazo non superior a 20 días hábiles. Transcorrido o dito prazo sen se ter producida resolución nin dictame quedará aberta a vía administrativa ou xurisdiccional competente.</p>
<p>Artigo 10º.-Cadro de persoal.</p>
<p>A empresa confeccionará anualmente o cadro de persoal expoñéndoa no taboleiro de avisos do centro de traballo, durante o mes de xaneiro, especificándose nel a data de ingreso e categoría de cada traballador.</p>
<p>Dentro do dito prazo, o traballador que se considere mal clasificado, deberá expoñelo así, por escrito, á empresa, quen resolverá no prazo de 15 días. Unha vez transcorrido o dito prazo sen contestación da dirección ou no caso de que esta fose denegatoria o traballador poderá utiliza-la canle legal correspondente ante a autoridade laboral.</p>
<p>Artigo 11º.-Traslado de posto de traballo.</p>
<p>Se o traballador é trasladado a un posto de traballo de categoría superior e desempeña este durante un período de cento vinte días continuados ou alternos dentro do ano natural, o traballador pasará a ostenta-la categoría correspondente ó traballo desempeñado; mentres dure o traslado o traballador percibirá o salario correspondente a esa categoría profesional.</p>
<p>Artigo 12º.-Roupa de traballo.</p>
<p>A empresa verase obrigada a facilitarlles ós seus traballadores un mínimo de dúas pezas de roupa de traballo ó ano.</p>
<p>Artigo 13º.-Xornada laboral.</p>
<p>O número de horas de traballo ordinario será, como máximo, de 40 horas á semana en xornada partida, de luns a venres.</p>
<p>Artigo 14. Avisos previos e cesamentos.</p>
<p>O cesamento dos traballadores por remate das obras ou servicios que poidan ser obxecto do contrato ou expiración do tempo convido noutras modalidades deberá comunicarse ó traballador cunha antelación mínima de quince días naturais. Non obstante o empresario poderá substituír este aviso previo por unha indemnización equivalente á cantidade correspondente ós días de aviso previo omitidos, todo isto sen prexuízo da notificación escrita de cesamento.</p>
<p>Non será de aplicación o disposto anteriormente en canto ó prazo de aviso previo e indemnizacións no momento do vencemento para os contratos concertados baixo a modalidade de interinidade ou substitución, eventuais por circunstancias da producción ou calquera outra modalidade de carácter temporal cunha data de duración preestablecida sen prexuízo da correspondente notificación escrita de cesamento.</p>
<p>Cando sexa o traballador o que comunicase a súa decisión de cesar no servicio da empresa deberá notificarllo por escrito coa seguinte anticipación:</p>
<p>a) Persoal directivo: un mes.</p>
<p>b) Resto do persoal: quince días.</p>
<p>A ausencia ou atraso no do cumprimento desta obriga por parte do traballador dará orixe á indemnización resarcitoria que producirá a perda salarial dos correspondentes días que resten pola falta ou insuficiencia de aviso previo.</p>
<p>Artigo 15º.-Xubilación.</p>
<p>Para os efectos do presente convenio, e salvo que medie acordo entre as partes, establécese a xubilación obrigatoria para o traballador ós 65 anos, todo isto supeditado a que o citado traballador teña dereito</p>
<p>á correspondente pensión de xubilación da Seguridade Social.</p>
<p>Artigo 16º.-Modelo de recibo de salarios.</p>
<p>Para os efectos do aboamento dos devengos salariais recoñécese como válido o modelo de recibo que ordinariamente se vén utilizando na empresa.</p>
<p>Artigo 17º.-Prevención de riscos.</p>
<p>As partes contratantes deste convenio recoñecen as competencias e facultades atribuídas pola lei a cada unha das figuras que nela se establecen en relación á prevención de riscos laborais, e propoñen desenvolver un eficiente plan de prevención durante 1996, sempre dentro do marco da lei, como método óptimo para a obtención de beneficios mutuos entre empresa e traballador.</p>
<p>Artigo 18º.-Retribucións económicas.</p>
<p>As retribucións económicas mínimas do persoal establécense por grupos e categorías profesionais.</p>
<p>Con data 1 de xaneiro de 1997, e con independencia da clasificación profesional, tódolos traballadores percibirán unha nómina mensualizada o cal supón que as mensualidades completas se aboarán e cotizarán a razón de 30 días.</p>
<p>Para 1996 as retribucións mínimas son as que figuran na táboa anexa.</p>
<p>Para 1997 a estas retribucións mínimas, con efectos do primeiro de xaneiro, aplicaráselle un incremento automático do 3%.</p>
<p>Os atrasos derivados deste convenio aboaranse no prazo de 30 días naturais, contados a partir do día seguinte ó da sinatura do convenio.</p>
<p>Artigo 19º.-Revisión salarial.</p>
<p>No suposto de que o índice de prezos ó consumo (IPC) referido ó ano 1996 fose superior ó 4% será revisada, para o ano 1997, a totalidade da táboa salarial anexa por parte da comisión paritaria deste convenio tomando como referencia a previsión do IPC para o citado ano 1997. En todo caso a revisión terá efectos retroactivos ó 1 de xaneiro.</p>
<p>Artigo 20º.-Condicións máis beneficiosas.</p>
<p>O persoal que con anterioridade ó presente convenio desfrutase en cómputo anual de condicións máis beneficiosas que as aquí pactada seguirá manténdoas.</p>
<p>Artigo 21º.-Complemento por antigüidade.</p>
<p>O cómputo de antigüidade na empresa iniciarase desde a data do ingreso nela, contándose mesmo o período de proba, se o houber. Non se terá en conta, para estes efectos, o tempo total de aprendizaxe.</p>
<p>O complemento de antigüidade consiste en quinquenios do cinco por cento cada un, cun máximo de seis quinquenios calculados todos eles sobre o salario base que para cada categoría corresponde segundo a táboa de retribucións mínimas do convenio.</p>
<p>Artigo 22º.-Enfermidade e accidente.</p>
<p>Nos casos de baixa por enfermidade ou accidente ou accidente in itinere a empresa garante o 100% do salario e, se é o caso, do complemento por antigüidade.</p>
<p>O traballador desfrutará deste beneficio durante un máximo de seis meses e non se perderá aínda no caso de que a praza fose ocupada internamente por outro traballador.</p>
<p>En caso de internamento, o traballador desfrutará deste beneficio ata un máximo dun ano, sempre e cando permaneza nesta situación que virá obrigado a xustificar.</p>
<p>Artigo 23º.-Vacacións.</p>
<p>Todo o persoal desfrutará de trinta días de vacacións anuais retribuídas, segundo o preceptuado no artigo 38.1º do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores.</p>
<p>Dos 30 días naturais de vacacións anuais, 23 desfrutaranse de forma ininterrompida nos meses de maio a outubro, comezando sempre en luns. Os restantes sete días poderán ser establecidos pola empresa fóra do citado período, para o cal será necesaria a comunicación cun aviso previo mínimo de dous meses de antelación á data en que teñan que desfrutarse. Estes sete días deberán desfrutarse de forma continuada agás que medie mutuo acordo entre as partes.</p>
<p>Ademais, os traballadores terán dereito a desfrutar como libre e retribuídas a tarde do día 24 e o día 31 completo, ámbolos dous de decembro, sempre que estes sexan día laborable.</p>
<p>Artigo 24º.-Gratificacións extraordinarias.</p>
<p>As gratificacións extraordinarias de xullo de decembro establécense para todo o persoal e consistirán no pagamento dunha mensualidade de salario convenio máis o complemento de antigüidade se o houber. As ditas gratificacións serán aboadas o 15 de xullo e o 22 de decembro, respectivamente.</p>
<p>Artigo 25º.-Paga de participación en beneficios.</p>
<p>A participación en beneficios establécese nun seis por cento sobre o salario base por actividade normal incrementado co complemento por antigüidade se o houber.</p>
<p>Esta paga farase efectiva, en todo caso, durante o mes de marzo de cada ano, se ben a empresa poderá establece-lo seu pagamento en períodos inferiores ó anual. No suposto de que a empresa decida aboar este concepto rateado por mensualidades deberá ter en conta, para efectos de regularización, que a paga de participación en beneficios que corresponderá aboar en marzo foi devengada ó longo do ano natural anterior.</p>
<p>Artigo 26º.-Plus de asistencia.</p>
<p>A empresa aboará mensualmente un catro por cento sobre o salario base para actividade normal incrementado, se é o caso, co complemento por antigüidade sempre e cando o traballador non supere a cifra de</p>
<p>2 ausencias ó mes calquera que fose a causa delas. Para estes efectos contabilizarase como ausencia cada día ben sexa total ou parcialmente afectado.</p>
<p>Artigo 27º.-Horas extraordinarias.</p>
<p>No suposto de necesidade de realización de horas extraordinarias, a empresa de acordo co traballador poderá compensar cada hora de traballo con hora e media de descanso, noutro caso serán aboadas ó prezo dunha hora ordinaria cun recargo do 50%.</p>
<p>En todo caso o número de horas extraordinarias non poderá ser superior a oitenta ó ano, e para os traballadores que, por modalidade ou duración do seu contrato, realizasen unha xornada anual inferior á xornada xeral na empresa, o número máximo anual de horas extraordinarias reducirase na mesma proporción que exista entre tales xornadas.</p>
<p>Artigo 28º.-Clasificación de categorías segundo grupos profesionais.</p>
<p>a) Persoal directivo.</p>
<p>Este persoal, acreditado con título académico ou con ampla preparación na súa materia, é o encargado de organizar e xestiona-la actividade empresarial. Asume a dirección e responsabilidade, a planificación, o aprovisionamento, o proceso de fabricación e o control da empresa, e del dependen decisións de organización. Entre os seus labores non se atopan as de xerencia no sentido mercantil do termo, aínda que poderían coincidir nunha mesma persoa tales responsabilidades.</p>
<p>-Encargado xeral/xefe ou director.</p>
<p>É o responsable de fábrica. Asumirá en última instancia as responsabilidades dos ciclos de aprovisionamento, producción e comercial, e polo tanto terá capacidade de decisión en tódolos asuntos da súa responsabilidade. Non serán da súa competencia, en principio, os labores de xerencia entre os que se encontran o establecemento das políticas crediticias, de contratación ou subcontratación, etc., aínda que si deberá informar á xerencia e aconsellar sobre estes asuntos. Estará ás ordes directas da xerencia.</p>
<p>-Xefe de persoal.</p>
<p>Responsable do departamento de persoal. Encargado das relacións entre empresa e traballadores, asume a responsabilidade de formación, contratación de persoal, organización e xestión do persoal, así como a xestión da prevención de riscos. Estará baixo as ordes do director.</p>
<p>-Encargado de sección/sector.</p>
<p>Responsable dun departamento operativo da empresa. Encargado dunha función operativa específica asume a responsabilidade da súa área en toda a súa amplitude. Estará baixo as ordes do director.</p>
<p>b) Persoal administrativo.</p>
<p>Este persoal é o encargado da xestión administrativa da empresa. Non se inclúen entre os seus labores o de adminstración mercantil ou xerencia. Poderán</p>
<p>estar ás ordes de persoal directivo, administrativo ou comercial.</p>
<p>Oficial de 1ª.</p>
<p>Oficial de 2ª.</p>
<p>Oficial de 3ª.</p>
<p>Auxiliar.</p>
<p>c) Persoal comercial.</p>
<p>É o persoal encargado da distribución e comercialización dos productos rematados ou comercializables. Están baixo as ordes directas do correspondente xefe de sección ou do director no seu defecto.</p>
<p>Viaxante.</p>
<p>Oficial de vendas.</p>
<p>d) Persoal obreiro.</p>
<p>É o persoal de producción directa ou indirecta encargado de levar a bo fin as operacións físicas da empresa coa súa man de obra. Os seus labores están encadrados nas actividades seguintes: aprovisionamento, almacenamento, producción, control, mantemento, transporte, comercialización das materias, xestión dos utensilios, optimización de procesos.</p>
<p>Oficial de 1ª.</p>
<p>Oficial de 2ª.</p>
<p>Oficial de 3ª.</p>
<p>Serrador/Marcador.</p>
<p>Torneiro/Prensista.</p>
<p>Cortador de discos manuais.</p>
<p>Seleccionador de productos acabados.</p>
<p>Cortador de discos automáticos.</p>
<p>Perforador manual.</p>
<p>Encartador e encaixador.</p>
<p>Manipulador de productos en curso.</p>
<p>Axudante maior de 18 anos.</p>
<p>Axudante menor de 18 anos.</p>
<p>Alimentador de máquinas.</p>
<p>Aprendiz.</p>
<p>Limpador.</p>
<p>Conductor.</p>
<p>Artigo 29º.-Graduación de faltas.</p>
<p>Considerarase falta laboral toda acción ou omisión da que resulte responsable o traballador, que se produza con ocasión ou como consecuencia da relación laboral e que constitúa un incumprimento grave e culpable das súas obrigas.</p>
<p>a) Faltas leves.</p>
<p>1. Faltar un día ó traballo, sen causa xustificada.</p>
<p>2. Ata tres faltas de puntualidade nun mes.</p>
<p>3. Non cursar no momento oportuno a comunicación correspondente, cando se falte ó traballo por motivo xustificado, agás que se probe a imposibilidade de facelo.</p>
<p>4. Abandona-lo posto de traballo ou o servicio durante breve tempo durante a xornada de traballo sen a correspondente autorización.</p>
<p>5. A inobservancia dos regulamentos e ordes de servicio, así como a desobediencia ós mandos, todo iso en materia leve.</p>
<p>6. Os pequenos descoidos na realización do traballo e na conservación das máquinas, ferramentas e materiais.</p>
<p>7. Non atender ó público coa corrección e dilixencia debida.</p>
<p>8. Non informar á empresa dos cambios de domicilio.</p>
<p>9. A falta de respecto, en materia leve, ós subordinados, compañeiros, mandos e público, así como a discusión con eles.</p>
<p>10. A falta de limpeza e hixiene persoal, así como nas dependencias, servicio e utensilios da empresa aínda cando non impliquen risco grave para o traballador ou os seus compañeiros, xa que nesas circunstancias será considerado como grave ou moi grave.</p>
<p>b) Faltas graves.</p>
<p>1. A dobre comisión de falta leve, dentro do período dun mes, excepto as de puntualidade.</p>
<p>2. A falta de dous días ó traballo durante o período dun mes.</p>
<p>3. O entorpecemento, a omisión maliciosa e o falseamento dos datos, cuestións e feitos que poidan afectar á concesión de permisos, á Seguridade Social, á medicina de empresa, e en todo aquilo que en xeral dificulte a aplicación da Lei de prevención de riscos laborais.</p>
<p>4. Non comunicar coa dilixencia debida as alteracións familiares que poidan afecta-los procesos administrativos ou prestacións sociais.</p>
<p>5. A desobediencia ós mandos en cuestións de traballo ou a neglixencia que afecte á boa marcha do traballo.</p>
<p>6. A imprudencia no traballo, que se implicase risco de accidente para o traballador ou outros, ou ben perigo de avaría na maquinaria, ferramentas ou instalacións, poderá ser considerada moi grave.</p>
<p>7. Falta de sixilo profesional divulgando datos, informes ou antecedentes que poidan producir prexuízo de calquera tipo á empresa.</p>
<p>8. A voluntaria diminución da actividade habitual ou os defectos na calidade fixada, por neglixencia do traballador.</p>
<p>9. O emprego de tempo, materiais, máquinas e utensilios de traballo en cuestións alleas a el.</p>
<p>10. As inxurias proferidas contra persoas ou institucións de toda índole.</p>
<p>11. A suplantación activa ou pasiva da personalidade.</p>
<p>12. A embriaguez non habitual durante o traballo.</p>
<p>c) Faltas moi graves.</p>
<p>1. A dobre falta grave dentro do período dun mes, sempre que aquela fose sancionada.</p>
<p>2. A falta de seis días ó traballo, durante un período de catro meses.</p>
<p>3. Máis de doce faltas de puntualidade nun período de seis meses, ou de 25 nun período dun ano.</p>
<p>4. A falsidade, a deslealdade, a fraude, o abuso de confianza, a competencia desleal ou ilícita para coa empresa e o furto ou roubo, tanto ós compañeiros de traballo como á empresa ou a terceiros, dentro das dependencias dela ou durante o desempeño de traballos ou servicios por conta da empresa.</p>
<p>5. Facer desaparecer, inutilizar, causar desperfectos ou modificacións maliciosas en primeiras materias, productos, utensilios, ferramentas, máquinas, aparellos, instalacións, edificios e documentos da empresa.</p>
<p>6. A indisciplina ou desobediencia ás ordes dos mandos, así como tamén a inducción a ela cando revista especial gravidade para a empresa ou os seus compañeiros.</p>
<p>7. A participación directa ou indirecta na comisión de delicto cualificado como tal no Código Penal.</p>
<p>8. A falsidade nas circunstancias de accidentes de traballo, a simulación de enfermidade ou accidente e a prolongación maliciosa ou finxida na súa curación.</p>
<p>9. A embriaguez habitual ou toxicomanía durante o traballo.</p>
<p>10. O abandono do traballo en postos de responsabilidade.</p>
<p>11. O abuso de autoridade.</p>
<p>12. A diminución voluntaria e continuada de rendemento.</p>
<p>13. A comisión de actos inmorais nos locais e dependencias da empresa, dentro e fóra da xornada de traballo.</p>
<p>14. Tódalas consignadas no artigo 54.2º do Estatuto dos traballadores, consideradas como causas xustas de despedimento.</p>
<p>Para os efectos deste artigo, e salvo disposición en contrario enténdese que os meses, trimestres ou anos non necesariamente son períodos naturais.</p>
<p>Artigo 30º.-Graduación de sancións.</p>
<p>De acordo coa graduación de faltas, a empresa poderá impoñe-las seguintes sancións:</p>
<p>a) Por falta leve.</p>
<p>-Amoestación verbal.</p>
<p>-Amoestación por escrito.</p>
<p>-Suspensión de emprego e soldo ata dous días.</p>
<p>b) Por falta grave.</p>
<p>-Suspensión de emprego e soldo de 3 a 15 días.</p>
<p>c) Por falta moi grave.</p>
<p>-Suspensión de emprego e soldo de 16 a 60 días.</p>
<p>-Despedimento.</p>
<p>Artigo 31º.-Prescrición de faltas.</p>
<p>Nesta materia aplicarase o previsto no Estatuto dos traballadores e resto de lexislación de aplicación, se fose o caso.</p>
<p>Artigo 32º.-Permisos.</p>
<p>Para efectos deste convenio enténdese por licencia ou permiso a cesación temporal, non periódica, da prestación de servicios por causa determinada.</p>
<p>O traballador, logo de aviso e posterior xustificación, poderá ausentarse do traballo, por tempo determinado, con dereito a remuneración, se é o caso, por algún dos motivos que se recollen a seguir e os que a normativa legal de aplicación recolla en cada momento.</p>
<p>Para iso, e con independencia da obrigatoriedade de achegar xustificación, o traballador debe poñer en coñecemento da empresa o motivo da súa ausencia do posto de traballo con razoable antelación.</p>
<p>O traballador deberá ter en conta que os permisos só poderán desfrutarse na data en que se produza a necesidade, non sendo trasladables a días hábiles.</p>
<p>a) Matrimonio.</p>
<p>O traballador pode ausentarse do traballo durante un período de 15 días naturais por razón do seu matrimonio.</p>
<p>b) Matrimonio de fillo.</p>
<p>O traballador pode ausentarse do traballo durante un período de 1 día natural por razón do matrimonio dun dos seus fillos.</p>
<p>c) Nacemento de fillo.</p>
<p>O nacemento de fillo proporciónalle ó traballador o dereito a ausentarse do traballo durante 2 días. Cando, por tal motivo, necesite facer un desprazamento será de 4 días.</p>
<p>d) Enfermidade ou morte de parente.</p>
<p>A enfermidade grave ou o falecemento de parentes ata o segundo grao de consanguinidade ou afinidade proporciona o dereito a ausentarse durante 2 días. O falecemento de parentes ata o primeiro grao de consanguinidade ou afinidade proporciona o dereito a ausentarse durante 3 días. Cando necesite facer un desprazamento para o efecto será de 4 días.</p>
<p>e) Mudanza ou traslado de domicilio.</p>
<p>Por traslado de domicilio habitual o traballador ten dereito a un día de permiso retribuído.</p>
<p>f) Cumprimento de deber.</p>
<p>Todo deber inescusable de carácter público e persoal dá dereito a ausentarse do traballo durante o tempo indispensable para o seu cumprimento.</p>
<p>g) Lactancia ata 9 meses.</p>
<p>O traballador pode ausentarse do traballo para lactancia, natural ou artificial, dun menor de 9 meses durante unha hora ou dúas fraccións de media hora. Optativamente este dereito pode ser substituído por unha reducción de media hora na xornada habitual.</p>
<p>h) Funcións sindicais ou representativas.</p>
<p>O traballador pode ausentarse do traballo, con dereito a remuneración, para realizar funcións sindicais, de representación do persoal, ou de prevención de riscos laborais nos termos que establece a lei.</p>
<table><tbody><tr><td></td></tr>
<tr><td></td></tr>
<tr><td>Conceptos que se devengarán</td></tr>
<tr><td></td></tr>
<tr><td>Motivo de licencia</td><td>Tempo máximo</td><td>Salario
base</td><td>Pagas
extras</td><td>Comp.
Antig.</td><td>Particip.
en Benef.</td><td>Compls.
non Sal.</td><td>Xustificantes</td></tr>
<tr><td></td></tr>
</tbody></table>
<table><tbody><tr><td>Matrimonio do traballador</td><td>Quince días naturais</td><td>Si</td><td>Si</td><td>Si</td><td>Si</td><td>Non</td><td>Libro de familia ou certificado oficial</td></tr>
<tr><td></td></tr>
<tr><td>Matrimonio de fillos</td><td>O día natural</td><td>Si</td><td>Si</td><td>Si</td><td>Si</td><td>Non</td><td>Documento no que se acredite o feito</td></tr>
<tr><td></td></tr>
<tr><td>Nacemento de fillo ou adopción</td><td>Dous días naturais, ampliables ata catro naturais en caso de desprazamento superior a 100 km</td><td>Si</td><td>Si</td><td>Si</td><td>Si</td><td>Non</td><td>Libro de familia ou certificado do xulgado</td></tr>
<tr><td></td></tr>
<tr><td>Enfermidade grave ou falecemento de parentes ata 2º grao consanguinidade ou afinidade</td><td>Dous días naturais, ampliables ata catro naturais en caso de desprazamento superior a 100 km</td><td>Si</td><td>Si</td><td>Si</td><td>Si</td><td>Non</td><td>-Enfermidade: xustificante médico que acredite o feito.-Falecemento: documento que acredite o feito.</td></tr>
<tr><td></td></tr>
<tr><td>Mudanza ou Cº de domicilio habitual</td><td>Un día laborable, se é o caso</td><td>Si</td><td>Si</td><td>Si</td><td>Si</td><td>Non</td><td>Novo enderezo</td></tr>
<tr><td></td></tr>
<tr><td>Deber inecusable de carácter público ou persoal</td><td>O indispensable ou o que marque a norma</td><td>Si</td><td>Si</td><td>Si</td><td>Si</td><td>Non</td><td>Xustificante salvo imposibilidade técnica</td></tr>
<tr><td></td></tr>
<tr><td>Lactancia ata nove meses</td><td>Ausencia dunha hora ou dúas fraccións de media hora, reducción de xornada en media hora</td><td>Si</td><td>Si</td><td>Si</td><td>Si</td><td>Si</td><td>Libro de familia ou certificado de adopción</td></tr>
<tr><td></td></tr>
<tr><td>Funcións sindicais ou de representación de traballadores</td><td>O establecido na norma</td><td>Si</td><td>Si</td><td>Si</td><td>Si</td><td>Si</td><td>O que proceda</td></tr>
<tr><td></td></tr></tbody></table>
<p>Artigo 33º.-Lexislación subsidiaria.</p>
<p>En todo o non previsto no presente convenio, observarase o disposto no real decreto lexislativo 1/1995, do 24 de marzo, e demais disposicións legais de aplicación.</p>
<p>Táboa de retribucións salariais 1996</p>
<table><tbody><tr><td></td></tr>
<tr><td></td></tr>
<tr><td>Categoría 1996</td><td>Salario 1996</td></tr>
<tr><td></td></tr>
</tbody></table>
<table><tbody><tr><td>-Persoal directivo</td></tr>
<tr><td>Encargado xeral/xefe</td><td>132.536</td></tr>
<tr><td>Xefe de persoal</td><td>110.691</td></tr>
<tr><td>Encargado sección/sector</td><td>110.691</td></tr>
<tr><td>-Persoal administrativo</td></tr>
<tr><td>Oficial de 1ª</td><td>105.090</td></tr>
<tr><td>Oficial de 2ª</td><td>93.398</td></tr>
<tr><td>Oficial de 3ª</td><td>82.250</td></tr>
<tr><td>Auxiliar</td><td>72.091</td></tr>
<tr><td>-Persoal comercial</td></tr>
<tr><td>Viaxante</td><td>110.691</td></tr>
<tr><td>Oficial de Vdas.</td><td>98.471</td></tr>
<tr><td>-Persoal obreiro</td></tr>
<tr><td>Oficial de 1ª</td><td>3.375</td></tr>
<tr><td>Oficial de 2ª</td><td>2.768</td></tr>
<tr><td>Oficial de 3ª</td><td>2.643</td></tr>
<tr><td>Serrador e marcador</td><td>2.643</td></tr>
<tr><td>Torneiro e prensista</td><td>2.520</td></tr>
<tr><td>Cortador de discos manuais</td><td>2.459</td></tr>
<tr><td>Seleccionador P. acabados</td><td>2.459</td></tr>
<tr><td></td></tr></tbody></table>
<table><tbody><tr><td></td></tr>
<tr><td></td></tr>
<tr><td>Categoría 1996</td><td>Salario 1996</td></tr>
<tr><td></td></tr>
</tbody></table>
<table><tbody><tr><td>Cortador discos automáticos</td><td>2.416</td></tr>
<tr><td>Perforador manual</td><td>2.416</td></tr>
<tr><td>Encartador e encaixador</td><td>2.416</td></tr>
<tr><td>Manipulador P. en curso</td><td>2.416</td></tr>
<tr><td>Axudante maior de 18 anos</td><td>2.416</td></tr>
<tr><td>Axudante menor de 18 anos</td><td>1.932</td></tr>
<tr><td>Alimentador de máquinas</td><td>2.416</td></tr>
<tr><td>Aprendiz</td><td>1.571</td></tr>
<tr><td>Limpador/a</td><td>2.416</td></tr>
<tr><td>Conductor</td><td>2.843</td></tr>
<tr><td></td></tr></tbody></table>
<p>8588</p>

