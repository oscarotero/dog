---
date: '2020-02-19'
id: G0520-240120-0001
page: 11738
number: 34
agency: Axencia Galega da Industria Forestal
section: III. Outras disposicións.
title: >-
  RESOLUCIÓN do 27 de decembro de 2019 pola que se establecen as bases
  reguladoras e se convocan para o ano 2020, en réxime de concorrencia
  competitiva, as axudas aos investimentos en tecnoloxías forestais,
  procesamento, mobilización e comercialización de produtos forestais,
  cofinanciadas co Fondo Europeo Agrícola de Desenvolvemento Rural (Feader) no
  marco do Programa de desenvolvemento rural (PDR) de Galicia 2014-2020 (código
  de procedemento IN500A).
range: Resolución
url: >-
  https://www.xunta.gal/dog/Publicados/2020/20200219/AnuncioG0520-240120-0001_gl.html
---
<p>O sector da transformación e comercialización de produtos forestais está considerado como un dos sectores estratéxicos para o desenvolvemento económico da zona rural e para a consolidación e diversificación do seu tecido empresarial. As empresas de aproveitamentos forestais e primeira transformación de produtos forestais son empresas que traballan unicamente no rural, no sector forestal. O monte é unha parte importante da economía en Galicia, cunha poboación maioritariamente rural. A práctica totalidade das empresas de aproveitamentos forestais e primeira transformación de produtos forestais galegas están situadas no rural e traballan nos montes da zona, con persoal do contorno e con efectos positivos no marco da diversificación e dinamización da economía rural. En Galicia, a industria da serra ten unha grande importancia económica e social, dado que se abastece fundamentalmente de madeira dos montes galegos, ademais da industria de pasta para papel e taboleiros. Está en aumento tamén nos últimos anos o aproveitamento doutros produtos forestais, especialmente a biomasa para producir enerxía.</p>
    <p>As axudas ás pemes para realizar investimentos en tecnoloxías forestais, procesamento, mobilización e comercialización de produtos forestais están recollidas no Regulamento (UE) núm. 702/2014 da Comisión, do 25 de xuño, polo que se declaran determinadas categorías de axudas nos sectores agrícola e forestal e nas zonas rurais compatibles co mercado interior, en aplicación dos artigos 107 e 108 do Tratado de funcionamento da Unión Europea, e foron comunicadas por España á Comisión Europea e publicadas na páxina web da Comisión (http://ec.europa.eu/competition/elojade/isef/case_details.cfm?proc_code=3_SA_43021) o 20 de outubro de 2015, coa clave SA.43021 (2015/XA).</p>
    <p>A Xunta de Galicia, de acordo co establecido no artigo 27.10 do Estatuto de autonomía, ten competencia exclusiva en materia de montes e aproveitamentos forestais.</p>
    <p>A disposición adicional sexta da Lei 2/2017, do 8 de febreiro, de medidas fiscais, administrativas e de ordenación, autoriza a creación da Axencia Galega da Industria Forestal (en diante, a Axencia) como axencia pública autonómica adscrita á consellería competente en materia de economía, que ten como fins xerais e obxectivos básicos actuar como un instrumento de xestión eficiente no exercicio de funcións relacionadas co impulso da actividade económica asociada ao sector forestal, coa mellora da competitividade e da innovación das empresas do sector e coa coordinación dos centros de investigación en materia forestal.</p>
    <p>Conforme as competencias atribuídas á Axencia no Decreto 81/2017, do 3 de agosto, polo que se crea a Axencia Galega da Industria Forestal e se aproban os seus estatutos, a Axencia é o organismo competente para a xestión destas axudas.</p>
    <p>A acción 4.1.3 da Axenda de impulso da industria forestal establece un programa de incentivos á mellora da competitividade da industria forestal galega no marco da cal pretende impulsar a innovación tecnolóxica dun dos sectores estratéxicos da Comunidade Autónoma de Galicia.</p>
    <p>Esta resolución tramítase ao abeiro do disposto na Orde da Consellería de Economía e Facenda do 11 de febreiro de 1998, pola que se regula a tramitación anticipada dos expedientes de gasto, modificada pola Orde do 27 de novembro de 2000 e pola Orde do 25 de outubro de 2001, que posibilita a tramitación anticipada dos expedientes de gasto imputables ao capítulo VII no exercicio inmediatamente anterior ao dos orzamentos con cargo aos cales se vaian imputar os correspondentes gastos, dado que existe crédito adecuado e suficiente no proxecto de Lei de orzamentos xerais da Comunidade Autónoma para o ano 2020, aprobado polo Consello da Xunta de Galicia do día 17 de outubro de 2019.</p>
    <p>En consecuencia, de conformidade co previsto no artigo 30.1.3 do Estatuto de autonomía de Galicia e en uso das facultades que confiren os artigos 7 e 14 da Lei 9/2007, do 13 de xuño, de subvencións de Galicia, e de acordo co disposto na Lei 1/1983, do 22 de febreiro, reguladora da Xunta e da súa Presidencia, e demais normativa concorrente,</p>
    <h2>DISPOÑO:</h2>
    <p>Artigo 1. Obxecto</p>
    <p>1. Esta resolución ten por obxecto establecer as bases que regulan as axudas aos investimentos en tecnoloxías forestais, procesamento, mobilización e comercialización de produtos forestais (código de procedemento IN500A) e realizar a súa convocatoria para o ano 2020 en réxime de concorrencia competitiva.</p>
    <p>2. Estas axudas ampáranse nos artigos 21.1 e 26 do Regulamento (UE) núm. 1305/2013 do Parlamento Europeo e do Consello, do 17 de decembro, relativo á axuda ao desenvolvemento rural a través do Fondo Europeo Agrícola de Desenvolvemento Rural (Feader) e polo que se derroga o Regulamento (CE) núm. 1698/2005 do Consello (DOUE do 20 de decembro de 2013, L347), e no establecido para as axudas para investimentos en tecnoloxías forestais e na transformación, mobilización e comercialización de produtos forestais, do Regulamento (UE) núm. 702/2014 da Comisión, do 25 de xuño, polo que se declaran determinadas categorías de axuda nos sectores agrícola e forestal e en zonas rurais compatibles co mercado interior, en aplicación dos artigos 107 e 108 do Tratado de funcionamento da Unión Europea (DOUE do 1 de xullo de 2014, L193).</p>
    <p>3. Estas axudas convócanse de acordo co Programa de desenvolvemento rural (PDR) de Galicia 2014-2020, aprobado pola Decisión de execución da Comisión C(2015) 8144, do 18 de novembro de 2015, e modificado por última vez mediante a Decisión de execución da Comisión C (2019) 1707 final, do 26 de febreiro de 2019, e correspóndense coa submedida 8.6 (axuda para os investimentos en tecnoloxías forestais e na transformación, mobilización e comercialización de produtos forestais) do programa.</p>
    <h2>CAPÍTULO I</h2>
    <h3>Bases reguladoras das axudas aos investimentos en tecnoloxías forestais, procesamento, mobilización e comercialización de produtos forestais, cofinanciadas co Fondo Europeo Agrícola de Desenvolvemento Rural (Feader)<br>no marco do PDR de Galicia 2014-2020</h3>
    <p>Artigo 2. Beneficiarias</p>
    <p>1. Poderán ser beneficiarias as microempresas, pequenas e medianas empresas (peme) do sector forestal radicadas en Galicia en relación cos investimentos realizados en zonas rurais de acordo cos criterios de localización establecidos no ámbito territorial do PDR 2014-2020 e descritos no anexo XIII. Tomarase a definición de peme incluída no anexo I do Regulamento (UE) núm. 702/2014 da Comisión, do 25 de xuño. Segundo esta definición, pemes son aquelas empresas que ocupan menos de 250 persoas e cuxo volume de negocios anual non excede os 50 millóns de euros ou cuxo balance xeral anual non excede os 43 millóns de euros. </p>
    <p>2. Os solicitantes da axuda para acadar a condición de beneficiarios deberán cumprir os seguintes requisitos: </p>
    <p>a) Acreditar a súa viabilidade económica mediante algunha das seguintes circunstancias:</p>
    <p>1º. Dispoñibilidade de crédito bancario para o investimento dun mínimo do 70 % do seu importe ou comunicación bancaria de estar en disposición de conceder o financiamento.</p>
    <p>2º. Certificación bancaria de dispoñibilidade líquida en conta por importe do investimento.</p>
    <p>3º. Vendas por importe superior ao triplo do investimento (na declaración do IVE do último exercicio pechado na data de publicación da convocatoria, modelo 390 ou modelo 303 do último mes do ano, segundo proceda). </p>
    <p>b) Deberán ter un seguro en vigor de responsabilidade civil para a actividade obxecto de axuda e, no suposto de ser exixible, un contrato de prevención de riscos laborais en vigor na data de publicación da convocatoria.</p>
    <p>c) Deberán estar inscritos no Rexistro de Empresas do Sector Forestal (Resfor) e cos datos actualizados, de acordo co artigo 102 da Lei 7/2012, do 28 de xuño, de montes de Galicia, de conformidade co Decreto 50/2014, do 10 de abril, polo que se regulan os aproveitamentos madeireiros e leñosos, de cortiza, de pastos e micolóxicos en montes ou terreos forestais de xestión privada na Comunidade Autónoma de Galicia, e o contido, organización e funcionamento do Rexistro de Empresas do Sector Forestal.</p>
    <p>3. Así mesmo, os solicitantes con persoal contratado por conta allea nun número igual ou superior a tres traballadores deberán ter, polo menos, na data de publicación da convocatoria o 40 % do cadro de persoal da empresa con contratos por conta allea e tempo indefinido. Para as empresas de nova creación, entendendo como tales as creadas dentro dos 18 meses anteriores á data de publicación da convocatoria, bastará o compromiso de acadar, como mínimo, o 40 % de estabilidade laboral ao rematar o prazo concedido para xustificar o investimento. As empresas xa existentes deberán comprometerse, igualmente, a acadar a mesma porcentaxe mínima de estabilidade laboral respecto das novas contratacións que, de ser o caso, deriven do proxecto de investimento que se subvencione. O persoal en réxime de autónomos non computará para os efectos do cálculo das porcentaxes de estabilidade de emprego recollidas nesta resolución.</p>
    <p>Para os efectos do cálculo das porcentaxes de estabilidade de emprego e de compromisos de creación de postos de traballo recollidas nesta resolución, o persoal contratado a tempo parcial computarase porcentualmente ao tempo que conste no contrato de traballo ou na vida laboral da empresa.</p>
    <p>4. Non poderán acadar a condición de beneficiarias:</p>
    <p>a) Aquelas persoas solicitantes nas cales concorra algunha das circunstancias previstas no artigo 10 da Lei 9/2007, do 13 de xuño, de subvencións de Galicia.</p>
    <p>b) Aquelas empresas que entren dentro da categoría de empresas en crise, de acordo coa definición do artigo 2, número 18, do Regulamento (UE) núm. 651/2014 polo que se declaran determinadas categorías de axudas compatibles co mercado interior en aplicación dos artigos 107 y 108 do Tratado de funcionamento da Unión Europea.</p>
    <p>Para verificar o cumprimento deste requisito, as empresas solicitantes deberán declarar na solicitude que non se atopan en situación de crise conforme a normativa comunitaria. </p>
    <p>c) Aquelas empresas que estean suxeitas a unha orde de recuperación pendente tras unha decisión da Comisión que teña declarado unha axuda ilegal e incompatible co mercado común. </p>
    <p>Artigo 3. Investimentos subvencionables </p>
    <p>1. Os investimentos que se van subvencionar deben ser novos e non se poden iniciar/usar antes de presentar a solicitude de axuda nin antes de que se realice a inspección correspondente, segundo proceda. Ás ditas inspeccións son ás que se fai referencia no artigo 12.</p>
    <p>2. Poderán ser subvencionables os investimentos relativos ás operacións de aproveitamento, transformación e comercialización dos produtos forestais (madeira, cogomelos, castañas, plantas aromáticas e medicinais, biomasa e outros produtos forestais), con excepción dos referidos no artigo 4. </p>
    <p>3. Consideraranse con carácter exclusivo os seguintes investimentos elixibles:</p>
    <p>a) Plans e ferramentas de xestión empresarial. Poderán ser obxecto de axuda a implementación de plans empresariais con criterios de xestión forestal sustentable e as cadeas de custodia dos sistemas de certificación forestal, excluída a adquisición de maquinaria. En concreto, serán elixibles as seguintes actuacións:</p>
    <p>1º. Implantación e certificación, se procede, na empresa de ferramentas de xestión empresarial específicas da actividade forestal para o control de custos, calidade e mantemento. </p>
    <p>2º. Implantación e certificación da cadea de custodia de madeira certificada e/ou normativas de calidade e plans de mellora de xestión empresarial.</p>
    <p>b) Equipamentos de medición de masas forestais, en número non superior á maquinaria de saca de madeira ou de biomasa. Enténdense como equipamentos de medición aqueles instrumentos de medición independentes, así como un conxunto deles sempre que realicen diferentes tipos de medición.</p>
    <p>c) Acondicionamento e instalacións en parques intermedios de rolla ou biomasa.</p>
    <p>d) Autocargadores, arrastradores forestais e tractocargadores completos, así como as súas adaptacións e implementos, que deberán instalarse en equipamentos propiedade do solicitante. Os tractocargadores deberán ter cabinas adaptadas para o xiro do operario sentado, proteccións forestais en cabina, rodas e baixos, e irán dotados de guindastre, cabrestante e remolque forestal de tracción. Estas adaptacións exixiranse tamén aos tractores orientados á recollida de biomasa.</p>
    <p>e) Procesadoras, cortadoras e outros equipamentos de corta, así como as súas adaptacións e implementos, que deberán instalarse en equipamentos propiedade do solicitante.</p>
    <p>f) Maquinaria específica, apeiros e implementos que permitan un aproveitamento comercial da biomasa forestal no monte, esteladoras, empacadoras, colleitadoras ou procesadoras de biomasa.</p>
    <p>g) Maquinaria e instalacións de primeira transformación de madeira. </p>
    <p>h) Maquinaria e instalacións de primeira transformación para procesamento da biomasa forestal: estelado, almacenamento, clasificación, caracterización, secado e acondicionamento da biomasa forestal. </p>
    <p>i) Bens de equipamento e instalacións en empresas de recollida, manexo, acondicionamento e comercialización de produtos forestais non madeireiros e non alimentarios (biomasa e outros produtos forestais). No caso de produtos forestais alimentarios, poderanse subvencionar unicamente investimentos de recollida e manexo en monte. </p>
    <p>j) Rozadoras, en número non superior aos equipamentos de saca de madeira ou biomasa propiedade da empresa. O número de rozadoras propiedade da empresa xunto coas subvencionadas non poderá ser superior ao número de equipamentos de saca de madeira propiedade da empresa.</p>
    <p>4. Para os efectos destas bases, consideraranse exclusivamente como implementos ou adaptacións aqueles elementos sen capacidade automotriz e que sexan instalados en equipamentos propiedade do solicitante. </p>
    <p>5. Poderanse subvencionar investimentos financiados mediante arrendamento financeiro (<em>leasing</em>) ou calquera outra figura análoga. Neste caso subvencionarase unicamente o importe correspondente á opción de compra. A opción de compra deberase realizar no prazo de execución do investimento. </p>
    <p>6. De acordo co recollido no artigo 2, só serán subvencionables os investimentos que se realicen dentro do ámbito territorial do PDR 2014-2020 (anexo XIII). Por iso no anexo IV deberá recollerse a localización (parroquia e concello) de cada un dos investimentos que se soliciten, tendo en consideración o seguinte:</p>
    <p>a) No caso de maquinaria fixa, instalacións e obra civil: localización en que vaian ser executados os investimentos.</p>
    <p>b) Maquinaria móbil e equipamentos de medición: localización do domicilio social da empresa ou das instalacións da empresa onde se gardarán os bens.</p>
    <p>c) Plans e ferramentas de xestión empresarial: localización do domicilio social da empresa.</p>
    <p>Artigo 4. Investimentos non subvencionables</p>
    <p>1. Non será subvencionable:</p>
    <p>a) A adquisición de terreos, edificacións e mobiliario.</p>
    <p>b) A adquisición de maquinaria usada.</p>
    <p>c) A maquinaria de simple substitución. Neste senso non se considerará simple substitución de equipamentos cando se acade no novo investimento como mínimo un incremento da capacidade de produción ou da potencia nun 25 por cento ou cando o novo investimento vai traballar no sitio doutro similar pero supoña un cambio fundamental na natureza da produción, na tecnoloxía empregada ou nas prestacións do equipamento. Só se subvencionará o diferencial de custo entre o novo equipamento e o que vai ser substituído. O valor deste último será verificado pola Administración sobre a valoración do equipamento presentada pola empresa na memoria. No caso de que o solicitante considere que a maquinaria que se vai substituír non ten valor, deberá achegar certificado de achatarramento. No caso de que non se opte pola substitución, o equipamento non substituído deberá permanecer en propiedade da empresa durante os dous anos seguintes á data da realización do pagamento final ao beneficiario.</p>
    <p>d) Ningún proceso que dea como resultado un produto de consumo final. Para efectos desta resolución, enténdense por produtos de consumo final aqueles bens destinados ao comercio retallista.</p>
    <p>e) A obra civil, excepto a necesaria para o acondicionamento do parque de materia prima e produto (sempre e cando non se trate dun produto de consumo final), e para a instalación dos equipamentos de primeira transformación de madeira ou outros produtos forestais, ou para almacenamento na propia industria. Non se subvencionarán naves illadas nin só naves en empresas de nova creación.</p>
    <p>f) Os gastos de reparación e mantemento.</p>
    <p>g) Os investimentos destinados á manipulación ou comercialización de produtos de países non comunitarios.</p>
    <p>h) Investimentos destinados ao comercio retallista.</p>
    <p>i) Investimentos e actuacións con axudas financiadas con outros fondos comunitarios ou con fondos non comunitarios se a axuda total supera os límites sinalados no anexo II do Regulamento (UE) núm. 1305/2013 do Parlamento Europeo e do Consello, do 17 de decembro.</p>
    <p>j) Motoserras, rozadoras manuais e outras ferramentas manuais.</p>
    <p>k) Os investimentos en materiais non duradeiros, tales como os equipamentos de protección individual e roupa para os traballadores forestais.</p>
    <p>l) A construción de camiños e os procesos de comercialización ou transformación a grande escala. Non será subvencionable a produción de planta forestal, envases e embalaxes, mobles e carpintarías.</p>
    <p>m) Os investimentos iniciados antes da solicitude de axudas ao abeiro da convocatoria en que se solicita a axuda e/ou sen constancia oficial de non terse iniciado con anterioridade á solicitude, no caso de investimentos en parques intermedios ou en instalacións de primeira transformación de produtos forestais. </p>
    <p>n) Os investimentos para transporte estándar; enténdense aqueles que teñen como finalidade o transporte de bens ou persoas pola vía pública: cabezas tractoras, góndolas, etc.</p>
    <p>ñ) O IVE.</p>
    <p>Artigo 5. Importe das axudas</p>
    <p>1. Os investimentos subvencionaranse cunha axuda do 40 % dos gastos elixibles.</p>
    <p>2. De acordo co indicado no artigo 8 do Regulamento (UE) núm. 702/2014 da Comisión, do 25 de xuño, estas axudas poderanse acumular con calquera axuda estatal, sempre que as ditas medidas de axuda se refiran a custos subvencionables identificables diferentes, ou con calquera outra axuda estatal, en relación cos mesmos custos subvencionables, parcial ou totalmente solapados, unicamente se tal acumulación non supera a intensidade de axuda ou o importe de axuda máis elevados aplicables a ela en virtude do dito regulamento. En todo caso, o importe resultante da acumulación non poderá superar a intensidade máxima de axuda sinalada no anexo II do Regulamento (UE) núm. 1305/2013 do Parlamento Europeo e do Consello, do 17 de decembro.</p>
    <p>3. A axuda máxima por solicitante limitarase a 150.000 euros.</p>
    <p>Artigo 6. Baremación dos investimentos</p>
    <p>1. Para seleccionar os investimentos que se van aprobar establécese un baremo de puntuación de acordo coas puntuacións recollidas no documento de Criterios de selección de operacións PDR Galicia 2014-2020. Para iso, ordénase cada un dos investimentos solicitados de maior a menor puntuación, de acordo co baremo que se indica a continuación. A puntuación resultante será a suma da aplicación dos baremos indicados nas alíneas a), b) e c). A puntuación máxima que pode acadar un investimento é de 640 puntos e a mínima, de 250. Rexeitaranse aquelas solicitudes que non acaden a puntuación mínima e que non obteñan un mínimo de 120 puntos entre as alíneas b) e c). As puntuacións outorgaranse de acordo cos seguintes criterios:</p>
    <p>a) Puntos segundo o obxecto do investimento: </p>
    <p>1º. Plans e ferramentas de xestión empresarial: 200 puntos.</p>
    <p>2º. Equipamentos de medición de masas forestais: 200 puntos.</p>
    <p>3º. Acondicionamento e instalacións en parques intermedios de rolla ou biomasa: 150 puntos. </p>
    <p>4º. Equipamentos tractocargadores completos, autocargadores, arrastradores e outros equipamentos de saca de madeira: 150 puntos.</p>
    <p>5º. Procesadoras forestais e cortadoras: 150 puntos.</p>
    <p>6º. Equipamentos completos e implementos que permitan un aproveitamento comercial da biomasa forestal no monte, esteladoras, empacadoras, colleitadoras ou procesadoras de biomasa: 150 puntos.</p>
    <p>7º. Maquinaria e instalacións para primeira transformación de madeira ou biomasa: 150 puntos.</p>
    <p>8º. Investimentos en bens de equipamento de empresas de aproveitamento de produtos silvícolas non madeireiros, excepto maquinaria para aproveitamento comercial da biomasa forestal: 100 puntos.</p>
    <p>9º. Rozadoras (excluídas as rozadoras manuais): 100 puntos.</p>
    <p>10º. Implementos forestais de maquinaria de saca: 80 puntos.</p>
    <p>b) Puntos segundo as características da empresa e a finalidade do investimento.</p>
    <p>1º. Por número de empregados por conta allea e tempo indefinido en relación co total de empregados na data de publicación da convocatoria:</p>
    <p>– Porcentaxe igual ou superior ao 80 %: 60 puntos.</p>
    <p>– Porcentaxe igual ou superior ao 70 %: 40 puntos.</p>
    <p>2º. Por cada curso de formación específico relacionado cunha actividade propia da empresa cunha duración mínima de 20 horas, realizado por traballadores da empresa desde o 1.1.2018 ata a data de publicación da convocatoria (máximo 3 cursos): 15 puntos.</p>
    <p>3º. Empresas establecidas nas parroquias comprendidas na zona demarcada pola presenza no territorio da Comunidade Autónoma de Galicia do organismo de corentena <em>Bursaphelenchus xylophilus</em> (Steiner et Buhrer) Nickle et al. (nematodo da madeira do piñeiro), de acordo coas disposicións da autoridade competente en materia de sanidade vexetal, que conten con instalacións fixas para a primeira transformación de madeira ou biomasa ou con domicilio social na zona demarcada cunha antigüidade igual o superior a cinco anos contados desde a data da publicación da convocatoria: 40 puntos.</p>
    <p>4º. Empresas establecidas nas parroquias comprendidas na zona demarcada pola presenza no territorio da Comunidade Autónoma de Galicia do organismo de corentena <em>Bursaphelenchus xylophilus</em> (Steiner et Buhrer) Nickle et al. (nematodo da madeira do piñeiro), de acordo coas disposicións da autoridade competente en materia de sanidade vexetal, que conten con instalacións fixas para a primeira transformación de madeira ou biomasa e cuxa finalidade do investimento sexa dotarse da tecnoloxía necesaria para aplicar as medidas de control do nematodo da madeira do piñeiro, entre outras, secadoiros e esteladoras fixas: 20 puntos.</p>
    <p>5º. Empresas con cadea de custodia certificada na data de publicación da convocatoria: 20 puntos por cada sistema de certificación de cadea de custodia (máx. 40 puntos).</p>
    <p>6º. Empresas con muller xerente na data de publicación da convocatoria: 35 puntos.</p>
    <p>7º. Empresas con xerente de idade inferior a 55 anos ou descendentes en activo na empresa, na data de publicación da convocatoria: 30 puntos.</p>
    <p>8º. Investimentos en proxectos innovadores, entendendo como tales os que dan lugar a novos produtos inexistentes no mercado na data de publicación da convocatoria: 30 puntos.</p>
    <p>9º. Por pertenza a unha asociación profesional do sector na data de publicación da convocatoria: 20 puntos.</p>
    <p>10º. Cando o investimento supoña o descarte ou achatarramento do equipamento substituído: 20 puntos.</p>
    <p>c) Puntos por compromiso de creación de emprego:</p>
    <p>1º. Emprego por conta allea e por tempo indefinido creados desde a data de presentación da solicitude ata a fin do período de xustificación (máximo 2 postos): 10 puntos por cada emprego creado.</p>
    <p>2º. Adicionalmente, se a persoa contratada dispón da titulación oficial ou formación relacionada co posto: 10 puntos por cada emprego creado.</p>
    <p>3º. Adicionalmente, empregos por conta allea e por tempo indefinido de mulleres: 15 puntos por cada emprego creado.</p>
    <p>4º. Adicionalmente, empregos por conta allea e por tempo indefinido de persoas con discapacidade ou outros colectivos en risco de pobreza ou exclusión social: 15 puntos por cada emprego creado.</p>
    <p>2. Para valorar os cursos de formación observaranse os seguintes criterios:</p>
    <p>a) Deben ter un recoñecemento oficial.</p>
    <p>b) Deben ter relación co sector forestal.</p>
    <p>c) Os traballadores deberán estar en activo e estar vinculados a actividade forestal da empresa na data de realización do curso.</p>
    <p>d) Non se contabilizarán os que teñan carácter obrigatorio dentro dos plans de seguridade laboral.</p>
    <p>e) Valoraranse independentemente do número de traballadores que os realicen e da data de realización, no caso de cursos co mesmo contido.</p>
    <p>3. Para os efectos desta resolución, para a xustificar os compromisos de creación de emprego aceptarase a conversión de persoal eventual/temporal a indefinido por conta allea sempre e cando se produza un incremento do número de traballadores fixos e totais da empresa.</p>
    <p>Artigo 7. Selección dos investimentos que se van aprobar</p>
    <p>Aprobaranse os investimentos por orde de maior a menor puntuación de acordo co baremo indicado no artigo anterior. En caso de empate na puntuación de corte, e que non haxa orzamento suficiente para conceder a axuda a todos os investimentos coa mesma puntuación, ordenaranse estes segundo a seguinte orde de prioridade e ata esgotar o orzamento:</p>
    <p>a) Primeiro. Menor importe de axuda de investimentos en tecnoloxías forestais, procesamento, mobilización e comercialización de produtos forestais concedida ás empresas nos últimos tres anos contados desde a data de publicación da convocatoria.</p>
    <p>b) Segundo. Solicitudes de axuda de investimentos de maior a menor importe.</p>
    <p>c) Terceiro. Maior porcentaxe de mulleres por conta allea e tempo indefinido en relación co total de empregados da empresa na data de publicación da convocatoria. </p>
    <p>d) Cuarto. Maior porcentaxe de empregados por conta allea e tempo indefinido en relación co total de empregados da empresa na data de publicación da convocatoria. </p>
    <p>e) Quinto. Empresas que, cunha antigüidade igual ou superior a cinco anos contados desde a data de publicación da convocatoria, conten con instalacións fixas para a primeira transformación de madeira ou biomasa ou con domicilio social nas parroquias da zona demarcada pola presenza no territorio da Comunidade Autónoma de Galicia do organismo de corentena <em>Bursaphelenchus xylophilus</em> (Steiner et Buhrer) Nickle et al. (nematodo da madeira do piñeiro), de acordo coas disposicións da autoridade competente en materia de sanidade vexetal.</p>
    <p>f) Sexto. Empresas con cadea de custodia certificada.</p>
    <p>Artigo 8. Solicitudes</p>
    <p>1. As solicitudes presentaranse obrigatoriamente por medios electrónicos a través do formulario normalizado dispoñible na sede electrónica da Xunta de Galicia, https://sede.xunta.gal, de conformidade co establecido nos artigos 14.2 e 14.3 da Lei 39/2015, do 1 de outubro, do procedemento administrativo común das administracións públicas (en diante, Lei 39/2015); así mesmo, as persoas traballadoras autónomas para os trámites e actuacións que realicen no exercicio da súa actividade profesional estarán obrigadas a relacionarse a través de medios electrónicos para realizar de calquera trámite do procedemento administrativo, segundo o artigo 10.1 da Lei 4/2019, do 17 de xullo, de Administración dixital de Galicia. Considérase que todos os solicitantes, ao exercer unha actividade económica, dispoñen de ferramentas informáticas cun coñecemento básico do seu funcionamento, polo que queda acreditado que teñen acceso e dispoñibilidade aos medios electrónicos necesarios.</p>
    <p>Se algunha das empresas interesadas presenta a súa solicitude presencialmente, será requirida para que a emende a través da súa presentación electrónica. Para estes efectos, considerarase como data de presentación da solicitude aquela en que fose realizada a emenda.</p>
    <p>Para presentar as solicitudes poderase empregar calquera dos mecanismos de identificación e sinatura admitidos pola sede electrónica da Xunta de Galicia, incluído o sistema de usuario e clave Chave365 (https://sede.xunta.gal/chave365).</p>
    <p>2. Toda a información está dispoñible na Guía de procedementos e servizos no enderezo https://sede.xunta.gal/guia-de-procedementos-e-servizos.</p>
    <p>3. Só se poderá presentar unha solicitude por beneficiario.</p>
    <p>4. No formulario de solicitude (anexo I) incluiranse as seguintes declaracións responsables:</p>
    <p>a) Declaración responsable do solicitante de todas as axudas solicitadas e concedidas para a mesma finalidade ou os mesmos custos, procedentes de calquera Administración ou ente público ou privado, nacional ou internacional.</p>
    <p>b) Declaración responsable de que todos os datos contidos nesta solicitude e nos documentos que se achegan son certos.</p>
    <p>c) Declaración responsable de non estar incursa en ningunha das circunstancias previstas no artigo 13 da Lei 38/2003, do 17 de novembro, xeral de subvencións.</p>
    <p>d) Declaración responsable de non estar incursa en ningunha clase de inhabilitación para a obtención de axudas previstas nos números 2 e 3 do artigo 10 da Lei 9/2007, do 13 de xuño, de subvencións de Galicia.</p>
    <p>e) Declaración responsable de estar ao día no pagamento de obrigas por reintegro de subvencións, conforme o artigo 10.2.g) da Lei 9/2007, do 13 de xuño, de subvencións de Galicia, e o artigo 9 do Regulamento de subvencións de Galicia, aprobado polo Decreto 11/2009, do 8 de xaneiro.</p>
    <p>f) Declaración responsable de que a empresa non está en crise, de acordo coa definición do artigo 2.18 do Regulamento (UE) núm. 651/2014 polo que se declaran determinadas categorías de axudas compatibles co mercado interior en aplicación dos artigos 107 e 108 do Tratado de funcionamento da Unión Europea.</p>
    <p>g) Declaración responsable de que a empresa non está suxeita a unha orde de recuperación pendente tras unha decisión da Comisión que declarase unha axuda ilegal e incompatible co mercado común. </p>
    <p>h) Declaración responsable de que a empresa non está inmersa nun proceso de concurso de acredores.</p>
    <p>i) Declaración responsable de que esta empresa cumpre coa normativa ambiental vixente.</p>
    <p>j) Declaración responsable de que a distribución de traballadores na empresa é tal como se reflicte no cadro recollido no anexo I.</p>
    <p>k) Declaración responsable de que a empresa posúe maquinaria de saca en propiedade.</p>
    <p>l) Declaración responsable de que ningún dos investimentos para os cales se solicita subvención ao abeiro desta resolución vai dar lugar a un produto de consumo final.</p>
    <p>m) Declaración responsable de que ningún dos provedores poderá estar asociado nin vinculado coa entidade solicitante ou cos seus órganos directivos ou xestores, e que non concorre neles ningunha das prohibicións recollidas no artigo 27.7 da Lei 9/2007, de subvencións de Galicia.</p>
    <p>Artigo 9. Documentación necesaria para tramitar o procedemento</p>
    <p>1. Os interesados deberán achegar a seguinte documentación: </p>
    <p>a) Solicitude, asinada polo representante legal da empresa ou persoa acreditada mediante poderes para actuar como representante legal, segundo o modelo que figura no anexo I desta resolución. No caso de non estar asinada polo representante legal, deberá achegar documentación xustificativa da acreditación por parte da empresa. </p>
    <p>b) Anexo IV: memoria dos investimentos que se van realizar e das características da empresa para as cales solicita baremación. Neste sentido só serán consideradas aquelas características debidamente consignadas no anexo.</p>
    <p>c) Memoria asinada pola persoa solicitante ou representante onde se desenvolvan os puntos relacionados no anexo IV da presente resolución. Na memoria indicarase obrigatoriamente a distribución por anualidades proposta polo solicitante.</p>
    <p>d) Anexo V: relación de maquinaria e instalacións con todos os datos cubertos. En todo caso, deberá recollerse toda aquela maquinaria e instalacións propiedade da empresa que teñen a mesma finalidade que as solicitadas, así como as exixidas para resolver a elixibilidade de determinados investimentos dos recollidos no artigo 3.</p>
    <p>e) Anexo X, comprobación de datos de terceiras persoas. No caso de que as persoas interesadas se opoñan á consulta por parte da Administración, deberán indicalo no recadro correspondente e achegar unha copia dos documentos do DNI/NIE da muller xerente, xerente menor de 55 anos ou descendente do xerente en activo.</p>
    <p>f) Documentación acreditativa dos requisitos previos:</p>
    <p>1º. Escrituras sociais de constitución e modificacións posteriores, no caso dunha sociedade, e certificación de situación censual, no caso de autónomos.</p>
    <p>2º. Declaración da condición de peme, segundo os anexos III.1, III.2 e III.3. Deberán estar cubertos todos os datos que sexan procedentes segundo o tipo de solicitante. Os datos económicos e de persoal serán referidos aos do último ano pechado. </p>
    <p>3º. No caso de empresas vinculadas ou asociadas coa empresa solicitante:</p>
    <p>– Copia das contas anuais do último exercicio pechado de cada unha das empresas.</p>
    <p>– Informe oficial da Seguridade Social de vida laboral dos 12 meses anteriores á data de publicación da convocatoria para todos os réximes en que figure dada de alta cada unha das empresas.</p>
    <p>4º. Documentación xustificativa da viabilidade da empresa, segundo o indicado no artigo 2.</p>
    <p>5º. Copia da póliza do seguro de responsabilidade civil, recibo actualizado e xustificante de pagamento.</p>
    <p>6º. Copia do contrato dun servizo de prevención de riscos laborais, recibo actualizado e xustificante de pagamento, se é o caso.</p>
    <p>7º. Informe oficial da Seguridade Social da vida laboral do solicitante dos doce meses anteriores á data de publicación da convocatoria en que solicite a axuda, tanto para o réxime xeral como para o agrario. No caso de que nalgún dos réximes non teña traballadores, debe presentar certificado da Seguridade Social de non ter traballadores no dito réxime.</p>
    <p>8º. Copia da declaración do imposto de sociedades da empresa, no caso de contribuíntes por este imposto, do último exercicio pechado na data de publicación da convocatoria.</p>
    <p>g) Documentación relativa aos investimentos obxecto de baremación:</p>
    <p>1º. Contratos, orzamentos ou facturas <em>pro forma</em> (segundo sexa o caso) dos investimentos previstos de tres provedores distintos, con indicación do prazo de entrega, salvo que polas especiais características dos gastos subvencionables non exista no mercado suficiente número de entidades que o subministren. Os orzamentos desagregarán perfectamente os investimentos polos cales se solicita a axuda co fin de que sexan claramente comparables entre eles e cumprirán co disposto no artigo 10 desta resolución.</p>
    <p>2º. No caso dos investimentos en plans e ferramentas de xestión empresarial (artigo 3.3.a): memoria asinada detallada do contido que se vai desenvolver.</p>
    <p>3º. No caso de acondicionamento ou instalacións en parques intermedios:</p>
    <p>– Plano asinado por técnico competente onde veña reflectida a situación do parque.</p>
    <p>– Comunicación previa no concello.</p>
    <p>4º. No caso de investimentos en maquinaria e instalacións para a primeira transformación de madeira ou biomasa:</p>
    <p>– Para investimentos de maquinaria fixa ou instalacións: planos de localización da industria e plano de planta coa distribución de edificacións, maquinaria e instalacións, onde veñan reflectidos os investimentos que se van realizar. Os planos deberán estar asinados por técnico competente.</p>
    <p>– No caso de instalacións que así o requiran: copia da presentación no concello da solicitude de licenza de obra ou comunicación previa, segundo proceda.</p>
    <p>– Acreditación da presentación no concello da comunicación previa do inicio de actividade ou apertura do establecemento establecida no artigo 24 da Lei 9/2013, do emprendemento e da competitividade económica de Galicia, con toda a documentación requirida, ou licenza de actividade para as solicitudes de licenza tramitadas antes da entrada en vigor da dita lei. </p>
    <p>5º. No caso de substitucións de investimentos: memoria razoada da necesidade e os beneficios esperados pola substitución, que debe incluír unha valoración económica, elaborada e asinada por profesional independente do equipamento que vai ser substituído. De acordo co establecido no artigo 4 da resolución, xustificarase a non consideración de simple substitución e, no caso de que se declare que o ben substituído carece de valor, deberase achegar declaración de que o equipamento substituído vai ser obxecto de achaterramento. </p>
    <p>6º. No caso de investimentos que teñan unha localización diferente do enderezo do domicilio social da empresa: documentación xustificativa segundo o recollido no artigo 3.6.</p>
    <p>h) Documentación acreditativa das características da empresa obxecto de baremación:</p>
    <p>1º. Para xustificar o criterio do artigo 6.1.b).1º: vida laboral dos doce meses anteriores á data de publicación da convocatoria en que solicite a axuda, tanto para o réxime xeral como para o agrario. No caso de que nalgún dos réximes non teña traballadores, debe presentar certificado da Seguridade Social de non ter traballadores no dito réxime.</p>
    <p>2º. Para xustificar os cursos de formación: </p>
    <p>– Diploma acreditativo ou certificación emitida polo organismo que impartiu o curso. </p>
    <p>– Documentación acreditativa do contido do curso.</p>
    <p>3º. Para a xustificación de dispoñer de sistema/s de certificación de cadea de custodia na data de publicación da convocatoria: certificación obtida nos últimos cinco anos ou actualización desta para cada un dos sistemas de certificación. </p>
    <p>4º. Para a xustificación de empresas con xerentes de idade inferior a 55 anos e/ou muller xerente: escrituras sociais ou contrato de traballo coas funcións propias do cargo comunicado ao organismo público correspondente.</p>
    <p>5º. Para a xustificación de empresas con descendentes do xerente en activo na empresa: libro de familia e documentación de vinculación do traballador coa empresa (contrato de traballo, autónomo colaborador...).</p>
    <p>6º. Para a xustificación de investimentos en proxectos innovadores: memoria xustificativa da súa condición.</p>
    <p>7º. Para a xustificación de pertencer a unha asociación profesional do sector: recibo e xustificante de pagamento da cota e certificado xustificativo de pertencer á asociación profesional do sector no momento da publicación das bases.</p>
    <p>i) Documentación para os compromisos de creación de postos de traballo de persoas por conta allea e por tempo indefinido, con indicación das características da persoa contratada segundo o artigo 6.1.c): memoria onde se detallen os postos de traballo que se van crear coas súas características e onde se xustifique en que medida o investimento subvencionable suporá un incremento do persoal da empresa.</p>
    <p>2. Para que unha solicitude sexa válida, debe achegarse a seguinte documentación mínima:</p>
    <p>a) Solicitude de axuda (anexo I), debidamente cuberta.</p>
    <p>b) Anexo IV, debidamente cuberto.</p>
    <p>c) Contratos, orzamentos ou facturas <em>pro forma</em> (segundo sexa o caso) dos investimentos previstos de tres provedores distintos, segundo o disposto punto 1.g).1º do presente artigo.</p>
    <p>As solicitudes que non conten co contido mínimo indicado anteriormente serán inadmitidas a trámite.</p>
    <p>3. Non será necesario achegar os documentos que xa foron presentados anteriormente. Para estes efectos, a persoa interesada deberá indicar en que momento e ante que órgano administrativo presentou os citados documentos. Presumirase que esta consulta é autorizada pola persoa interesada, salvo que conste no procedemento a súa oposición expresa. Nos supostos de imposibilidade material de obter o documento, o órgano competente poderá requirirlle á persoa interesada a súa presentación ou, no seu defecto, a acreditación por outros medios dos requisitos a que se refire o documento, con anterioridade á formulación da proposta de resolución.</p>
    <p>4. A documentación complementaria deberase presentar electronicamente. As persoas interesadas responsabilizaranse da veracidade dos documentos que presenten. Excepcionalmente, a Administración poderá requirir a exhibición do documento orixinal para o cotexo da copia electrónica presentada.</p>
    <p>Se algunha das persoas interesadas presenta a documentación complementaria presencialmente, será requirida para que a emende a través da súa presentación electrónica. Para estes efectos, considerarase como data de presentación aquela na que fose realizada a emenda.</p>
    <p>5. Sempre que se realice a presentación de documentos separadamente da solicitude, deberase indicar o código e o órgano responsable do procedemento, o número de rexistro de entrada da solicitude e o número de expediente, se se dispón deste.</p>
    <p>6. No caso de que algún dos documentos que se van presentar de forma electrónica supere os tamaños máximos establecidos ou teña un formato non admitido pola sede electrónica da Xunta de Galicia, permitirase a súa presentación de forma presencial dentro dos prazos previstos e na forma indicada no parágrafo anterior. A información actualizada sobre o tamaño máximo e os formatos admitidos pódese consultar na sede electrónica da Xunta de Galicia.</p>
    <p>7. Unha vez rematado o prazo de presentación das solicitudes recollido na respectiva convocatoria de axudas e ata que se dite a resolución no procedemento, non se admitirán modificacións relativas aos investimentos solicitados nin dos elementos que serán obxecto de baremación, sen prexuízo do dereito de desistencia. </p>
    <p>Artigo 10. Moderación de custos</p>
    <p>1. En todo caso, débese respectar a moderación de custos tal como establece o artigo 48.2.e) do Regulamento de execución (UE) núm. 809/2014 da Comisión, do 17 de xullo. Para iso, para todos os gastos incluídos na solicitude da axuda deberanse solicitar como mínimo tres ofertas de diferentes provedores con carácter previo á contratación, que se presentarán coa solicitude da axuda. As ofertas presentadas para cada gasto deberán cumprir os seguintes requisitos:</p>
    <p>a) Deberán proceder de empresas que teñan como obxecto social a fabricación ou subministración dos bens ou servizos incluídos na oferta, salvo na compra de terreos e edificacións.</p>
    <p>b) Non poderán proceder de empresas vinculadas entre elas, nin co solicitante, nos termos establecidos na lexislación de contratos do sector público. </p>
    <p>c) Deberán incluír, como mínimo, o NIF, o nome e o enderezo da empresa oferente, o nome ou razón social da empresa solicitante da axuda, a data de expedición e unha descrición detallada dos conceptos ofertados. Para que a descrición dos conceptos se considere detallada deberá incluír:</p>
    <p>1º. No caso de obra civil e instalacións: a relación pormenorizada e cuantificada das unidades de obra que inclúe.</p>
    <p>2º. No caso de subministración de maquinaria e equipamentos: a súa marca e modelo, así como características técnicas.</p>
    <p>3º. No caso de prestación de servizos, a descrición detallada destes.</p>
    <p>2. Non se considerarán admisibles as ofertas presentadas que non reúnan estes requisitos, o que poderá dar lugar á exclusión como subvencionable do gasto xustificado con esa oferta.</p>
    <p>3. A elección entre as ofertas presentadas realizarase conforme criterios de eficiencia e economía e debe xustificarse expresamente nunha memoria a elección, baseada nos criterios sinalados, cando non recaia na proposta económica máis vantaxosa. No caso de non ser así, considerarase como importe máximo subvencionable para ese concepto o correspondente á proposta económica máis vantaxosa.</p>
    <p>4. Excepcionalmente, no caso de conceptos subvencionables para os cales, polas súas especiais características, non exista no mercado suficiente número de entidades que o subministren, a moderación de custos poderase xustificar alternativamente mediante un informe dun taxador, perito ou dun organismo público autorizado no cal se determine xustificadamente o seu valor de mercado.</p>
    <p>Artigo 11. Comprobación de datos</p>
    <p>1. Para tramitar este procedemento consultaranse automaticamente os datos incluídos nos seguintes documentos elaborados polas administracións públicas:</p>
    <p>a) NIF da entidade solicitante.</p>
    <p>b) DNI/NIE da persoa solicitante</p>
    <p>c) IRPF da persoa solicitante.</p>
    <p>d) DNI/NIE da persoa representante.</p>
    <p>e) Alta no IAE ou certificado da Axencia Estatal de Administración Tributaria.</p>
    <p>f) Certificados de estar ao día nas obrigas coa Axencia Estatal da Administración Tributaria, coa Tesouraría Xeral da Seguridade Social e coa Facenda da Xunta de Galicia.</p>
    <p>g) Consulta de concesións de subvencións e axudas.</p>
    <p>h) Consulta de inhabilitacións para obter subvencións e axudas.</p>
    <p>i) Comprobación de datos de terceiras persoas (anexo X): DNI/NIE da muller xerente, DNI/NIE do xerente menor de 55 anos, DNI/NIE do descendente do xerente en activo na empresa.</p>
    <p>2. No caso de que as persoas interesadas se opoñan a esta consulta, deberán indicalo no recadro correspondente habilitado no formulario de inicio (anexo I) e no anexo X, de ser o caso, así como achegar os ditos documentos.</p>
    <p>3. Excepcionalmente, no caso de que algunha circunstancia imposibilite a obtención dos citados datos, poderáselles solicitar ás persoas interesadas que presenten os documentos correspondentes.</p>
    <p>4. No caso de que o solicitante deba presentar estes certificados na fase de emenda, logo de que a consulta por parte do órgano xestor non obtivese resultado favorable, a data de expedición dos certificados pola Administración correspondente deberá ser posterior á data de consulta polo órgano xestor, o que se comunicará no requirimento de emenda da documentación.</p>
    <p>Artigo 12. Inspección comprobatoria</p>
    <p>1. No caso de investimentos en acondicionamento de parques intermedios ou instalacións neles, ou en instalacións ou maquinaria fixa en empresas de primeira transformación de madeira ou outros produtos forestais, o solicitante deberá solicitar a inspección de non inicio dos investimentos, a cal será realizada por persoal da Axencia, que verificará <em>in situ</em> que os ditos investimentos non foron iniciados. No caso de que se comprobe que os investimentos xa foran comezados, tramitarase o correspondente procedemento de inadmisión da solicitude da axuda para ese investimento.</p>
    <p>2. No caso de que se executen investimentos tras a presentación da solicitude de axuda e se desexe empezar a usalos antes de que se dite a resolución de concesión ou antes de presentar a solicitude de pagamento da axuda, no caso de axudas xa concedidas para os ditos investimentos, o solicitante poderá requirir a inspección comprobatoria de execución dos investimentos, co obxecto de que o persoal da Axencia comprobe que o equipo é novo, que se corresponde co investimento para o cal se solicitou a axuda e que non comezou a traballar, e deberase xuntar a factura dos investimentos realizados. No caso de que se comprobe que o equipamento comezou a traballar ou que presente evidencias de que a máquina é usada, tramitarase o correspondente procedemento de inadmisión da solicitude de axuda ou de perda do dereito ao cobramento da subvención, segundo corresponda.</p>
    <p>Artigo 13. Tramitación </p>
    <p>1. A tramitación das axudas solicitadas en réxime de concorrencia competitiva axustarase aos principios de publicidade, concorrencia, obxectividade, transparencia, igualdade e non discriminación.</p>
    <p>2. Todos os trámites administrativos que as persoas interesadas deban realizar durante a tramitación deste procedemento deberán ser realizados electronicamente accedendo á Carpeta cidadá da persoa interesada dispoñible na sede electrónica da Xunta de Galicia.</p>
    <p>3. O órgano competente para levar a cabo a tramitación desta resolución de axudas é a Xerencia da Axencia. </p>
    <p>4. As solicitudes presentadas revisaraas e codificaraas o Departamento de Xestión Administrativa, desde onde se lles requirirá aos solicitantes que, no prazo máximo de dez días hábiles, acheguen a documentación non presentada e, no caso de que as solicitudes conteñan defectos ou omisións, que os corrixan, conforme se establece no artigo 68 da Lei 39/2015, do 1 de outubro, do procedemento administrativo común das administracións públicas.</p>
    <p>Neste requirimento indicarase, ademais, que, se non se fixer, terase por desistido da súa petición, logo de notificación nos termos que se recollen no artigo 21 da citada Lei 39/2015, do 1 de outubro, do procedemento administrativo común das administracións públicas.</p>
    <p>5. Non se exixirá a presentación dos documentos que consten en poder da Xunta de Galicia, e o solicitante deberá indicar para isto o órgano e o procedemento administrativo ante o cal achegou tal documentación.</p>
    <p>6. Unha vez revisadas as solicitudes e feitas as emendas, aqueles expedientes administrativos que reúnan todos os requisitos e a documentación necesaria serán avaliados por expertos e remitidos á Comisión de Valoración sinalada no artigo 14 desta resolución.</p>
    <p>7. Os expedientes que non cumpran as exixencias contidas nestas bases ou na normativa de aplicación, ou que non conteñan a documentación necesaria, quedarán á disposición do órgano instrutor para que formule a proposta de resolución de inadmisión, onde se indicarán as causas desta. </p>
    <p>Artigo 14. Comisión de Valoración</p>
    <p>1. A Comisión de Valoración será o órgano colexiado encargado de avaliar as solicitudes de acordo coa valoración realizada, conforme o procedemento e os criterios establecidos no artigo 6.</p>
    <p>2. A composición da Comisión de Valoración será a seguinte:</p>
    <p>a) A persoa titular do departamento de xestión administrativa da Axencia.</p>
    <p>b) Dúas persoas funcionarias con cargo de xefatura de sección da Axencia.</p>
    <p>c) Unha persoa funcionaria da Axencia, que actuará como secretaria, con voz e sen voto.</p>
    <p>3. Os membros da Comisión serán nomeados polo director da Axencia.</p>
    <p>4. A Comisión de Valoración elaborará unha relación ordenada de todos os investimentos solicitados que cumpren as condicións administrativas e técnicas establecidas nas bases reguladoras, con indicación da puntuación outorgada a cada un deles.</p>
    <p>Artigo 15. Resolución</p>
    <p>1. Unha vez concluída a instrución, o órgano instrutor elevará a proposta de resolución e o informe emitido pola Comisión de Valoración ao director da Axencia para ditar a resolución de concesión, que deberá estar debidamente motivada.</p>
    <p>Na proposta de resolución figurarán de xeito individualizado os investimentos solicitados propostos para obteren a subvención e especificarase a avaliación que lles corresponde segundo os criterios recollidos no artigo 6 destas bases reguladoras. Sinalarase, así mesmo, o importe da subvención para cada un deles ou, se é o caso, a causa de denegación.</p>
    <p>No expediente de concesión de subvencións tamén se fará constar o informe do órgano instrutor en que conste que da información que ten no seu poder se desprende que as persoas beneficiarias cumpren os requisitos necesarios para acceder ás axudas.</p>
    <p>2. Á vista da proposta exposta e segundo o que dispón o artigo 21.4 da Lei 9/2007, do 13 de xuño, de subvencións de Galicia, ao non seren tidos en conta outros feitos nin outras alegacións e probas que as aducidas polos interesados, o director da Axencia ditará as correspondentes resolucións definitivas de concesión, denegación ou inadmisión, que serán motivadas de acordo cos criterios de valoración establecidos.</p>
    <p>3. A resolución individual e motivada notificaráselle ao interesado, e as persoas beneficiarias serán informadas de que a axuda se concede en virtude dun programa cofinanciado co Feader, da submedida 8.6 (axuda para os investimentos en tecnoloxías forestais e na transformación, mobilización e comercialización de produtos forestais) e da prioridade do PDR.</p>
    <p>4. Unha vez que se notifique a resolución de concesión da axuda, os beneficiarios disporán dun prazo de dez días hábiles para comunicar a aceptación ou renuncia á subvención. Transcorrido o prazo sen que se produza manifestación expresa en contrario, entenderase tacitamente aceptada.</p>
    <p>No caso de renuncia á subvención por algún dos beneficiarios, o órgano concedente acordará, sen necesidade dunha nova convocatoria, a concesión da subvención ao investimento ou investimentos seguintes segundo a orde da súa puntuación, coa condición de que coa renuncia por parte dalgún dos beneficiarios se liberase crédito suficiente para atender, polo menos, un dos investimentos aprobados e denegados por insuficiencia de crédito.</p>
    <p>Presentar a renuncia ás axudas fóra do dito prazo ou non presentar a renuncia nos casos de inexecución total do investimento subvencionado suporá que a empresa non poderá solicitar axudas para os investimentos recollidos nesta resolución nas dúas seguintes convocatorias.</p>
    <p>5. O prazo máximo para resolver e notificar as resolucións é de tres meses, contados a partir do día seguinte ao da finalización do prazo para presentar solicitudes. Unha vez transcorrido este prazo, as solicitudes que non tiveran unha comunicación de aprobación de axuda poderanse entender desestimadas segundo o establecido no artigo 23.5 da Lei 9/2007, do 13 de xuño, de subvencións de Galicia, sen prexuízo da obriga legal de resolver por parte da Administración.</p>
    <p>6. Contra as resolucións ditadas ao abeiro desta convocatoria, sen prexuízo de que os interesados poidan exercer calquera outro que consideren procedente, poderán interpor recurso de alzada no prazo dun mes desde o día seguinte ao da notificación da resolución, se esta fose expresa, ou en calquera momento contado desde o día seguinte a aquel en que se produzan os efectos do silencio administrativo perante o presidente da Axencia, segundo o disposto nos artigos 121 e 122 da Lei 39/2015, do 1 de outubro, do procedemento administrativo común das administracións públicas.</p>
    <p>Artigo 16. Modificación da resolución</p>
    <p>1. Logo da notificación da resolución de concesión, se o beneficiario precisa introducir calquera tipo de modificación sobre o proxecto técnico presentado coa solicitude, solicitará autorización da Axencia, xustificará as razóns do cambio e xuntará a oportuna actualización do expediente que inclúa as variacións do proxecto orixinal. O prazo para solicitar a modificación do proxecto será ata un (1) mes anterior á finalización do prazo para a xustificación final dos investimentos no caso de subvencións cunha única anualidade. No caso de dúas anualidades, o prazo será ata un (1) mes anterior á finalización do prazo para xustificar a primeira anualidade.</p>
    <p>2. Poderase modificar o proxecto inicialmente aprobado sempre que os novos elementos e circunstancias que motivan a modificación cumpran cos criterios de selección aplicados para a concesión das axudas, sen que poida supor discriminación a terceiros e que non supoña a modificación da puntuación acadada pola aplicación dos criterios de selección.</p>
    <p>3. A modificación realizarase mediante resolución da Dirección da Axencia, logo de instrución do correspondente expediente de modificación e proposta motivada da Xerencia da Axencia.</p>
    <p>4. A modificación do proxecto estará suxeita ás seguintes condicións:</p>
    <p>a) As modificacións que supoñan incrementos do importe do investimento subvencionable non comportarán un incremento do importe da subvención concedida.</p>
    <p>b) Será admisible a redución do importe total do investimento considerado como subvencionable na resolución de concesión se non supera o 40 % do seu valor.</p>
    <p>c) Non se admitirán modificacións que supoñan un cambio de beneficiario.</p>
    <p>d) As modificacións que afecten os gastos incluídos na solicitude de axuda deberán cumprir cos requisitos do artigo 10 destas bases.</p>
    <p>e) Só se admitirán modificacións que sexan entre investimentos que teñan a mesma puntuación no baremo, de acordo co artigo 6.1.a).</p>
    <p>f) No caso de modificacións que dean lugar a cambios nos investimentos, incluída a súa localización, deberase ter en conta o establecido no artigo 12 destas bases relativo ás inspeccións comprobatorias.</p>
    <p>Artigo 17. Notificacións</p>
    <p>1. As notificacións de resolucións e actos administrativos practicaranse só por medios electrónicos, nos termos previstos na normativa reguladora do procedemento administrativo común.</p>
    <p>2. As notificacións electrónicas realizaranse mediante o Sistema de notificación electrónica de Galicia-Notifica.gal, dispoñible a través da sede electrónica da Xunta de Galicia (https://sede.xunta.gal). Este sistema remitiralles ás persoas interesadas avisos da posta á disposición das notificacións na conta de correo e/ou teléfono móbil que consten na solicitude. Estes avisos non terán, en ningún caso, efectos de notificación practicada e a súa falta non impedirá que a notificación sexa considerada plenamente válida.</p>
    <p>3. Neste caso, as persoas interesadas deberán crear e manter o seu enderezo electrónico habilitado único a través do Sistema de notificación electrónica de Galicia-Notifica.gal, para todos os procedementos administrativos tramitados pola Administración xeral e do sector público autonómico. En todo caso, a Administración xeral poderá, de oficio, crear o indicado enderezo, para os efectos de asegurar o cumprimento polas persoas interesadas da súa obriga de relacionarse por medios electrónicos.</p>
    <p>4. As notificacións entenderanse practicadas no momento en que se produza o acceso ao seu contido e entenderanse rexeitadas cando transcorran dez días naturais desde a posta á disposición da notificación sen que se acceda a el.</p>
    <p>5. Se o envío da notificación electrónica non for posible por problemas técnicos, a Axencia practicará a notificación polos medios previstos na normativa reguladora e do procedemento administrativo común.</p>
    <p>Artigo 18. Documentación xustificativa que se deberá presentar para o pagamento da axuda</p>
    <p>1. Para o pagamento parcial da axuda deberase presentar a seguinte documentación: </p>
    <p>a) Solicitude de pagamento da axuda (anexo VI), na cal incluirán as seguintes declaracións responsables:</p>
    <p>– Declaración responsable de que todos os datos contidos nesta solicitude e nos documentos que se achegan son certos.</p>
    <p>– Declaración responsable de non estar incursa en ningunha das circunstancias previstas no artigo 13 da Lei 38/2003, do 17 de novembro, xeral de subvencións.</p>
    <p>– Declaración responsable de non estar incursa en ningunha clase de inhabilitación para a obtención de axudas previstas nos números 2 e 3 do artigo 10 da Lei 9/2007, do 13 de xuño, de subvencións de Galicia.</p>
    <p>– Declaración responsable de estar ao día no pagamento de obrigas por reintegro de subvencións, conforme o artigo 10.2.g) da Lei 9/2007, do 13 de xuño, de subvencións de Galicia, e o artigo 9 do Regulamento de subvencións de Galicia, aprobado polo Decreto 11/2009, do 8 de xaneiro.</p>
    <p>– Declaración responsable de que a empresa non está en crise, de acordo coa definición do artigo 2.18 do Regulamento (UE) núm. 651/2014 polo que se declaran determinadas categorías de axudas compatibles co mercado interior, en aplicación dos artigos 107 e 108 do Tratado de funcionamento da Unión Europea.</p>
    <p>– Declaración responsable de que a empresa non está suxeita a unha orde de recuperación pendente tras unha decisión da Comisión que declarase unha axuda ilegal e incompatible co mercado común. </p>
    <p>– Declaración responsable de que a empresa non está inmersa nun proceso de concurso de acredores.</p>
    <p>– Declaración responsable de que esta empresa cumpre coa normativa ambiental vixente.</p>
    <p>– Declaración responsable de que a empresa posúe maquinaria de saca en propiedade (só no caso de solicitar subvención para maquinaria que estea supeditada a que a empresa teña maquinaria de saca en propiedade).</p>
    <p>– Declaración responsable de que ningún dos investimentos para os cales se concede a subvención ao abeiro desta resolución vai dar lugar a un produto de consumo final.</p>
    <p>– Declaración responsable de que ningún dos provedores está asociado nin vinculado coa entidade solicitante ou cos seus órganos directivos ou xestores, e que non concorren neles ningunha das prohibicións recollidas no artigo 27.7 da Lei 9/2007, de subvencións de Galicia.</p>
    <p>b) Copia das facturas ou documentos de valor probatorio equivalente, xustificativos do investimento subvencionable, e documentación acreditativa do pagamento, que deberán cumprir o indicado no anexo XI. </p>
    <p>c) Relación ordenada dos investimentos e os pagamentos efectuados (anexo IX).</p>
    <p>d) Declaración do beneficiario sobre axudas solicitadas, concedidas e/ou obtidas para os mesmos investimentos, segundo o anexo VII, cos datos actualizados.</p>
    <p>e) Certificado de depósito de aval bancario na Caixa Xeral de Depósitos da Xunta de Galicia, se procede.</p>
    <p>2. Para o pagamento final da axuda deberá presentar:</p>
    <p>a) A documentación recollida no punto 1 deste artigo.</p>
    <p>b) A actualización da ficha coa relación de maquinaria e instalacións, segundo o anexo V da resolución.</p>
    <p>c) Memoria dos investimentos realizados (anexo VIII), coa explicación das diferenzas entre os traballos previstos e os realizados, declaración da distribución de empregados na empresa e, se é o caso, xustificación dos compromisos de creación de emprego.</p>
    <p>d) Memoria asinada pola persoa beneficiaria ou representante, segundo o punto 2 do anexo VIII desta resolución, con indicación das actuacións executadas, os obxectivos alcanzados e a súa importancia na actividade futura do beneficiario.</p>
    <p>e) Informe oficial da Seguridade Social de vida laboral do beneficiario desde a data de publicación da convocatoria ata a data de xustificación final dos investimentos, tanto para o réxime xeral como para o agrario, coa relación de traballadores e as datas de alta e baixa, ou certificado de non ter traballadores, se é o caso. </p>
    <p>f) Certificado de conformidade do provedor da factura presentada e do pagamento correspondente, onde figure o importe e a data da factura e do pagamento e o obxecto facturado claramente identificado, con marca, modelo e número de bastidor, e facendo constar que se trata dun equipo novo.</p>
    <p>g) No caso de instalacións fixas, informe fotográfico acreditativo do cumprimento das medidas de publicidade e difusión recollidas no artigo 25 desta resolución.</p>
    <p>3. Ademais, coa solicitude de pagamento final, os beneficiarios deberán presentar a seguinte documentación específica dos investimentos obxecto de axuda e dos compromisos de creación de emprego, se é o caso:</p>
    <p>a) No caso de plans e ferramentas de xestión empresarial: </p>
    <p>1º. Plans empresariais con criterios de xestión forestal sustentable: informe de seguimento do plan con detalle das accións correctoras.</p>
    <p>2º. Cadea de custodia: certificado emitido por empresa auditora autorizada.</p>
    <p>b) No caso de maquinaria móbil: </p>
    <p>1º. No caso de maquinaria que se matricule: ficha técnica e permiso de circulación no cal se recollan os implementos e adaptacións subvencionadas que foron instaladas sobre a máquina base. No caso de que os anteditos implementos non consten nas fichas técnicas ou permisos de circulación, achegarase certificado emitido pola empresa instaladora do conxunto máquina base –modificacións– e apeiros instalados en que consten os correspondentes números de serie/bastidor.</p>
    <p>2º. No caso de maquinaria que non se matricule: certificado de homologación do conxunto máquina base –modificacións– e apeiros instalados en que conste o ano de fabricación da máquina e os correspondentes números de serie/bastidor. </p>
    <p>3º. No caso de implementos ou adaptacións, certificado emitido pola empresa instaladora onde se recolla a máquina base sobre a cal foi realizada a instalación e a relación dos implementos ou adaptacións realizadas, facendo constar os correspondentes números de serie.</p>
    <p>4º. Seguro de circulación dos vehículos que se matriculen ou, no caso de vehículos que non se matriculen, seguro de responsabilidade civil da empresa, con indicación expresa do vehículo.</p>
    <p>5º. Documentación dos equipamentos do mesmo tipo subvencionados anteriormente ou dos que os substituíron.</p>
    <p>6º. Copia do certificado do fabricante do equipamento subvencionado, con indicación do número de chasis ou de serie, se procede, e ano de fabricación.</p>
    <p>7º. Copia do facsímile do fabricante do número de chasis do vehículo ou número de serie no caso de maquinaria sen número de chasis.</p>
    <p>c) No caso de parques intermedios de rolla ou biomasa e primeira transformación de produtos forestais:</p>
    <p>1º. No caso de realizarse instalacións, deberán presentar certificado de fabricación e homologación e certificado de conformidade coa normativa ambiental e de seguridade industrial vixente das instalacións realizadas. </p>
    <p>2º. No caso de obra civil, certificado do director de obra de que cumpre coa normativa ambiental, de seguridade industrial e demais normativa vixente. No caso de investimentos que así o requiran, acreditación da presentación da comunicación previa da realización do investimento con toda a documentación requirida. </p>
    <p>d) No caso de axudas a equipamentos ou instalacións que dean lugar a novos residuos na empresa, deberán presentar copia da solicitude rexistrada de inclusión do novo residuo no Rexistro de Produtores de Residuos.</p>
    <p>e) No caso de compromisos de creación de emprego: documentación xustificativa das características especificadas na solicitude de cada un dos postos de traballo creados.</p>
    <p>f) No caso de substitucións de investimentos que na solicitude se declararon sen valor económico, así como que ían ser obxecto de descarte ou achaterramento: certificado de achaterramento. </p>
    <p>4. De conformidade co artigo 28 da citada Lei 39/2015, non se lles exixirá aos interesados que presenten documentos orixinais, salvo que estas bases o establezan expresamente para documentos concretos. O solicitante responsabilizarase da veracidade dos documentos que presente.</p>
    <p>Artigo 19. Xustificación e pagamento do investimento</p>
    <p>1. A data límite de xustificación dos traballos establecerase na convocatoria anual, e só serán subvencionables os investimentos que se realicen e dos cales se xustifique o seu gasto (factura) e pagamento (xustificante de pagamento) con posterioridade á data de solicitude de axuda ou, se fose o caso, da data de inspección de non inicio, e como límite na data de solicitude de pagamento, sempre que se presentasen en prazo.</p>
    <p>2. Os xustificantes de gasto e de pagamento deberán cumprir o indicado no anexo XI. </p>
    <p>3. Unha vez presentada a solicitude de pagamento final, realizarase a inspección comprobatoria de execución dos investimentos subvencionados, se esta non foi realizada con anterioridade á petición do solicitante, segundo o disposto no artigo 12. Os equipos subvencionados non poderán comezar a traballar ata que se realice a dita inspección na Comunidade Autónoma de Galicia. O feito de que se comprobe na inspección que o equipamento comezou a traballar, ou que presenta evidencias de que a máquina é usada, ocasionará a perda do dereito ao cobramento da axuda. Os investimentos aos cales se lles fixo inspección de non inicio poderán comezar a traballar sen necesidade de esperar a que se lles faga a inspección comprobatoria de execución dos investimentos subvencionados, a cal se lles fará igualmente.</p>
    <p>4. Poderase solicitar calquera documentación adicional relacionada co investimento subvencionado en caso de dúbida sobre o cumprimento das condicións establecidas na presente resolución.</p>
    <p>5. Cando o beneficiario da subvención poña de manifesto na xustificación que se produciron alteracións das condicións tidas en conta para a concesión desta que non alteren esencialmente a natureza ou os obxectivos da subvención, e que puidesen dar lugar á modificación da resolución conforme o artigo 16 destas bases, logo de omitirse o trámite de autorización administrativa previa para a súa aprobación, o órgano concedente da subvención poderá aceptar a xustificación presentada, sempre e cando tal aceptación non supoña danar dereitos de terceiros. A aceptación das alteracións por parte da Axencia no acto de comprobación non exime o beneficiario das sancións que poidan corresponderlle conforme a Lei 9/2007, do 13 de xuño, de subvencións de Galicia.</p>
    <p>6. Unha vez comprobada a documentación presentada e realizada a inspección comprobatoria de execución dos investimentos subvencionados, a Dirección da Axencia emitirá a correspondente proposta de pagamento.</p>
    <p>7. De acordo co artigo 63 do Regulamento de execución 809/2014 da Comisión, do 17 de xullo, polo que se establecen disposicións de aplicación do Regulamento (UE) núm. 1306/2013 do Parlamento Europeo e do Consello, no que se refire ao sistema integrado de xestión e control, ás medidas de desenvolvemento rural e á condicionalidade, os pagamentos calcularanse sobre a base dos importes que se consideren admisibles durante os controis administrativos realizados por persoal da Axencia, que examinarán a solicitude de pagamento presentada polo beneficiario e determinará os importes admisibles. Ademais, fixarán:</p>
    <p>a) O importe que se lle pagará ao beneficiario en función da solicitude de pago e a decisión de concesión.</p>
    <p>b) O importe que se lle pagará ao beneficiario tras o exame da admisibilidade do gasto que figure na solicitude de pagamento.</p>
    <p>Se o importe fixado segundo a letra a) supera o importe fixado segundo a letra b) en máis dun 10 %, aplicarase unha sanción administrativa ao importe fixado segundo a letra b). O importe da sanción será igual á diferenza entre eses dous importes, pero non irá máis alá da retirada total da axuda.</p>
    <p>Porén, non se aplicarán sancións cando o beneficiario poida demostrar, á satisfacción da autoridade competente, que non é responsable da inclusión do importe non admisible ou cando a autoridade competente adquira doutro modo a convicción de que o beneficiario non é responsable diso.</p>
    <p>8. Transcorrido o prazo establecido de xustificación sen ter presentada a xustificación dos traballos subvencionados, requirirase o beneficiario para que a presente no prazo improrrogable de dez días. A falta de presentación da solicitude no prazo establecido neste parágrafo comportará a perda do dereito ao cobramento total ou parcial da axuda, a exixencia do reintegro das cantidades percibidas e poderá supor a apertura dun expediente sancionador segundo se establece na Lei de subvencións de Galicia. A presentación da xustificación no prazo adicional establecido neste parágrafo non eximirá o beneficiario das sancións que, conforme a lei, correspondan. A non xustificación en prazo da primeira anualidade suporá a perda do dereito da segunda anualidade da subvención.</p>
    <p>9. No caso de que se xustifiquen investimentos por menor importe do aprobado, a axuda que se pagará será proporcional aos investimentos xustificados, sempre que estes sexan susceptibles de avaliación independente e cumpran os fins previstos inicialmente. En todo caso, unha execución inferior ao 60 % da base subvencionable do proxecto terá a consideración de incumprimento total e ocasionará a perda de dereito ao cobramento da subvención, polo que se seguirá o procedemento sinalado no artigo 21 desta resolución.</p>
    <p>10. No caso de se apreciaren datos falseados, o expediente de que se trate quedará excluído da axuda e recuperaranse todos os importes que foran aboados polo dito expediente. </p>
    <p>11. Os pagamentos á conta adaptaranse ao establecido no artigo 31.6 da Lei 9/2007, do 13 de xuño, de subvencións de Galicia, e no Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia. Os ditos pagamentos á conta, cando o importe da primeira anualidade supere os 18.000 euros, serán garantidos mediante seguro de caución prestado por entidade aseguradora ou mediante aval solidario da entidade de crédito ou sociedade de garantía recíproca, e deberá alcanzar como mínimo ata os dous meses seguintes á finalización do prazo de xustificación previsto na convocatoria. O referido aval depositarase á disposición da Axencia Galega da Industria Forestal na Caixa Xeral de Depósitos da Xunta de Galicia e deberá cubrir o 110 % do importe que se vai percibir na primeira anualidade da subvención. O certificado de depósito do aval presentarase na solicitude de pagamento da primeira anualidade xunto co resto da documentación, nos prazos que se establezan para a xustificación da primeira anualidade da subvención. Este certificado de depósito devolveráselle ao interesado unha vez que se comprobe, mediante inspección <em>in situ</em>, a realización material do obxecto da subvención, así como as restantes condicións da subvención.</p>
    <p>Artigo 20. Obrigas dos beneficiarios</p>
    <p>1. Son obrigas dos beneficiarios:</p>
    <p>a) Cumprir o obxectivo, executar o proxecto ou realizar a actividade que fundamenta a concesión da subvención.</p>
    <p>b) Xustificar ante o órgano concedente o cumprimento dos requisitos e das condicións, así como a realización da actividade e o cumprimento da finalidade que determine a concesión da subvención.</p>
    <p>c) Someterse ás actuacións de comprobación que efectuará o órgano concedente, así como a calquera outra actuación, sexa de comprobación ou de control financeiro, que poidan realizar os órganos competentes, tanto autonómicos como estatais ou comunitarios, para comprobar a aplicación das axudas á finalidade que determinou a súa concesión, o cumprimento dos requisitos exixidos para a concesión e o pagamento da axuda e o mantemento das condicións establecidas nas bases reguladoras, a convocatoria e a resolución de concesión, para o cal achegarán canta información lles sexa requirida no exercicio das actuacións anteriores.</p>
    <p>d) Comunicarlle ao órgano concedente a obtención doutras subvencións, axudas, ingresos ou recursos que financien as actividades subvencionadas para os efectos de poder comprobar o cumprimento do límite cuantitativo a que fai referencia o artigo 5.2 desta resolución.</p>
    <p>e) Realizar o reintegro dos fondos percibidos nos supostos recollidos no artigo 33 da Lei 9/2007, do 13 de xuño, de subvencións de Galicia.</p>
    <p>f) Levar un sistema de contabilidade separado ou ben un código contable adecuado para todas as transaccións relativas ás axudas solicitadas ao abeiro desta resolución, onde se constatará o investimento efectivamente pagado antes do remate do prazo de execución. </p>
    <p>g) O beneficiario non poderá substituír os equipos subvencionados anteriormente polos equipamentos obxecto de axuda e deberá manter os investimentos subvencionados e os requisitos que condicionaron a obtención da axuda durante un período mínimo de 5 anos, contados desde a data do último pagamento da axuda.</p>
    <p>h) En virtude do disposto no artigo 4 da Lei 1/2016, do 18 de xaneiro, de transparencia e bo goberno, as persoas físicas e xurídicas beneficiarias de subvencións están obrigadas a lle subministrar á Administración, ao organismo ou á entidade das previstas no artigo 3.1 da Lei 1/2016, do 18 de xaneiro, de transparencia e bo goberno, a que estean vinculadas, logo de requirimento, toda a información necesaria para o cumprimento por parte daquela das obrigas previstas no título I da citada lei.</p>
    <p>i) Os beneficiarios de axudas comprométense a lle proporcionar á autoridade de xestión do Programa de desenvolvemento rural, aos avaliadores designados ou a outros organismos en que a dita autoridade delegase a realización de tarefas toda a información necesaria para poder realizar o seguimento e a avaliación do programa.</p>
    <p>2. O incumprimento das condicións establecidas nesta resolución e as indicadas na resolución de concesión de axuda, así como o encontrarse nas circunstancias previstas no artigo 33 da Lei 9/2007, do 13 de xuño, de subvencións de Galicia, ocasionará a perda do dereito á axuda.</p>
    <p>Artigo 21. Perda do dereito ao cobramento e reintegro</p>
    <p>1. A entidade beneficiaria deberá cumprir cos obxectivos, actividades e comportamentos que fundamenten a concesión da axuda, así como cos compromisos asumidos nos termos expresados no artigo anterior. De non ser así, perderá o dereito ao seu cobramento e/ou, de ser o caso, realizará o reintegro da subvención.</p>
    <p>2. Son causas de perda do dereito ao cobramento ou, de ser o caso, de reintegro as seguintes:</p>
    <p>a) A obtención da axuda falseando as condicións requiridas para iso ou ocultando aquelas que o impedisen.</p>
    <p>b) O incumprimento das disposicións legais de aplicación, ocultar ou falsear datos ou destinar as axudas a fins distintos aos sinalados na solicitude.</p>
    <p>c) O incumprimento da obriga de xustificación ou a xustificación insuficiente, segundo o establecido nesta resolución, na Lei 9/2007 e no Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia.</p>
    <p>d) A resistencia, escusa, obstrución ou negativa ás actuacións de control financeiro, así como o incumprimento das obrigas contables rexistrais ou de conservación de documentos, cando signifique a imposibilidade de verificar o emprego dado aos fondos percibidos, o incumprimento do obxectivo, a realidade e regularidade das actividades subvencionadas ou a concorrencia de subvencións, axudas, ingresos ou recursos para a mesma finalidade remitidos de calquera Administración ou ente público ou privado, nacionais, da Unión Europea ou de organismos internacionais.</p>
    <p>e) O incumprimento das obrigas impostas pola Administración aos beneficiarios, así como dos compromisos por estes asumidos, con motivo da concesión da axuda, sempre que afecten ou se refiran ao modo en que se conseguen os obxectivos, se realiza a actividade, se executa o proxecto ou se adopta o comportamento que fundamenta a concesión da axuda.</p>
    <p>f) A adopción, en virtude do establecido nos artigos 87 a 89 do Tratado da Unión Europea, dunha decisión da cal derive unha necesidade de reintegro.</p>
    <p>g) O incumprimento da finalidade para a cal foi concedida a axuda.</p>
    <p>h) O incumprimento total ou parcial do obxectivo, da actividade ou do proxecto, ou non adopción do comportamento que fundamenta a concesión da axuda.</p>
    <p>i) O incumprimento dos prazos para realizar os traballos subvencionados fixados na notificación de aprobación do expediente ou, se é o caso, da prórroga concedida.</p>
    <p>j) As modificacións graves das accións previstas, de forma que desvirtúen os obxectivos descritos nesta resolución.</p>
    <p>k) O incumprimento do ditado en calquera dos artigos desta resolución que impliquen obrigas por parte do beneficiario.</p>
    <p>3. Así mesmo, se no caso de que nos controis administrativos sobre a solicitude de pagamento, controis sobre o terreo e a posteriori nos cinco anos seguintes ao pagamento da axuda se verificase que non se cumpren as condicións para obter a puntuación aplicada na concorrencia competitiva para a aprobación dos expedientes e non se acada a puntuación mínima exixida para esa aprobación, iso suporá un incumprimento dos compromisos da aprobación e igualmente levará como consecuencia a perda do dereito ou o reintegro da axuda.</p>
    <p>4. Nestes supostos, a Axencia reclamará directamente a devolución das cantidades aboadas en concepto de axudas e os xuros de demora que se calcularán conforme a normativa vixente, en función do tempo transcorrido entre a finalización do prazo de pagamento para o beneficiario indicado na orde de recuperación, que non se poderá fixar en máis de 60 días, e a data de reembolso ou dedución, sen prexuízo das responsabilidades que procedan.</p>
    <p>5. Se se descobre que un beneficiario efectuou deliberadamente unha declaración falsa, o expediente de axuda de que se trate quedará excluído da axuda do Feader e recupéranse todos os importes que fosen aboados polo dito expediente. Ademais, o beneficiario quedará excluído da axuda para a medida en cuestión durante o exercicio do Feader de que se trate e durante o exercicio do Feader seguinte.</p>
    <p>6. Naqueles supostos en que o importe das axudas recibidas polo beneficiario excedan os custos da actividade, solicitarase a devolución da cantidade percibida que exceda o custo real da actividade.</p>
    <p>7. No caso de pagamento indebido, o beneficiario quedará obrigado a reembolsar o importe en cuestión, ao cal se engadirán, de ser o caso, os xuros conforme o disposto no artigo 7, número 2, do Regulamento (UE) 809/2014 da Comisión, do 17 de xuño. Os xuros calcularanse en función do tempo transcorrido entre a finalización do prazo de pagamento para o beneficiario, indicado na orde de recuperación, que non poderá superar os 60 días, e a data de reembolso ou dedución.</p>
    <p>8. O procedemento para declarar a procedencia da perda do dereito de cobramento da subvención e para facer efectiva a devolución a que se refire este artigo será o establecido no título II da Lei 9/2007, do 13 de xuño, de subvencións de Galicia.</p>
    <p>Artigo 22. Controis</p>
    <p>1. A Axencia realizará os controis sobre o terreo, así como as comprobacións e inspeccións que considere oportunas co fin de comprobar a veracidade dos datos e da documentación presentada, así como o lóxico seguimento e control das axudas concedidas.</p>
    <p>2. O beneficiario comprométese a someterse ás actuacións de control que deba efectuar a Axencia, ás de control financeiro que correspondan á Intervención Xeral da Comunidade Autónoma en relación coas subvenciones e axudas concedidas e ás previstas na lexislación do Tribunal de Contas e do Consello de Contas, de acordo co disposto na Lei 9/2007, do 13 de xuño, de subvencións de Galicia, e ás instancias comunitarias de control derivadas da aplicación dos regulamentos de execución (UE) núm. 808/2014 e 809/2014 da Comisión, do 17 de xullo.</p>
    <p>3. Seranlles de aplicación ás axudas recollidas nesta resolución e non se poderá efectuar ningún pagamento sen que antes se realizasen, os controis establecidos no punto 4 deste artigo, así como o réxime de controis, reducións e exclusión establecidos no Regulamento (UE) núm. 809/2014 da Comisión, do 17 de xullo, polo que se establecen disposicións de aplicación do Regulamento (UE) núm. 1306/2013 do Parlamento Europeo e do Consello no que respecta á aplicación dos procedementos de control e á condicionalidade en relación coas medidas de axuda ao desenvolvemento rural.</p>
    <p>4. A Axencia, ao abeiro do establecido no Regulamento (UE) núm. 809/2014 da Comisión, do 17 de xullo, realizará controis administrativos de todas as solicitudes de axuda e de pagamento con respecto a todos os aspectos que sexa posible controlar en relación coa admisibilidade da solicitude, así como controis sobre o terreo antes do pagamento final dunha mostra que represente polo menos o 5 % do gasto público de cada ano civil, así como a posibilidade, de ser o caso, de sometemento a controis a posteriori dada a posibilidade de realizar actividades de investimento.</p>
    <p>5. Respecto das facturas <em>pro forma</em> a que se fai referencia no artigo 10, e de acordo co artigo 45 da Lei 9/2007, do 13 de xuño, de subvencións de Galicia, os provedores desas ofertas estarán obrigados a prestar colaboración e facilitar canta documentación lles sexa requirida, e especialmente a necesaria para verificar a posible vinculación entre eses provedores.</p>
    <p>6. Así mesmo, os controis administrativos sobre os proxectos, facturas <em>pro forma</em> ou similares a que se fai referencia no artigo 10 incluirán a comprobación sobre a moderación de custos de acordo co indicado no artigo 48 do Regulamento (UE) núm. 809/2014 da Comisión, do 17 de xullo, polo que se establecen as disposicións de aplicación do Regulamento (UE) núm. 1306/2013 do Parlamento Europeo e do Consello, no que respecta á aplicación dos procedementos de control e á condicionalidade en relación coas medidas de axuda ao desenvolvemento rural.</p>
    <p>Artigo 23. Infraccións e sancións</p>
    <p>En materia de infraccións e sancións será de aplicación o disposto no título IV da Lei 9/2007, do 13 de xuño, de subvencións de Galicia, no Regulamento (UE) núm. 640/2014 da Comisión, do 11 de marzo, polo que se completa o Regulamento (UE) núm. 1306/2013 do Parlamento Europeo e do Consello no que respecta ao sistema integrado de xestión e control e ás condicións sobre a denegación ou retirada dos pagamentos e sobre as sancións administrativas aplicables aos pagamentos directos, á axuda ao desenvolvemento rural e á condicionalidade, e no Regulamento (UE) núm. 809/2014 da Comisión, do 17 de xullo, polo que se establecen disposicións de aplicación do Regulamento (UE) núm. 1306/2013 do Parlamento Europeo e do Consello no que se refire ao sistema integrado de xestión e control, ás medidas de desenvolvemento rural e á condicionalidade.</p>
    <p>Artigo 24. Transparencia e bo goberno</p>
    <p>1. De conformidade co artigo 17 da Lei 1/2016, do 18 de xaneiro, de transparencia e bo goberno, e co artigo 15 da Lei 9/2007, a Axencia publicará na súa páxina web oficial a relación das persoas beneficiarias e o importe das axudas concedidas. Incluirá, igualmente, as referidas axudas e as sancións que, como consecuencia delas, se puideren impor nos correspondentes rexistros públicos, polo que a presentación da solicitude leva implícita a autorización para o tratamento necesario dos datos das persoas beneficiarias e a referida publicidade.</p>
    <p>2. En virtude do disposto no artigo 4 da Lei 1/2016, do 18 de xaneiro, de transparencia e bo goberno, as persoas físicas e xurídicas beneficiarias de subvencións están obrigadas a lle subministrar á Administración, ao organismo ou á entidade das previstas no artigo 3.1 da Lei 1/2016 a que estean vinculadas, logo de requirimento, toda a información necesaria para o cumprimento por aquela das obrigas previstas no título I da citada lei.</p>
    <p>3. Por outra parte, de conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, transmitiráselle á Base de datos nacional de subvencións a información requirida por esta, o texto da convocatoria para a súa publicación na citada base e o seu extracto no <em>Diario Oficial de Galicia</em>. </p>
    <p>Artigo 25. Medidas informativas e publicitarias </p>
    <p>1. Conforme o establecido no anexo III do Regulamento de execución (UE) núm. 808/2014, do 17 de xullo, modificado polo Regulamento de execución (UE) núm. 669/2016, do 28 de abril, os beneficiarios das axudas deberán cumprir coa normativa sobre información e publicidade das axudas do Feader. En particular, no caso de operacións que reciban unha axuda pública total superior a 50.000 euros, deberán colocar polo menos un panel (dun tamaño mínimo A3) ou unha placa con información sobre o proxecto, co deseño que figura no anexo XII desta resolución, onde se destaque a axuda financeira recibida da Unión e o lema «Fondo Europeo Agrícola de Desenvolvemento Rural: Europa inviste no rural», nun lugar ben visible para o público. De acordo coa Estratexia de información e publicidade que desenvolve o que establece no Regulamento (UE) núm. 808/2014, cando o obxecto da axuda sexa maquinaria, equipamento informático, de telecomunicacións ou calquera outro ben no cal, pola súa estrutura ou tamaño, non sexa posible identificar unha situación adecuada, o cartel ou placa poderá ser substituído por un adhesivo ou impresión onde, polo menos, figure a bandeira da UE, o fondo e o lema.</p>
    <p>2. No caso de que na realización dun control a posteriori, que se efectuará nos cinco anos posteriores ao pagamento final da axuda concedida, se verifique o incumprimento do establecido no punto 1 deste artigo, realizarase a solicitude de reintegro da axuda concedida.</p>
    <p>3. Para estes efectos, os logos poderán descargarse en formato .jpg na web da Axencia Galega da Industria Forestal (http://www.xera.gal/).</p>
    <h2>CAPÍTULO II</h2>
    <h3>Convocatoria de axudas para o ano 2020</h3>
    <p>Artigo 26. Convocatoria</p>
    <p>Convócanse para o ano 2020, en réxime de concorrencia competitiva as axudas reguladas por esta resolución. As solicitudes, a documentación, as condicións e o procedemento de xestión das axudas serán os establecidos con carácter xeral nos artigos anteriores.</p>
    <p>Artigo 27. Prazo de presentación de solicitudes</p>
    <p>O prazo de presentación de solicitudes será dun (1) mes, contado a partir do día seguinte á publicación desta resolución. </p>
    <p>Artigo 28. Prazo de xustificación</p>
    <p>1. O prazo de xustificación será para a anualidade de 2020 ata o 15 de outubro de 2020 inclusive e para a anualidade de 2021, ata o 15 de marzo de 2021. Así mesmo, terase en conta que as cantidades non xustificadas polos beneficiarios na anualidade de 2020 se poderán computar e xustificar na anualidade de 2021, sempre e cando non fosen susceptibles de perda de dereito ao seu cobramento. </p>
    <p>2. Atendendo ao artigo 32 da Lei 39/2015, do 1 de outubro, do procedemento administrativo común das administracións públicas, poderase conceder unha ampliación do prazo de xustificación e de execución establecido que non exceda a metade del, se as circunstancias o aconsellan e con isto non se prexudican dereitos dun terceiro. Esta ampliación deberase solicitar, como máximo, un (1) mes antes de que acabe o prazo de execución. Tanto a petición dos interesados como a decisión sobre a ampliación deberanse producir, en todo caso, antes do vencemento do prazo de xustificación.</p>
    <p>Artigo 29. Financiamento</p>
    <p>1. As axudas financiaranse con cargo á aplicación orzamentaria 09.A4.741A.770.0, código de proxecto 2018 00009, con 3.045.454,45 euros para o ano 2020 e 7.405.470,35 euros para o ano 2021. </p>
    <p>2. Esta contía está recollida no proxecto de Lei de orzamentos xerais da Comunidade Autónoma de Galicia para o ano 2020, aprobado polo Consello da Xunta de Galicia o día 17 de outubro de 2019.</p>
    <p>De acordo co disposto no artigo 3.1 da Orde do 11 de febreiro de 1998, a tramitación anticipada poderá chegar, como máximo, ata o momento anterior ao da disposición ou compromiso de gasto. Así mesmo, segundo o establecido no artigo 5 da dita orde, todos os actos de trámite ditados en desenvolvemento desta orde enténdense condicionados a que, unha vez aprobada a Lei de orzamentos xerais da Comunidade Autónoma de Galicia para o ano 2020, subsistan as mesmas circunstancias de feito e de dereito existentes no momento en que se produciron aqueles.</p>
    <p>3. Este orzamento pode verse incrementado con remanentes adicionais de acordo coas dispoñibilidades de crédito. En todo caso, as concesións limitaranse ás dispoñibilidades orzamentarias. </p>
    <p>4. A Axencia poderá aumentar o orzamento dispoñible para o financiamento desta resolución cando o incremento derive:</p>
    <p>a) Dunha xeración, ampliación ou incorporación de crédito.</p>
    <p>b) Da existencia de remanentes doutras convocatorias financiadas con cargo ao mesmo crédito ou a créditos incluídos no mesmo programa ou en programas do mesmo servizo.</p>
    <p>O incremento do crédito queda condicionado á declaración de dispoñibilidade de crédito como consecuencia das circunstancias antes sinaladas e, se é o caso, unha vez aprobada a modificación orzamentaria que proceda.</p>
    <p>5. Estas axudas financiaranse con cargo ao Programa de desenvolvemento rural de Galicia cunha achega do Feader do 75 %, do Ministerio de Agricultura, Pesca e Alimentación do 7,5 % e da Xunta de Galicia do 17,5 %.</p>
    <p>Disposición adicional primeira. Compatibilidade das axudas</p>
    <p>As axudas serán compatibles con outras que non teñan fondos da Unión Europea ata o máximo de axuda global admisible de acordo co artigo 8 do Regulamento (UE) núm. 702/2014 da Comisión. En todo caso, o importe resultante da acumulación non poderá superar a intensidade máxima de axuda sinalada no anexo II do Regulamento (UE) núm. 1305/2013 do Parlamento Europeo e do Consello, do 17 de decembro.</p>
    <p>Disposición adicional segunda. Outras regulamentacións</p>
    <p>No non previsto nesta resolución observarase o disposto no Regulamento (UE) núm. 1305/2013; no Regulamento de execución (UE) núm. 808/2014; no Regulamento de execución (UE) núm. 809/2014; no Regulamento delegado (UE) núm. 640/2014; na Lei 38/2003, do 17 de novembro, xeral de subvencións; no Real decreto 887/2006, do 21 de xullo, polo que se aproba o Regulamento da Lei 38/2003, do 17 de novembro, xeral de subvencións; e no Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia. Así mesmo, teranse en conta as circulares de coordinación ditadas polo Fondo Español de Garantía Agraria 18/2019, relativa ao Plan nacional de controis das medidas de desenvolvemento rural non establecidas no sistema integrado de xestión e control (https://www.fega.es/es/node/50759), e 32/2017, que establece os criterios para a aplicación de penalizacións nas medidas de desenvolvemento rural non establecidas no ámbito do sistema integrado do período 2014/2020 (https://www.fega.es/es/node/46748). </p>
    <p>Disposición adicional terceira. BDNS</p>
    <p>En cumprimento do disposto no artigo 20 da Lei 38/2003, do 17 de novembro, xeral de subvencións, o texto da convocatoria e a información requirida no ordinal oitavo do dito artigo serán comunicados á Base de datos nacional de subvencións (BDNS). A BDNS dará traslado ao <em>Diario Oficial de Galicia</em> do extracto da convocatoria para a súa publicación.</p>
    <p>Disposición adicional cuarta. Información básica sobre protección de datos persoais</p>
    <p>Os datos persoais recadados neste procedemento serán tratados na súa condición de responsable pola Xunta de Galicia, Consellería de Economía, Emprego e Industria, coas finalidades de levar a cabo a tramitación administrativa que derive da xestión deste procedemento e a actualización da información e contidos da Carpeta cidadá.</p>
    <p>O tratamento dos datos baséase no cumprimento dunha misión de interese público ou no exercicio de poderes públicos, conforme a normativa recollida na ficha do procedemento incluída na Guía de procedementos e servizos, no propio formulario anexo e nas referencias recollidas en https://www.xunta.gal/informacion-xeral-proteccion-datos. Con todo, determinados tratamentos poderanse fundamentar no consentimento das persoas interesadas, circunstancia que se reflectirá no dito formulario.</p>
    <p>Os datos serán comunicados ás administracións públicas no exercicio das súas competencias, cando sexa necesario para tramitar e resolver os seus procedementos ou para que a cidadanía poida acceder de forma integral á información relativa a unha materia.</p>
    <p>Co fin de dar a publicidade exixida do procedemento, os datos identificativos das persoas interesadas serán publicados conforme o descrito na presente norma reguladora a través dos distintos medios de comunicación institucionais de que dispón a Xunta de Galicia, como diarios oficiais, páxinas web ou taboleiros de anuncios.</p>
    <p>As persoas interesadas poderán acceder, rectificar e suprimir os seus datos, así como exercer outros dereitos ou retirar o seu consentimento, a través da sede electrónica da Xunta de Galicia ou presencialmente nos lugares e rexistros establecidos na normativa reguladora do procedemento administrativo común, segundo se explicita na información adicional recollida en https://www.xunta.gal/proteccion-datos-persoais.</p>
    <p>Disposición derradeira primeira</p>
    <p>Facúltase a Axencia para que dite, no ámbito das súas competencias, as instrucións necesarias para a aplicación ou o cumprimento do establecido nesta resolución.</p>
    <p>Disposición derradeira segunda</p>
    <p>Esta resolución terá efectos o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 27 de decembro de 2019</p>
    <footer><p>José Ignacio Lema Piñeiro <br>Director da Axencia Galega da Industria Forestal</p></footer>

