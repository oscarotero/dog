---
date: '2013-12-02'
id: CA02-291113-0002
page: 46497
number: 230
agency: 'Consellería de Medio Ambiente, Territorio e Infraestruturas'
section: I. Disposicións xerais.
title: >-
  DECRETO  171/2013,  do  28  de  novembro,  polo  que  se  modifica  o 
  Decreto  119/1994, do 28 de abril, polo que se fixan os prezos públicos dos
  servizos xestionados pola Consellería de Agricultura, Gandaría e Montes
  referentes a actividades de caza e pesca.
range: Decreto
url: >-
  https://www.xunta.gal/dog/Publicados/2013/20131202/AnuncioCA02-291113-0002_gl.html
---
<p>O artigo 47 da Lei 6/2003, do 9 de decembro, de taxas, prezos e exaccións reguladoras da Comunidade Autónoma de Galicia, dispón que os prezos públicos serán fixados por decreto, por proposta da consellería de que dependa o órgano ou a entidade oferente.</p>
    <p>O Decreto 119/1994, do 28 de abril, fixaba os prezos públicos dos servizos xestionados pola Consellería de Agricultura, Gandaría e Montes referentes a actividades de caza e pesca.</p>
    <p>O citado decreto foi modificado, no referente aos permisos de pesca, polos decretos 222/1998, do 10 de xullo, e 114/2013, do 18 de xullo.</p>
    <p>Esta normativa prevé a posibilidade de que os permisos de primeira, segunda, terceira e cuarta categoría poidan ser de carácter gratuíto en determinadas circunstancias.</p>
    <p>Faise necesario estender esta posibilidade aos permisos das categorías de pesca sen morte e pesca intensiva dado que o Regulamento de ordenación da pesca fluvial e dos ecosistemas acuáticos continentais, aprobado mediante o Decreto 130/1997, do 14 de maio, prevé a adxudicación con carácter gratuíto de permisos de pesca, para concursos deportivos oficiais e para entidades colaboradoras non concesionarias dun aproveitamento piscícola, sen excluír ningunha categoría de permisos.</p>
    <p>Na súa virtude, por proposta do conselleiro de Medio Ambiente, Territorio e Infraestruturas, tras o informe favorable da Consellería de Facenda e logo da deliberación do Consello da Xunta de Galicia na súa reunión do día vinte e oito de novembro de dous mil trece, </p>
    <h2>DISPOÑO:</h2>
    <p>Artigo único. Modifícase o último parágrafo da epígrafe referente á «Expedición de permisos de pesca nos coutos dependentes da Dirección Xeral de Montes e Medio Ambiente Natural» do anexo do Decreto 119/1994, do 28 de abril, que queda redactado como segue:</p>
    <p>«Os permisos de primeira, segunda, terceira e cuarta categoría, pesca sen morte e permiso de pesca intensiva poderán ser de carácter gratuíto no caso de que sexan para concursos deportivos oficiais e poderán selo tamén para entidades colaboradoras non concesionarias dun aproveitamento piscícola ou coas cales exista convenio».</p>
    <p>Disposición derrogatoria</p>
    <p>Quedan derrogadas todas aquelas disposicións de igual ou inferior rango que se opoñan ao establecido neste decreto.</p>
    <p>Disposición derradeira primeira</p>
    <p>Autorízase a persoa titular da Consellería de Medio Ambiente, Territorio e Infraestruturas para ditar as disposicións precisas para a aplicación deste decreto.</p>
    <p>Disposición derradeira segunda</p>
    <p>O presente decreto producirá efectos desde o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, vinte e oito de novembro de dous mil trece</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Agustín Hernández Fernández de Rojas<br>Conselleiro de Medio Ambiente, Territorio e Infraestruturas</p>

