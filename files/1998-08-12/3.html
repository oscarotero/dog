---
date: '1998-08-12'
id: 3A16
page: 9
number: 155
agency: 'CONSELLERÍA DE AGRICULTURA, GANDERÍA E POLÍTICA AGROALIMENTARIA'
section: III. OUTRAS DISPOSICIÓNS
title: >-
  Orde do 30 de xullo de 1998 pola que se regula a concesión de axudas para a
  formación cooperativa, promoción, mellora da xestión e consolidación das
  cooperativas agrarias, e para o fomento da súa integración.
range: Orde
url: 'https://www.xunta.gal/dog/Publicados/1998/19980812/Anuncio3A16_gl.html'
---
<p>O fomento do asociacionismo agrario constitúe un dos obxectivos fundamentais na busca do cambio e mellora das estructuras productivas do campo galego, xa que a producción, normalización e comercialización das produccións agrarias mediante fórmulas asociativas permite lograr unha maior competitividade nos mercados actuais.</p>
<p>A Consellería de Agricultura, Gandería e Política Agroalimentaria considera de máximo interese incentiva-las accións que teñen como fins a divulgación e promoción do asociacionismo, a educación e formación cooperativa, o fortalecemento das súas estructuras productivas e comerciais, o redimensionamento, a integración e a modernización das entidades asociativas agrarias.</p>
<p>Para logra-la consecución dos obxectivos citados establécense e regúlanse na presente orde as seguintes liñas de axuda:</p>
<p>I. Axudas para actividades formativas e de fomento do asociacionismo agrario.</p>
<p>II. Axudas para gastos de constitución e primeiro establecemento de novas cooperativas.</p>
<p>III. Axudas para o fomento da integración das entidades asociativas agrarias.</p>
<p>IV. Axudas para a contratación de novo persoal.</p>
<p>V. Axudas para a adquisición de novos equipos informáticos.</p>
<p>VI. Axudas para a realización de estudios de viabilidade e auditorías.</p>
<p>VII. Axudas para a incorporación ó mundo cooperativo dos agricultores afectados por plans de abandono da producción leiteira.</p>
<p>VIII. Axudas para as actividades desenvolvidas polas organizacións representativas das entidades asociativas agrarias.</p>
<p>Por todo o exposto, en consonancia co establecido no artigo 30.I.1 e 3, do Estatuto de autonomía de Galicia, e no uso das facultades que me confire a Lei 1/1983, do 23 de febreiro, reguladora da Xunta e do seu presidente</p>
<p>DISPOÑO:</p>
<p>I. Axudas para actividades formativas e de fomento do asociacionismo agrario</p>
<p>Artigo 1º</p>
<p>A Consellería de Agricultura, Gandería e Política Agroalimentaria poderá conceder subvencións para realizar cursos e actividades formativas dirixidas á mellora da capacitación profesional do persoal técnico e dos socios das cooperativas e sociedades agrarias de transformación, así como ó fomento, divulgación e promoción do asociacionismo agrario.</p>
<p>Artigo 2º</p>
<p>1. Poderán solicitar esta liña de axudas as entidades asociativas agrarias con domicilio social en Galicia.</p>
<p>2. As actividades formativas que poden ser obxecto de subvención son as seguintes:</p>
<p>a) Estadía en empresas e entidades para realizar procesos de aprendizaxe práctica.</p>
<p>b) Cursos, viaxes formativas de prácticas, xornadas, seminarios e conferencias.</p>
<p>c) Calquera outra actividade semellante que a Consellería de Agricultura, Gandería e Política Agroalimentaria considere de interese.</p>
<p>2. As actividades citadas estarán dirixidas a:</p>
<p>a) Xerentes, técnicos, especialistas e outros traballadores cualificados ó servicio das cooperativas e SAT, co fin de mellora-la xestión empresarial destas e a calidade dos servicios que prestan.</p>
<p>b) Socios das cooperativas e SAT, así como os seus fillos e outros membros da unidade familiar que teñan relación coas actuacións da entidade asociativa.</p>
<p>Artigo 3º</p>
<p>1. Para as actividades formativas amparadas establécense as seguintes axudas:</p>
<p>a) En caso de estadía de persoal da cooperativa en empresas e entidades para aprendizaxe práctica, subvencionaranse os gastos de desprazamento e aloxamento ata o 70% do seu importe. Se houbese que pagar cotas de inscrición, matrículas ou taxas, poderanse subvencionar ata o 100% do seu custo.</p>
<p>b) A asistencia do devandito persoal a cursos, xornadas, seminarios e conferencias poderá apoiarse ata o 50% dos gastos ocasionados polo desprazamento, aloxamento e cotas de inscrición.</p>
<p>c) Se as entidades asociativas agrarias organizan cursos, xornadas, seminarios ou conferencias, poderanse subvencionar na súa totalidade os custos efectivos do profesorado e do material didáctico necesario.</p>
<p>d) Cando organicen viaxes colectivas de prácticas, visitas técnicas ou formativas en xeral, o importe da axuda poderá cubrir ata o 50% dos gastos derivados, fundamentalmente desprazamento e aloxamento. Se, ademais, a viaxe se realiza como complemento dun curso ou actividade formativa previa, a axuda poderá chegar ata o 70%.</p>
<p>2. Esta consellería, se o considera oportuno, poderá establecer un importe máximo auxiliable para cada unha das actividades subvencionables e para os capítulos de gastos citados anteriormente.</p>
<p>Artigo 4º</p>
<p>1. As solicitudes virán acompañadas, como documentación específica, por unha memoria explicativa das actividades previstas, na que se faga relación alomenos dos seguintes extremos:</p>
<p>a) Motivación e obxectivos.</p>
<p>b) Persoal ó que vai dirixido.</p>
<p>c) Número e relación de participantes.</p>
<p>d) Datas e lugares de celebración.</p>
<p>e) Duración.</p>
<p>f) Programa debidamente xustificado.</p>
<p>g) Coordinador.</p>
<p>h) Profesorado.</p>
<p>i) Orzamento desagregado por partidas.</p>
<p>j) Financiamento previsto.</p>
<p>2. Para a aprobación das solicitudes de axuda teranse en conta, como criterios de preferencia, o interese das actividades programadas, o número de participantes e as garantías de cumprimento do programa previsto.</p>
<p>Artigo 5º</p>
<p>1. Poderase solicitar esta liña de axudas para todas aquelas actividades que sexan auxiliables, realizadas durante este ano, antes da publicación da presente orde, sempre que cumpran as condicións esixidas e haxa dotación orzamentaria suficiente.</p>
<p>2. De acordo co anterior, e con carácter excepcional, poderase solicitar axuda para actividades formativas que se iniciasen no último cuadrimestre de 1997 e terminen durante 1998, sempre que o período de inicio e realización da actividade estean debidamente xustificados.</p>
<p>3. En calquera caso, as actividades auxiliables deberanse realizar antes do 31 de outubro do ano en curso, salvo solicitude e concesión de prórroga ó respecto.</p>
<p>Artigo 6º</p>
<p>1. Unha vez concedida a subvención, realizada a actividade proposta e comprobada a súa correcta execución, procederase ó seu pagamento, logo de xustificación dos gastos efectuados mediante facturas e recibos orixinais ou as súas copias compulsadas.</p>
<p>Esta xustificación de gastos deberá estar perfectamente detallada, clasificada por capítulos, e xuntaráselle un informe das actividades realmente efectuadas e unha relación definitiva de participantes.</p>
<p>2. A documentación e xustificantes, tal e como se requiren no punto anterior, débense presentar nun prazo máximo de 15 días naturais a partir da data de finalización da actividade realizada. O non cumprimento deste prazo, sen xustificación ó respecto suporá a perda da subvención aprobada.</p>
<p>II. Axudas para gastos de constitución e primeiro establecemento de novas cooperativas</p>
<p>Artigo 7º</p>
<p>Co fin de contribuír á promoción do cooperativismo agrario, sobre todo naquelas comarcas en que a súa presencia sexa escasa ou inexistente, establécese unha liña de axudas para o efecto, regulada pola presente orde.</p>
<p>Artigo 8º</p>
<p>Poderán ser subvencionados:</p>
<p>a) Os gastos de constitución e primeiro establecemento de novas cooperativas agrarias que sexan orixinados por viaxes, gastos de tramitación e constitución, asesoramento, elaboración da documentación, gastos notariais e rexistrais e outros gastos previos á súa entrada en funcionamento.</p>
<p>b) Os estudios de viabilidade dos proxectos económicos de creación de novas cooperativas agrarias.</p>
<p>Artigo 9º</p>
<p>O importe das axudas, para os fins ós que se refire o artigo anterior, poderá cubrir ata a totalidade dos gastos sinalados no apartado a), e ata o 70% dos considerados no apartado b).</p>
<p>Artigo 10º</p>
<p>1. Poderán solicitar estas axudas os promotores da nova entidade asociativa.</p>
<p>2. Para efectos de solicitude e pagamento, os promotores deberán designar unha comisión, formada alomenos por tres membros, actuando un deles como presidente e outro como secretario.</p>
<p>Artigo 11º</p>
<p>As solicitudes presentaranse segundo modelo adxunto, debidamente cuberto e asinado polo presidente da comisión promotora. Virán acompañadas da seguinte documentación:</p>
<p>-Memoria xustificativa.</p>
<p>-Estudio de viabilidade ó respecto.</p>
<p>-Composición da comisión promotora.</p>
<p>-Relación dos socios promotores, cos seus datos persoais e da explotación.</p>
<p>-Relación das actividades e gastos realizados ou que estea previsto realizar.</p>
<p>-Xustificante bancario de apertura dunha conta específica a nome da comisión promotora, para efectua-lo pagamento da subvención se se concedese.</p>
<p>Artigo 12º</p>
<p>A concesión das subvencións solicitadas farase con base na memoria xustificativa, no estudio de viabilidade, no número de socios promotores e na relación de actividades e gastos previstos.</p>
<p>Para a dita concesión será condición necesaria e imprescindible o informe favorable da Dirección Xeral de Industrias e Alimentación, sobre o interese e necesidade de constitución da nova entidade asociativa.</p>
<p>Artigo 13º</p>
<p>1. Para proceder ó pagamento das axudas concedidas será necesario xustifica-los gastos efectuados, mediante facturas e recibos orixinais ou as súas copias compulsadas.</p>
<p>2. A documentación e xustificación dos gastos, tal como se requiren para esta liña de axudas, débense presentar antes do próximo 31 de outubro.</p>
<p>III. Axudas para o fomento da integración das entidades asociativas agrarias</p>
<p>Artigo 14º</p>
<p>Esta liña de axudas ten por obxecto fomentar e favorece-los procesos de fusión, absorción e integración das entidades asociativas agrarias, de forma que poidan incrementar e mellora-los seus servicios ó socio e lograr unha maior viabilidade na súa actividade económica.</p>
<p>Artigo 15º</p>
<p>Poderán acceder a estas axudas:</p>
<p>a) As cooperativas agrarias e SAT que estean inmersas nun proceso de fusión ou de absorción.</p>
<p>b) As cooperativas agrarias e SAT que estean dispostas a integrarse nunha sociedade cooperativa de segundo ou ulterior grao, ou nunha agrupación de sociedades agrarias de transformación, xa constituídas ou por se constituír.</p>
<p>Artigo 16º</p>
<p>Son subvencionables:</p>
<p>a) Os gastos orixinados pola fusión, absorción ou integración, tales como viaxes, gastos de tramitación e constitución, asesoramento, elaboración da documentación, gastos notariais e rexistrais e demais gastos previos á integración.</p>
<p>b) Os estudios económicos e de viabilidade, confección de balances de fusión, memorias técnicas e auditorías para este fin concreto.</p>
<p>c) As contribucións ó capital social e as cotas de ingreso de cada unha das cooperativas e SAT que se integre.</p>
<p>Artigo 17º</p>
<p>1. O importe das axudas, para os fins ós que se refire o artigo anterior, poderá cubrir ata a totalidade</p>
<p>dos gastos sinalados na alínea a), ata o 70% dos considerados na alínea b, e ata o 50% dos citados na alínea c.</p>
<p>2. Con respecto á axuda para contribucións ó capital social e cotas de ingreso, establécense como límites máximos os importes de 10.000.000 de ptas. por cada cooperativa que se integre, e de 40.000.000 de ptas. para o conxunto de cada integración.</p>
<p>Artigo 18º</p>
<p>As solicitudes acompañaranse da seguinte documentación específica:</p>
<p>a) Estudio de viabilidade e memoria técnica que avalen a conveniencia do proceso de fusión, absorción ou integración que se pretende levar a termo.</p>
<p>b) Relación das actividades e gastos realizados para o efecto, ou orzamento dos que estea previsto realizar.</p>
<p>c) Relación das entidades asociativas agrarias participantes e copia dos seus estatutos e inscricións rexistrais.</p>
<p>d) Copia dos balances de cada unha delas nos dous últimos exercicios.</p>
<p>e) Informes de auditoría.</p>
<p>f) Relación nominal de socios cos seus efectivos productivos e capital social.</p>
<p>g) Composición e membros dos respectivos consellos rectores.</p>
<p>h) Copia compulsada da acta da asemblea xeral de cada unha das entidades asociativas agrarias participantes na que se adoptou o acordo de fusión, absorción ou integración, segundo cada caso.</p>
<p>Ademais, na devandita asemblea xeral deberanse adoptar unha serie de compromisos ou delegar ó respecto no consello rector. Os ditos compromisos son:</p>
<p>-Obriga de asumi-las contribucións ó capital social e cotas de ingreso que lle correspondan, e o seu importe.</p>
<p>-Compromiso de permanecer integrada polo menos durante 5 anos.</p>
<p>-Compromiso de que tódolos socios participen obrigatoriamente e de forma total en, alomenos, unha actividade económica das desenvolvidas pola entidade asociativa resultante.</p>
<p>i) Certificacións expedidas polos organismos públicos competentes polas que se acredite o cumprimento dos requisitos esixidos pola Lei 11/1992, do 7 de outubro, de réxime financeiro e presupostario de Galicia.</p>
<p>j) Certificación bancaria do número de conta das entidades asociativas agrarias que soliciten estas axudas.</p>
<p>Artigo 19º</p>
<p>A concesión das subvencións solicitadas farase con base na memoria técnica, no estudio de viabilidade, na relación de actividades e gastos previstos, no número e dimensión das cooperativas participantes</p>
<p>e nas contribucións ó capital social e cotas de ingreso que se establezan.</p>
<p>Para a dita concesión será condición necesaria e imprescindible o informe favorable da Dirección Xeral de Industrias e Alimentación sobre o interese e conveniencia da fusión, absorción ou integración.</p>
<p>Artigo 20º</p>
<p>1. As entidades asociativas deberán realiza-la fusión, absorción ou integración no prazo de seis meses, contados a partir da finalización do prazo de presentación das solicitudes. Unha vez realizada, deben presentar unha relación nominal definitiva de socios cos seus efectivos productivos e capital social.</p>
<p>2. Cando o proceso desenvolvido implique modificacións ou a constitución dunha nova entidade, tamén se deberá presentar certificado da inscrición rexistral e copia dos estatutos sociais.</p>
<p>3. A entidade asociativa resultante, absorbente ou integradora, segundo cada caso, deberá presentar balance e memoria técnica explicativa ante a Consellería de Agricultura, Gandería e Política Agroalimentaria, durante os cinco exercicios seguintes á concesión desta axuda.</p>
<p>Artigo 21º</p>
<p>1. Para proceder ó pagamento das axudas concedidas para sufraga-los gastos determinados nas alíneas a) e b) do artigo 16º, será necesario que os devanditos gastos se xustifiquen mediante facturas e recibos orixinais ou as súas copias compulsadas.</p>
<p>2. No caso das contribucións ó capital social e cotas de ingreso (alínea c) do artigo 16º), para efectua-lo pagamento da axuda será necesario presentar certificación expedida polo secretario da entidade resultante, absorbente ou integradora, co visto e prace do presidente, conforme se efectuaron as ditas contribucións. Ademais, figurarán os seguintes datos:</p>
<p>-O importe da aportación realizada.</p>
<p>-A data na que se realizou e o destino da contribución.</p>
<p>-A data de fusión, absorción ou integración.</p>
<p>3. A documentación e xustificación dos gastos, tal como se requiren para esta liña de axudas, débense presentar durante o mes natural seguinte á data efectiva de culminación do proceso de fusión, absorción ou integración.</p>
<p>4. O incumprimento deste prazo, así como do fixado no punto 1 do artigo 20º, suporá a perda da subvención aprobada, salvo solicitude de prórroga debidamente motivada e a súa posible concesión.</p>
<p>5. O pagamento da axuda poderá realizarse á entidade que a solicitou, ou tamén á entidade asociativa resultante, cando por imperativos formais así fose necesario, logo de solicitude e autorización ó respecto.</p>
<p>6. Os procesos de fusión, absorción ou integración de cooperativas e SAT poden culminar máis alá do</p>
<p>propio exercicio orzamentario debido á súa duración, polo que o gasto correspondente terá carácter plurianual.</p>
<p>IV. Axudas para a contratación de novo persoal</p>
<p>Artigo 22º</p>
<p>Establécese unha liña de axudas para fomenta-la contratación de novo persoal, co obxecto de mellora-la xestión, ofrecer novos servicios, realizar novas actividades, fortalece-las estructuras productivas e moderniza-lo asociacionismo agrario galego, tanto técnica como funcionalmente.</p>
<p>Artigo 23º</p>
<p>1. Poderán solicitar esta axuda:</p>
<p>-As cooperativas agrarias.</p>
<p>-As sociedades agrarias de transformación (SAT).</p>
<p>2. Terán preferencia:</p>
<p>-As cooperativas agrarias e SAT de nova creación.</p>
<p>-As cooperativas agrarias e SAT xa existentes sempre que poñan en marcha novas actividades ou servicios.</p>
<p>-As cooperativas agrarias e SAT xa existentes, que soliciten esta axuda por primeira vez.</p>
<p>3. Se se considera oportuno, tamén poden considerarse preferenciais en función de:</p>
<p>-A dimensión social e económica da entidade asociativa.</p>
<p>-A cualificación e dedicación do novo persoal que se contrate, prioritariamente xerencia e servicios técnicos.</p>
<p>-O coñecemento do mundo cooperativo que acredite o dito persoal.</p>
<p>4. En calquera caso, e fundamentalmente cando se trate de entidades de nova creación ou que poñan en marcha novas actividades ou servicios, será imprescindible presenta-lo correspondente estudio de viabilidade ou informe ó respecto.</p>
<p>Artigo 24º</p>
<p>1. Contía e duración da subvención:</p>
<p>a) Cando estea previsto formalizar contratos cunha duración mínima de dous anos, as cooperativas agrarias e SAT poderán solicitar unha subvención para o primeiro ano, que pode alcanzar ata o 70% das retribucións totais dese ano.</p>
<p>b) Cando estea previsto formalizar contratos cunha duración mínima de tres anos, as cooperativas agrarias e SAT poderán solicitar:</p>
<p>-Unha subvención para o primeiro ano, que pode alcanzar ata o 70% das retribucións totais do devandito ano.</p>
<p>-Unha subvención para o segundo ano, que pode alcanzar ata o 50% das retribucións totais dese ano.</p>
<p>2. As subvencións aprobadas para contratación de novo persoal non comprenderán as cotizacións á seguridade social que correspondan á empresa contratante.</p>
<p>3. En todo caso, as retribucións fixadas no contrato deberán estar en relación cos cometidos e co nivel do posto de traballo que se desenvolva.</p>
<p>Artigo 25º</p>
<p>Cando tres ou máis cooperativas agrarias contraten os servicios compartidos dun coordinador de actividades formativas, poderán subvencionarse ata o 95% as súas retribucións anuais.</p>
<p>Se estas cooperativas agrarias en concerto non tivesen establecidos vínculos legais de índole asociativa, deberán designar para estes efectos unha delas como representante das demais e obrigarse solidariamente ó cumprimento dos compromisos contraídos.</p>
<p>Artigo 26º</p>
<p>Ademais da documentación de carácter xeral que posteriormente se cita, para esta liña de axudas débese acompaña-la documentación específica seguinte:</p>
<p>-Memoria xustificativa sobre a necesidade, cometidos e características das novas contratacións.</p>
<p>-Estudio de viabilidade ou informe ó respecto.</p>
<p>-Orzamento anual de contratación.</p>
<p>-Compromiso sobre as condicións de sustitución, no caso de rescisión do contrato de traballo antes de finaliza-lo período mínimo de duración establecido, segundo a axuda solicitada.</p>
<p>-Data prevista de contratación do persoal. Se non fose posible a contratación na referida data, solicitarase á Dirección Xeral de Industrias e Alimentación autorización para pospoñela, indicando as circunstancias que motivan o atraso e sinalando a nova data de formalización do contrato.</p>
<p>Artigo 27º</p>
<p>A concesión das subvencións solicitadas farase con base na memoria xustificativa, no estudio de viabilidade ou informe, e de acordo cos criterios de preferencia establecidos no artigo 23º.</p>
<p>En todo caso, para a concesión será necesario o informe favorable da Dirección Xeral de Industrias e Alimentación sobre o interese e conveniencia da contratación proposta.</p>
<p>Artigo 28º</p>
<p>1. As contratacións de persoal subvencionables deberán realizarse ó longo de 1998. A non formalización do contrato antes do próximo 31 de decembro suporá a perda da subvención aprobada.</p>
<p>2. As contratacións realizadas antes da publicación desta orde, durante 1998, e que se axusten ó establecido nela, tamén se poderán subvencionar.</p>
<p>3. As contratacións de persoal, pola razón da súa duración, poden culminar máis alá do propio exer</p>
<p>cicio orzamentario, polo que o gasto correspondente terá carácter plurianual.</p>
<p>4. Cando se produza a rescisión dun contrato procederase á inmediata substitución do traballador contratado ó abeiro desta liña de axudas, debéndose comunicar tal circunstancia e os datos do substituto na primeira liquidación trimestral que se presente, tal como se detalla no punto 3 do seguinte artigo.</p>
<p>Artigo 29º</p>
<p>1. Para poder realiza-lo pagamento das subvencións concedidas é necesario xustificar debidamente os gastos efectuados, no caso desta axuda mediante as nóminas pagadas pola entidade asociativa ó novo persoal contratado.</p>
<p>2. O pagamento efectuarase por períodos trimestrais, a partir da data de contratación.</p>
<p>3. Coa primeira liquidación, correspondente ó primeiro trimestre, deberase achega-la documentación seguinte:</p>
<p>-Fotocopia do DNI ou NIF do persoal contratado.</p>
<p>-Copia compulsada do título académico ou acreditación da súa cualificación.</p>
<p>-Copia compulsada do contrato ou contratos, nos que deben figura-los datos persoais e profesionais dos traballadores.</p>
<p>-Documentos orixinais ou copias compulsadas das nóminas e das cotizacións á Seguridade Social, modelos TC, do trimestre xustificado.</p>
<p>4. Nas sucesivas liquidacións trimestrais é suficiente con presenta-los orixinais ou copias compulsadas das nóminas e TC correspondentes ó trimestre en cuestión, como xustificación dos pagamentos efectuados.</p>
<p>V. Axudas para a adquisición de novos equipos informáticos</p>
<p>Artigo 30º</p>
<p>Coa finalidade de mellora-la eficacia na xestión económica e empresarial das entidades asociativas agrarias, así como a prestación de servicios ós seus socios, establécese a presente liña de axudas.</p>
<p>Artigo 31º</p>
<p>1. Poderán solicitala:</p>
<p>-As cooperativas agrarias.</p>
<p>-As sociedades agrarias de transformación.</p>
<p>2. Pódense considerar como criterios de prioridade:</p>
<p>-Que a entidade solicitante sexa de nova creación ou que poña en marcha novas actividades.</p>
<p>-Que sexa a primeira vez que solicita esta axuda.</p>
<p>-A súa propia dimensión social e económica.</p>
<p>Artigo 32º</p>
<p>1. Son subvencionables os equipos e programas informáticos, fotocopiadoras e fax, sempre que se xustifique debidamente a súa necesidade e uso.</p>
<p>2. A subvención poderá alcanzar:</p>
<p>a) Ata o 50% do custo, cando soliciten cooperativas e SAT de nova creación, que inicien novas actividades ou que soliciten por primeira vez.</p>
<p>b) Ata o 35% do custo nos demais casos.</p>
<p>3. A subvención concedida non superará os seguintes límites máximos:</p>
<p>a) Equipos e programas informáticos: 2.000.000 de ptas.</p>
<p>b) Fotocopiadoras: 200.000 ptas.</p>
<p>c) Fax: 100.000 ptas.</p>
<p>4. Excepcionalmente, cando a entidade asociativa agraria realizase investimentos en equipos e programas informáticos como consecuencia do proceso de acreditación para o aseguramento da calidade (Normas UNE - EN ISO 9000), o límite máximo será de 5.000.000 de ptas.</p>
<p>Neste caso particular, esta liña de axudas é compatible con outras existentes para logra-lo mesmo obxectivo, sempre que a subvención total concedida non supere o 70% do gasto realizado.</p>
<p>Artigo 33º</p>
<p>Para solicitar esta axuda, xuntarase a seguinte documentación específica:</p>
<p>a) Memoria xustificativa da necesidade do equipo informático, programas, fotocopiadora e fax que se pretenden adquirir.</p>
<p>b) Especificación das súas características técnicas.</p>
<p>c) Orzamento ou facturas proforma.</p>
<p>d) Ademais, no caso das axudas establecidas no punto 4 do artigo anterior, débese presentar:</p>
<p>-Copia compulsada da certificación do cumprimento da correspondente Norma UNE - EN ISO 9000.</p>
<p>-Declaración formal das subvencións solicitadas para este efecto e do importe concedido.</p>
<p>Artigo 34º</p>
<p>1. A concesión das subvencións solicitadas efectuarase con base na documentación requirida no artigo anterior e respectando os criterios de prioridade establecidos para esta liña de axudas.</p>
<p>2. Para efectua-lo pagamento da axuda é necesario xustificar previamente o investimento realizado, mediante facturas orixinais ou as súas copias compulsadas.</p>
<p>3. O prazo de xustificación remata o 31 de outubro do presente ano.</p>
<p>VI. Axudas para a realización de estudios de viabilidade e auditorías</p>
<p>Artigo 35º</p>
<p>Establécese esta liña de axudas para fomenta-la realización de estudios de viabilidade, de análises de xestión, de auditorías e de estudios de mercado,</p>
<p>que lles permitan ás entidades asociativas agrarias coñece-la súa situación real, as súas posibilidades e perspectivas futuras e a conveniencia de poñer en marcha novas actividades e servicios, mellora-la súa xestión empresarial, actualiza-la súa contabilidade e adaptala ó sistema contable en vigor.</p>
<p>Artigo 36º</p>
<p>Os estudios de viabilidade e os estudios de mercado deberán ser realizados por técnicos competentes na materia, e as análises de xestión e as auditorías por censores xurados de contas ou auditores rexistrados oficialmente.</p>
<p>As conclusións dos estudios de viabilidade e os informes das auditorías, conxuntamente cos dictames efectuados, deberán ser explicados con claridade ó conxunto dos socios na primeira asemblea xeral que se celebre con posterioridade á súa realización. Esta exposición detallada ante o socio recollerase expresamente na acta da devandita sesión plenaria.</p>
<p>Artigo 37º</p>
<p>1. Poderán solicitar esta axuda:</p>
<p>-As cooperativas agrarias.</p>
<p>-As sociedades agrarias de transformación.</p>
<p>2. Terán preferencia:</p>
<p>-As entidades que teñan como actividade principal a transformación e comercialización dos productos dos seus socios.</p>
<p>-As entidades que inicien novas actividades ou servicios.</p>
<p>Artigo 38º</p>
<p>Os estudios de viabilidade, as análises de xestión, as auditorías e os estudios de mercado que se realicen, poderán ser subvencionados ata o 70% do seu custo, cunha subvención máxima de 1.000.000 de ptas. por entidade asociativa solicitante.</p>
<p>Artigo 39º</p>
<p>Coas solicitudes xuntarase a documentación específica seguinte:</p>
<p>a) Memoria xustificativa.</p>
<p>b) Orzamento.</p>
<p>c) Identificación e cualificación do equipo técnico realizador.</p>
<p>Artigo 40º</p>
<p>1. Para proceder ó pagamento das subvencións concedidas é necesario xustificar previamente os gastos efectuados mediante facturas orixinais ou as súas copias compulsadas.</p>
<p>A xustificación dos gastos virá acompañada de:</p>
<p>-Copia dos estudios de viabilidade, dos estudios de mercado e dos informes das auditorías que se subvencionaron.</p>
<p>-Copia compulsada ou certificación da acta da sesión plenaria na que se lle explicasen ós socios</p>
<p>con claridade os estudios e informes realizados.</p>
<p>2. A Dirección Xeral de Industrias e Alimentación, á vista da documentación presentada, poderá emitir informe ó respecto sobre a súa realización, que será condicionante para a determinación do importe final da axuda concedida.</p>
<p>3. O prazo de xustificación finaliza o 31 de outubro do presente ano.</p>
<p>VII. Axudas para a incorporación ó mundo cooperativo dos agricultores afectados por plans de abandono da producción leiteira</p>
<p>Artigo 41º</p>
<p>Esta liña de axudas está dirixida a aqueles agricultores que, acolléndose a un plan de abandono da producción leiteira, cambien de actividade productiva e se incorporen a unha entidade asociativa agraria que non estea relacionada coa producción láctea e que comprenda a nova orientación productiva.</p>
<p>Artigo 42º</p>
<p>1. De acordo co exposto no artigo anterior, poderanse subvenciona-las contribucións ó capital social e as cotas de ingreso que deba efectua-lo novo socio ata o 50% do seu importe.</p>
<p>2. Poden solicitar e resultar beneficiarios desta liña de axudas aqueles agricultores que se integrasen en cooperativas e SAT antes da publicación desta orde, durante o ano en curso, sempre que cumpran cos requisitos nela esixidos.</p>
<p>Artigo 43º</p>
<p>1. Esta subvención terá caracter persoal e deberá ser formulada en solicitude individual, segundo modelo adxunto, debidamente cuberto e asinado polo agricultor solicitante.</p>
<p>2. Xuntarase a seguinte documentación:</p>
<p>a) Fotocopia do DNI.</p>
<p>b) Xustificantes que acrediten que se acolleu a un plan de abandono da producción leiteira.</p>
<p>c) Certificación, expedida polo responsable da axencia de extensión agraria da súa comarca, conforme o solicitante é titular dunha explotación agraria con orientación productiva distinta da leiteira.</p>
<p>d) Compromiso por escrito de permanencia na entidade asociativa como socio durante alomenos 6 anos. Se nese período se dá de baixa, voluntariamente ou por causa imputable ó socio, a cooperativa ou SAT debe comunicalo puntualmente á Dirección Xeral de Industrias e Alimentación.</p>
<p>e) Certificación do secretario da entidade, na que faga constar que o agricultor solicitou a admisión como socio, a data de solicitude e o importe das contribucións económicas que debe realizar para adquirir tal condición.</p>
<p>Artigo 44º</p>
<p>1. Como condición previa para poder efectua-lo pagamento da subvención aprobada, os agricultores</p>
<p>beneficiarios están obrigados a xustificar que efectuaron as contribucións establecidas, mediante certificación expedida polo secretario da entidade na que se integren, co visto e prace do presidente. Ademais, figurarán os seguintes datos:</p>
<p>-A data efectiva de integración do novo socio.</p>
<p>-O importe da contribución e a data na que se realizou.</p>
<p>-O destino da contribución.</p>
<p>-No caso de que a integración teña lugar nunha entidade asociativa de nova creación, presentarase copia compulsada dos seus estatutos e inscrición rexistral.</p>
<p>2. En calquera caso, a integración como socio e a súa xustificación ante esta consellería deberase realizar antes do 31 de outubro do presente ano para poder percibi-la subvención concedida.</p>
<p>VIII. Axudas para as actividades desenvolvidas polas organizacións representativas das entidades asociativas agrarias</p>
<p>Artigo 45º</p>
<p>Esta liña de axudas regula as subvencións ás organizacións representativas das entidades asociativas agrarias, para a realización de actividades de asesoramento e representación dos seus asociados, e para o fomento e impulso do asociacionismo no sector agrario galego.</p>
<p>Na aplicación desta axuda, a Consellería de Agricultura, Gandería e Política Agroalimentaria, de conformidade co disposto na normativa orzamentaria vixente, poderá establecer convenios de colaboración coas organizacións representativas das cooperativas e SAT para a realización de actividades específicas consideradas de interese.</p>
<p>Artigo 46º</p>
<p>1. Actuacións subvencionables:</p>
<p>a) Elaboración de estudios, análises e informes técnicos sobre o sector agrario, tanto sectoriais como de alcance xeral.</p>
<p>b) Prestación de asistencia técnica e de xestión económica das cooperativas e dos seus socios.</p>
<p>c) Impulso do asociacionismo agrario na Comunidade Autónoma de Galicia.</p>
<p>d) Representación sectorial ante as institucións autonómicas e nacionais, e participación en comisións, mesas de traballo ou outros órganos colexiados que se constitúan para o efecto.</p>
<p>e) Calquera outra actuación específica que, en relación cos obxectivos fixados, se prevexa nos convenios de colaboración establecidos.</p>
<p>2. Serán subvencionables todos aqueles gastos relacionados coas actuacións anteriormente citadas e os que se especifiquen nos convenios de colaboración asinados.</p>
<p>3. A contía das axudas establecerase no marco dos convenios de colaboración asinados entre as organizacións representativas das entidades asociativas agrarias e esta consellería, respectando en todo caso os seguintes criterios:</p>
<p>a) Non se poderá superar o 70% do gasto subvencionable.</p>
<p>b) O importe total dos convenios e actividades subvencionables amparados por esta liña de axudas non poderá supera-lo 10% da dotación económica da aplicación orzamentaria á que se imputan.</p>
<p>Artigo 47º</p>
<p>1. Poderán solicitar esta axuda as organizacións representativas das entidades asociativas agrarias.</p>
<p>2. Coas solicitudes xuntarase a seguinte documentación específica:</p>
<p>a) Acordo do órgano competente, debidamente acreditado, polo que se decide solicitar esta axuda.</p>
<p>b) Memoria explicativa da configuración da organización solicitante: número de cooperativas e SAT asociadas, subsectores nos que está implantada, datos do seu persoal e cometidos, infraestructura e medios, orzamento anual de gastos e financiamento.</p>
<p>c) Memoria das actividades realizadas ou que se prevea realizar durante 1998 e dos servicios prestados ós seus asociados.</p>
<p>d) Fotocopia compulsada dos seus estatutos, da inscrición rexistral, do CIF e do DNI do seu representante.</p>
<p>e) Calquera outra que se estableza nos convenios de colaboración.</p>
<p>Artigo 48º</p>
<p>1. A concesión das subvencións dependerá do interese, da natureza e do alcance das accións que se pretende levar a cabo por parte das organizacións solicitantes.</p>
<p>2. Terán preferencia aquelas organizacións que teñan carácter xeral e que acrediten un maior grao de implantación no sector agrario galego.</p>
<p>3. A Dirección Xeral de Industrias e Alimentación elaborará un informe ó respecto do citado nos dous puntos anteriores, que deberá ser favorable para proceder á aprobación da subvención solicitada.</p>
<p>Artigo 49º</p>
<p>1. Para proceder ó pagamento das subvencións concedidas e das actividades realizadas no marco dos convenios de colaboración asinados é necesario xustifica-los gastos efectuados mediante presentación de:</p>
<p>a) Memoria na que se detallen con precisión as actividades efectivamente desenvolvidas e os servicios prestados.</p>
<p>b) Facturas orixinais ou as súas copias compulsadas dos gastos subvencionables.</p>
<p>c) Orixinais ou copia compulsada das nóminas e TC do persoal da organización, non podendo a suma</p>
<p>en todo caso supera-lo 50% do importe total xustificado.</p>
<p>2. O prazo de xustificación rematará o 16 de novembro deste ano, salvo solicitude de prórroga debidamente motivada e a súa posible concesión.</p>
<p>3. A Dirección Xeral de Industrias e Alimentación, de acordo coas organizacións beneficiarias, poderá nomear unha comisión encargada do seguimento e de velar pola correcta execución dos convenios de colaboración asinados.</p>
<p>Disposicións xerais</p>
<p>Artigo 50º</p>
<p>1. En xeral, as solicitudes de axuda formalizaranse segundo o modelo adxunto correspondente a cada unha das liñas de axuda que se regula na presente orde, debidamente cubertos e asinados polo presidente ou representante legal da entidade solicitante.</p>
<p>2. As solicitudes dirixiranse ó conselleiro de Agricultura, Gandería e Política Agroalimentaria e presentaranse no rexistro xeral desta consellería, nas súas delegacións provinciais, nas axencias de extensión agraria ou de acordo con calquera das formas previstas no artigo 38 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>3. O prazo de presentación das solicitudes rematará:</p>
<p>a) O 15 de setembro do presente ano para as liñas de axuda I, II, IV, V, VI e VII.</p>
<p>b) O 31 de outubro para as liñas de axuda III e VIII.</p>
<p>4. En xeral, pódense solicita-las subvencións que se establecen nas diferentes liñas de axuda para accións realizadas durante o ano en curso, previamente á publicación desta orde no Diario Oficial de Galicia, sempre que se cumpran as condicións que nela se esixen.</p>
<p>Artigo 51º</p>
<p>1. As solicitudes virán acompañadas da documentación de carácter xeral que a continuación se cita:</p>
<p>a) Certificación ou copia compulsada da acta na que figure o acordo do consello rector no que se aproben as accións para as que se solicita a axuda, así como o acordo de petición de subvención e a autorización da persoa encargada dos trámites.</p>
<p>b) Memoria explicativa dos obxectivos que se pretende alcanzar.</p>
<p>c) Orzamento pormenorizado de tódolos gastos previstos.</p>
<p>d) Informe xeral sobre a entidade asociativa solicitante: sede e ámbito xeográfico, relación dos compoñentes do consello rector, relación de socios cos seus efectivos productivos, relación de empregados coa súa titulación e cometido, orientación productiva e actividades que realizan, servicios que prestan, medios, facturación sectorial e global nos dous últi</p>
<p>mos exercicios económicos e calquera outro dato que poida ser relevante para coñece-la configuración da entidade asociativa peticionaria.</p>
<p>e) Copia compulsada da escritura de constitución, e da de modificación, se a houbese, acompañada dos estatutos sociais.</p>
<p>f) Copia compulsada da inscrición rexistral.</p>
<p>g) Copia compulsada do CIF da entidade solicitante e copia do DNI do seu presidente ou do seu representante legal.</p>
<p>h) Copia da declaración do imposto de sociedades correspondente ó último período impositivo esixible.</p>
<p>i) Copia do balance e da conta de resultados correspondente ós dous últimos exercicios económicos.</p>
<p>j) Declaración formal, asinada polo secretario da entidade, co visto e prace do seu presidente, conforme non se solicitou nin se obtivo ningunha outra subvención procedente de entidades públicas para os mesmos fins citados nesta orde, salvo a excepción prevista no punto 4º do artigo 32.</p>
<p>k) Declaración expresa de cumpri-los requisitos establecidos na presente orde e de permiti-las comprobacións que para o efecto acorde a Consellería de Agricultura, Gandería e Política Agroalimentaria.</p>
<p>2. No caso das entidades asociativas agrarias de nova creación, ademais da documentación citada, deberán presenta-lo último recibo do imposto de actividades económicas e copia do modelo de impreso A de alta na Seguridade Social.</p>
<p>3. Para efectos de proceder ó pagamento da subvención concedida, deberase presentar:</p>
<p>a) Certificación bancaria do número de conta.</p>
<p>b) Certificación expedida pola Consellería de Economía e Facenda da Xunta de Galicia, conforme a entidade solicitante non ten pendente de pagar ningunha débeda, por ningún concepto, coa Administración pública desta Comunidade Autónoma.</p>
<p>c) Certificación expedida polos órganos competentes, acreditativa de que a entidade solicitante se atopa ó día no pagamento das obrigas fiscais e da seguridade social.</p>
<p>Artigo 52º</p>
<p>1. As unidades administrativas receptoras remitirán no prazo máis breve posible as solicitudes de axuda recibidas á Dirección Xeral de Industrias e Alimentación, para que o servicio competente comprobe se a solicitude e a documentación presentada reúnen os requisitos esixidos nesta orde.</p>
<p>Se se observa que está incompleto o expediente ou que presenta defectos corrixibles, requirirase o interesado para que obre ó respecto, de acordo co establecido na Lei 30/1992, do 26 de novembro, coa advertencia de que se así non o fixese considerarase desistido da súa petición, que se arquivará sen máis trámite.</p>
<p>2. Unha vez examinadas as solicitudes e feito o trámite anterior se fose necesario, elaborarase a proposta de resolución, que o Director Xeral de Industrias e Alimentación remitirá para a súa fiscalización á Intervención Delegada desta consellería. Unha vez fiscalizada, elevarase a proposta para a súa resolución ó conselleiro de Agricultura, Gandería e Política Agroalimentaria, como órgano competente para o efecto.</p>
<p>Transcorrido o prazo establecido pola lexislación vixente para resolve-lo procedemento sen que se dictase resolución expresa, entenderase que se desestima a concesión da axuda.</p>
<p>3. A resolución poderase realizar nos quince primeiros días de cada mes natural para as solicitudes presentadas no mes inmediatamente anterior, ata o límite do crédito existente para cada liña de axudas.</p>
<p>Artigo 53º</p>
<p>1. A Consellería de Agricultura, Gandería e Política Agroalimentaria comunicará ás entidades asociativas agrarias beneficiarias a concesión da subvención e o seu importe previsto, de acordo cos criterios de preferencia establecidos para cada liña de axudas, en función das solicitudes presentadas e da dotación orzamentaria existente.</p>
<p>2. Para poder percibi-la subvención concedida será requisito a súa aceptación expresa por parte da entidade asociativa beneficiaria.</p>
<p>3. As subvencións establecidas nesta orde son incompatibles con calquera outra axuda procedente das administracións públicas que se conceda para os mesmos obxectivos, salvo a excepción prevista no punto 4º do artigo 32. A vulneración deste precepto dará lugar á perda da subvención concedida.</p>
<p>Artigo 54º</p>
<p>1. As subvencións concedidas ó amparo da liña de axudas I (axudas para actividades formativas e de fomento do asociacionismo agrario), imputaranse á aplicación orzamentaria 09.04.612A.470 «Formación de técnicos e socios de cooperativas agrarias», dos orzamentos xerais da Comunidade Autónoma de Galicia para 1998, dotada con vintetrés millóns catrocentas vintetrés mil pesetas (23.423.000 ptas.).</p>
<p>2. Tódalas demais subvencións concederanse con cargo á aplicación orzamentaria 09.04.612A.770 «Fomento do asociacionismo agrario», dos devanditos orzamentos, dotada con douscentos cincuenta e oito millóns duascentas cincuenta e tres mil duascentas once pesetas (258.253.211 ptas.).</p>
<p>Artigo 55º</p>
<p>1. A xustificación do gasto correspondente ás accións subvencionables deberase realizar dentro dos prazos establecidos para o efecto para cada unha das liñas de axuda reguladas nesta orde. O incumprimento dos devanditos prazos implicará a perda da subvención concedida, sen necesidade de aviso</p>
<p>nin notificación ningunha á persoa ou entidade interesada.</p>
<p>De tódalas formas, a Dirección Xeral de Industrias e Alimentación poderá conceder prórrogas con carácter excepcional, cando así o solicite a entidade asociativa beneficiaria e sempre que o motive debidamente.</p>
<p>2. A xustificación do gasto efectuarase directamente no Servicio de Fomento Asociativo (Consellería de Agricultura, Gandería e Política Agroalimentaria, San Caetano, Santiago de Compostela).</p>
<p>3. O importe final das axudas concedidas calcularase en función das facturas e demais xustificantes e documentación complementaria presentados. Se os gastos totais xustificados son inferiores ós orzados, practicarase a reducción proporcional correspondente.</p>
<p>4. Tódolos gastos ós que se refire a presente orde, para o efecto da xustificación e pagamento das subvencións concedidas, entenderanse sen IVE.</p>
<p>Artigo 56º</p>
<p>1. Ante a complexidade e diversidade desta orde de axudas, será obrigatorio que as entidades asociativas agrarias beneficiarias comuniquen a esta dirección xeral calquera circunstancia ou eventualidade que poida afectar substancialmente o destino ou a correcta aplicación da subvención concedida.</p>
<p>Así mesmo, deberán permitir que a Dirección Xeral de Industrias e Alimentación realice as comprobacións que considere oportunas para o seu seguimento e control. Tamén facilitarán a documentación complementaria que se puidese solicitar ó respecto, durante os cinco anos seguintes á concesión desta axuda.</p>
<p>2. O incumprimento dos requisitos e fins establecidos na presente orde de axudas implicará a obriga por parte das entidades asociativas beneficiarias de reintegrar ó Tesouro da Comunidade Autónoma de Galicia as subvencións recibidas, incrementado o seu importe no xuro legal que proceda. A Xunta de Galicia poderá interpoñer as accións legais correspondentes para esixi-las responsabilidades a que houbera lugar en dereito.</p>
<p>Disposicións derradeiras</p>
<p>Primeira.-Autorízase o director xeral de Industrias e Alimentación para que, no ámbito das súas competencias, dicte as normas necesarias para a aplicación, desenvolvemento e cumprimento da presente orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 30 de xullo de 1998.</p>
<p>Cástor Gago Álvarez</p>
<p>Conselleiro de Agricultura, Gandería e Política</p>
<p>Agroalimentaria</p>
<p>7218</p>

