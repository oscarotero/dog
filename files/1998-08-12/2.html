---
date: '1998-08-12'
id: 3A12
page: 9
number: 155
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Decreto 237/1998, do 30 de xullo, polo que se adscriben ó Instituto Lácteo e
  Gandeiro de Galicia e á sociedade pública Xenética Fontao, S.A., os bens e
  dereitos que integran o Centro de Escolma e Reproducción Animal de Fontao
  (Lugo).
range: Decreto
url: 'https://www.xunta.gal/dog/Publicados/1998/19980812/Anuncio3A12_gl.html'
---
<p>A Comunidade Autónoma de Galicia ten a titularidade do inmoble onde está o Centro de Escolma e Reproducción Animal de Fontao, situado na parro</p>
<p>quia de Esperante, termo municipal de Lugo, en virtude do Real decreto 1099/1985, do 5 de xuño, sobre traspaso de funcións e servicios da Administración do Estado á Comunidade Autónoma de Galicia en materia de centros nacionais de escolma e reproducción animal.</p>
<p>Con data do 7 de xullo de 1998, a sociedade pública Xenética Fontao, S.A., empresa con participación maioritaria do Instituto Lácteo e Gandeiro de Galicia (ILGG), organismo autónomo de carácter comercial e financeiro, adscrito á Consellería de Agricultura, Gandería e Política Agroalimentaria, solicitou a adscrición dos bens e dereitos que integran o Centro de Escolma e Reproducción Animal de Fontao. Coa mesma data, o ILGG solicitou a adscrición da segunda planta do edificio destinado a oficinas administrativas integrado no antedito centro.</p>
<p>A Consellería de Agricultura, Gandería e Política Agroalimentaria, que ten adscritos os bens e dereitos que integran o dito centro, coa cualificación de bens de dominio público, emitiu informe favorable sobre as adscricións solicitadas.</p>
<p>Vistos os informes da Asesoría Xurídica Delegada da Consellería de Economía e Facenda e da Intervención Xeral da Comunidade Autónoma de Galicia do 29 de xullo de 1998.</p>
<p>Á vista de disposto nos artigos 13 da Lei 3/1985, do 12 de abril, do patrimonio da Comunidade Autónoma de Galicia, e 20 e 21, en relación co 31 do Decreto 50/1989, do 9 de marzo, polo que se aproba o regulamento para a execución da dita lei, por proposta do conselleiro de Economía e Facenda e logo de deliberación do Consello da Xunta de Galicia na súa reunión do día trinta de xullo de mil novecentos noventa e oito,</p>
<p>DISPOÑO:</p>
<p>Artigo único.</p>
<p>1. Adscríbense á sociedade pública Xenética Fontao, S.A., os bens e dereitos que integran o Centro de Escolma e Reproducción Animal de Fontao, situado na parroquia de Esperante, termo municipal de Lugo, é dicir, os inmobles do centro e as súas pertenzas (bens mobles, animais e material xenético), co fin da súa xestión e a explotación do material xenético, no ámbito do obxecto social da dita sociedade, que comprende toda clase de asesoramento e servicios ás persoas e organizacións dedicadas á mellora xenética do gando vacún.</p>
<p>2. Non obstante o anterior, a segunda planta do edificio dedicado a oficinas no Centro de Escolma e Reproducción Animal de Fontao adscríbese ó Instituto Lácteo e Gandeiro de Galicia, co fin de que sexa destinado a dependencias administrativas deste.</p>
<p>3. A Consellería de Economía e Facenda, a través da Secretaría Xeral e do Patrimonio, levará a cabo</p>
<p>tódolos trámites necesarios para a efectividade do disposto no presente decreto.</p>
<p>Santiago de Compostela, trinta de xullo de mil novecentos noventa e oito.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>
<p>7469</p>

