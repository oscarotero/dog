---
date: '2004-07-19'
page: 10
number: 138
agency: CONSELLERÍA DE SANIDADE
section: I. DISPOSICIÓNS XERAIS
title: >-
  Orde do 7 de xullo de 2004 pola que se crea a Comisión de Coordinación de
  Calidade da Consellería de Sanidade e do Servizo Galego de Saúde.
range: Orde
---
<p>O sistema sanitario debe adaptarse de forma continua aos cambios sociais e aos avances da tecnoloxía, axustándose aos novos desafíos. O envellecemento, as maiores necesidades e demandas da poboación e dos profesionais, a incorporación das últimas innovacións técnicas e o mantemento do equilibrio financeiro supoñen aspectos fundamentais no deseño dunha organización moito máis creativa e flexible.</p>
<p>Para avanzar no desenvolvemento deste cambio continuo, é necesario reorganizar os procedementos utilizando os instrumentos axeitados. Por este motivo son numerosas as experiencias de mellora en unidades da Consellería de Sanidade e do Sergas, entre as que destaca a utilización de sistemas de xestión de calidade, que constitúen un instrumento global de xestión enfocado á mellora continua aplicable a todos os procesos de xestión e prestación de servicios. É necesario coordinar as iniciativas en xestión de calidade, aproveitando as experiencias das diferentes unidades para a súa extensión no sistema sanitario.</p>
<p>Por todo isto, cómpre a coordinación das iniciativas en xestión de calidade, aproveitando as experiencias das diferentes unidades para a súa extensión no sistema sanitario público na Comunidade Autónoma de Galicia.</p>
<p>En consecuencia, e co obxecto de alcanzar estes fins, no uso das facultades que me confiren o artigo 34.6º da Lei 1/1983, do 22 de febreiro, reguladora da Xunta e do seu presidente, reformada pola Lei 11/1988, do 22 de outubro,</p>
<p>DISPOÑO:</p>
<p>Artigo 1º.-Obxecto.</p>
<p>Créase a Comisión de Coordinación de Calidade da Consellería de Sanidade e do Sergas, como órgano asesor coa finalidade de propoñer medidas técnicas de coordinación das actuacións de calidade nos centros directivos dependentes da Consellería de Sanidade e o Servicio Galego de Saúde, así como nos centros asistenciais.</p>
<p>Artigo 2º.-Composición.</p>
<p>1. A Comisión de Coordinación de Calidade terá a seguinte composición:</p>
<p>a) Presidente: o secretario xeral da Consellería de Sanidade.</p>
<p>b) Secretario: designado polo conselleiro de Sanidade, terá a condición de membro da comisión con voz e voto.</p>
<p>c) Vogais:</p>
<p>-Un representante de cada dirección xeral da Consellería de Sanidade e de cada división xeral do Sergas, proposto polo director da dirección xeral ou división correspondente e designado polo conselleiro de Sanidade.</p>
<p>-Tres vocais propostos polo secretario xeral do Sergas e designados polo conselleiro de Sanidade, entre os técnicos de comisións de calidade das unidades periféricas e centros asistenciais.</p>
<p>2. A devandita comisión estará adscrita á Secretaría Xeral da Consellería de Sanidade.</p>
<p>Artigo 3º.-Funcións.</p>
<p>Correspóndelle á Comisión de Coordinación de Calidade as seguintes funcións no ámbito da Consellería de Sanidade e do Sergas:</p>
<p>a) Propoñer criterios básicos comúns nas actuacións en calidade.</p>
<p>b) Emitir informe sobre as actuacións e plans de calidade.</p>
<p>c) Propoñer mecanismos de coordinación nas actuacións en calidade.</p>
<p>d) Emitir informe sobre os plans e actividades de formación sobre xestión de calidade.</p>
<p>e) Difundir a información e documentación sobre as experiencias en calidade das unidades e centros da Consellería de Sanidade e do Sergas.</p>
<p>f) Canalizar o apoio aos novos proxectos de calidade polas unidades con máis experiencia.</p>
<p>g) Propoñer a estrutura e contidos da páxina web e na intranet do Sergas no relativo a actuacións de xestión de calidade.</p>
<p>Artigo 4º.-Normas de organización e funcionamento.</p>
<p>1. A Comisión de Coordinación de Calidade reunirase, mediante convocatoria do seu presidente, cada vez que se precise do seu asesoramento sobre as actuacións de calidade, e polo menos unha vez ao ano.</p>
<p>2. O presidente da comisión poderá dispoñer que, co obxecto de prestar o axeitado asesoramento, asistan ás reunións da comisión os técnicos que considere conveniente en función da natureza dos asuntos que haxa que tratar. Estas persoas participarán con voz, pero sen voto.</p>
<p>3. Esta comisión terá carácter permanente e manterase mentres a Consellería de Sanidade o estime necesario para o desenvolvemento das accións que lle son conferidas por esta orde.</p>
<p>4. Para o non previsto nesta orde, a Comisión de Coordinación de Calidade rexerase no seu funcionamento polo disposto na Lei 30/1992, do 26 de</p>
<p>novembro, de réxime xurídico das administracións públicas e do procedemento administrativo común, modificada pola Lei 4/1999 e pola Lei 24/2001.</p>
<p>Artigo 5º.-Grupos de traballo.</p>
<p>1. A Comisión de Coordinación de Calidade poderá constituír grupos de traballo para o estudo de temas específicos. Estes grupos de traballo estarán integrados por membros da devandita comisión, de entre os que se nomeará un coordinador, así como por outros expertos e técnicos, non membros, que o presidente da comisión designe por proposta do coordinador.</p>
<p>2. Os grupos de traballo informarán periodicamente á comisión do desenvolvemento das actividades encomendadas. Cada uno destes grupos disolverase unha vez alcanzados os obxectivos para os que foi creado.</p>
<p>Artigo 6º.-Asesoramento.</p>
<p>A comisión e os grupos de traballo, a través do seu presidente, poderán solicitar asesoramento aos expertos que consideren oportunos para as funcións que se lles encomendan.</p>
<p>Disposicións derradeiras</p>
<p>Primeira.-Facúltase o secretario xeral da Consellería de Sanidade para adoptar as medidas adecuadas en relación coa execución e desenvolvemento desta orde.</p>
<p>Segunda.-Esta orde entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, 7 de xullo de 2004.</p>
<p>José María Hernández Cochón</p>
<p>Conselleiro de Sanidade</p>
<p>CONSELLERÍA DA PRESIDENCIA, RELACIÓNS INSTITUCIONAIS</p>
<p>E ADMINISTRACIÓN PÚBLICA</p>

