---
date: '2014-02-05'
id: CA04-171212-0014
page: 4843
number: 24
agency: Consellería de Economía e Industria
section: VI. Anuncios. a) Administración autonómica.
title: >-
  RESOLUCIÓN do 29 de novembro de 2012, da Xefatura Territorial da Coruña, pola
  que se autoriza administrativamente unha instalación eléctrica no concello das
  Pontes de García Rodríguez (expediente IN407A 2011/253-1).
range: Resolución
url: >-
  https://www.xunta.gal/dog/Publicados/2014/20140205/AnuncioCA04-171212-0014_gl.html
---
<p>Examinado o expediente instruído por instancia da empresa Distribuidora Eléctrica Niebla, S.L., con domicilio social na avda. Liñares Rivas, 44, 21-C, 15005 A Coruña e domicilio para os efectos de notificación na rúa Cubelos, 21, baixo D, Perillo, 15008 Oleiros (A Coruña), e da empresa Endesa Distribución Eléctrica, S.L., con domicilio social na avda. Paralelo, 51, 8004 Barcelona, e con domicilio para os efectos de notificación no apartado de correos nº 35, 24400 Ponferrada (León), resultan os seguintes:</p>
    <p>Antecedentes de feito.</p>
    <p>Primeiro. Con data do 19 de outubro de 2011, as citadas empresas solicitan a autorización administrativa e a aprobación do proxecto de execución do cambio de punto fronteira entre Endesa Distribución e Distribuidora Eléctrica Niebla en Saa, no concello das Pontes de García Rodríguez.</p>
    <p>No citado proxecto as empresas reflicten as partes nas cales se dividirá a instalación, así como as partes correspondentes a cada empresa; sendo as características técnicas principais da instalación as seguintes:</p>
    <p>Cambio de situación do punto fronteira entre Endesa Distribución, S.L. e Distribuidora Eléctrica Niebla, S.L. coa instalación dun centro de seccionamento e modificacións en liña a 20 kV, procedente da subestación O Tesouro.</p>
    <p>O centro de seccionamento instalarase nunha caseta prefabricada (coordenadas UTM, X: 588.826, Y: 4.812.011), repartida en dous habitáculos independentes para cada compañía, formado polos seguintes compoñentes: </p>
    <p>• Na parte correspondente a Endesa Distribución, S.L., composto por cela de seccionamento de chegada da LAT 20 kV da subestación do Tesouro, cela de liña de saída da LAT 20 kV cara a Espiñaredo e cela de seccionamento para a parte de Distribuidora Eléctrica Niebla, S.L.</p>
    <p>• Na parte correspondente a Distribuidora Eléctrica Niebla, S.L., composto por cela de seccionamento para a parte de Endesa Distribución, S.L., cela de protección, cela de medida, cela de remonte, cela de liña de saída da LAT 20 kV cara a Saa e cela de liña de saída de reserva.</p>
    <p>A situación do novo centro realizarase nas inmediacións do apoio de derivación das liñas O Tesouro-Saa e O Tesouro-Espiñaredo, pertencente á liña a 20 kV, procedente da subestación do Tesouro de titularidade de Endesa Distribución, S.L., do que derivan dous circuítos, un o antigo punto fronteira de Saa e outro a zona de Espiñaredo de titularidade de Endesa Distribución, S.L., proxectando realizar a substitución deste apoio existente por dous apoios metálicos de celosía independentes, un para cada compañía distribuidora, modificando a citada liña da seguinte maneira:</p>
    <p>• No primeiro apoio tipo C-4500-20, que será de titularidade de Endesa Distribución, S.L., recibirase un circuíto aéreo en condutor LA-56 cun van de 71,65 m de lonxitude, procedente da subestación do Tesouro, realizando un paso aerosubterráneo de onde sairá unha liña subterránea a 20 kV cunha lonxitude de 14 m, con condutor tipo RHZ1-2OL-18/30 kV 3×240 mm2 Al, con final no centro de seccionamento, do cal sairá un circuíto subterráneo cara a Espiñaredo, realizarase un paso aerosubterráneo e saída en aéreo desde o mesmo apoio con condutor LA-56 cara a Espiñaredo, cun van de lonxitude 116,7 m.</p>
    <p>• No segundo apoio tipo C-4500-20, que será de titularidade de Distribuidora Eléctrica Niebla, S.L., recibirase unha liña subterránea a 20 kV cunha lonxitude de 15,5 m, con condutor tipo RHZ1-2OL-18/30 kV 3×240 mm2 Al, con orixe no centro de seccionamento, instalarase un paso aerosubterráneo e sairá un circuíto aéreo cun van de 67,27 m de lonxitude en condutor LA-110 con destino a Saa.</p>
    <p>Segundo. Por Resolución do 21 de outubro de 2011, da Xefatura Territorial da Coruña, someteuse a información pública a solicitude de autorización administrativa das instalacións eléctricas citadas no punto primeiro, publicándose no Diario Oficial de Galicia nº 220, do 17 de novembro, e no BOP da Coruña nº 215, do 11 de novembro.</p>
    <p>Terceiro. Separadamente, presentáronse aquelas partes do proxecto que afectan bens, instalacións, obras ou servizos, centros ou zonas dependentes doutros organismos públicos ou corporacións, co fin de que, se é o caso, presten a súa conformidade ou oposición á autorización solicitada, neste caso a Consellería de Medio Ambiente, Territorio e Infraestruturas e Endesa Generación, S.A.</p>
    <p>Cuarto. Con data do 24 de abril de 2012, as citadas empresas solicitan a autorización administrativa e a aprobación do proxecto de execución do modificado parcial de cambio de punto fronteira entre Endesa Distribución e Distribuidora Eléctrica Niebla en Saa, no concello das Pontes de García Rodríguez.</p>
    <p>As características técnicas principais do modificado parcial da instalación son as seguintes: </p>
    <p>Modificación da chegada ao centro de seccionamento (punto fronteira) procedente da subestación do Tesouro por parte de Endesa Distribución, S.L., substituíndo o tramo aéreo proxectado de lonxitude 71,65 m en condutor LA-56 por un trazado soterrado con orixe no apoio tipo AG 9000/20 existente, ao cal chega o circuíto L2C1 en 3×2×LA180 existente e final no centro de seccionamento proxectado, cunha lonxitude de trazado soterrado de 165,80 m de nova execución, o trazado discorre por terreos propiedade de Endesa.</p>
    <p>Substitución do apoio proxectado tipo C 20/4500 de saída do circuíto de Niebla Distribución, S.L. do centro de seccionamento por un apoio tipo C-16/4500.</p>
    <p>Quinto. Por Resolución do 29 de maio de 2012, da Xefatura Territorial da Coruña, someteuse a información pública a solicitude de autorización administrativa das instalacións eléctricas citadas no punto cuarto, publicándose no Diario Oficial de Galicia nº 127, do 4 de xullo, e no BOP da Coruña nº 115, do 19 de xuño.</p>
    <p>Sexto. Separadamente, presentáronse aquelas partes do proxecto que afectan bens, instalacións, obras ou servizos, centros ou zonas dependentes doutros organismos públicos ou corporacións, co fin de que, se é o caso, presten a súa conformidade ou oposición á autorización solicitada, neste caso a Consellería de Medio Ambiente, Territorio e Infraestruturas e Endesa Generación, S.A.</p>
    <p>Fundamentos de dereito.</p>
    <p>Primeiro. A Xefatura Territorial da Consellería de Economía e Industria da Coruña é competente para resolver este expediente con fundamento no Estatuto de autonomía de Galicia; no Real decreto 2563/1982, do 24 de xullo, sobre traspaso de funcións e servizos da Administración do Estado a Comunidade Autónoma galega en materia de industria, enerxía e minas; Decreto 79/2009, do 19 de abril e 83/2009, do 21 de abril, nos que se establece a estrutura orgánica da Xunta de Galicia e dos departamentos desta (DOG nº 75 e 77, do 20 e 22 de abril, respectivamente); Decreto 245/2009, do 30 de abril, polo que se regulan as delegacións territoriais da Xunta de Galicia; Decreto 324/2009, do 11 de xuño, polo que se establece a estrutura orgánica da Consellería de Economía e Industria (DOG nº 117, do 17 de xuño); Decreto 8/2011, do 28 de xaneiro, polo que se fixa a estrutura orgánica das consellerías da Xunta de Galicia (DOG nº 23, do 3 de febreiro); e Decreto 36/2001, do 25 de xaneiro, polo que se establecen os órganos competentes para a resolución dos procedementos de autorización de instalacións eléctricas que sexan competencia da Comunidade Autónoma de Galicia, en relación co Real decreto 1955/2000, do 1 de decembro, e a Lei 54/1997, do 27 de novembro, do sector eléctrico.</p>
    <p>Segundo. Cumpridos os trámites ordenados na Lei 54/1997, do 27 de novembro (BOE nº 285), do sector eléctrico, e no título VII, capítulo II do Real decreto 1955/2000, do 1 de decembro (BOE nº 310), polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica, esta xefatura territorial, de acordo co que antecede e no exercicio das competencias que ten atribuídas,</p>
    <h2>resolve:</h2>
    <p>Autorizar administrativamente a referida instalación na parte correspondente a empresa Endesa Distribución Eléctrica, S.L.</p>
    <p>Todo iso de acordo coas condicións seguintes:</p>
    <p>Primeira. A Administración reserva para si o dereito de deixar sen efecto esta autorización por calquera das causas establecidas no artigo 34 do Decreto 1775/1967, do 22 de xullo, por incumprimento das condicións impostas ou por calquera outra causa excepcional que o xustifique.</p>
    <p>Segunda. Esta autorización outórgase, sen prexuízo das concesións e autorizacións que sexan necesarias, de acordo con outras disposicións que resulten aplicables e, en especial, as relativas á ordenación do territorio e ao medio.</p>
    <p>Contra esta resolución, que non é definitiva en vía administrativa, cabe interpoñer recurso de alzada ante o conselleiro de Economía e Industria no prazo dun mes contado a partir do día seguinte ao da notificación ou publicación desta resolución, sen prexuízo da cal os interesados poidan interpoñer calquera outro recurso que consideren pertinente.</p>
    <p>A Coruña, 29 de novembro de 2012</p>
    <footer><p>Susana Vázquez Romero<br>Xefa territorial da Coruña</p></footer>

