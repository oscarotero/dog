---
date: '2014-12-29'
id: G0181-171214-0004
page: 52858
number: 248
agency: Axencia Galega de Infraestruturas
section: III. Outras disposicións.
title: >-
  RESOLUCIÓN do 16 de decembro de 2014, da Presidencia da Axencia Galega de
  Infraestruturas, pola que se delega o exercicio de competencias na Dirección
  da Axencia Galega de Infraestruturas.
range: Resolución
url: >-
  https://www.xunta.gal/dog/Publicados/2014/20141229/AnuncioG0181-171214-0004_gl.html
---
<p>A Axencia Galega de Infraestruturas, segundo o previsto no Decreto 173/2011, do 4 de agosto, polo que se crea e se aproba o seu estatuto, é unha entidade pública instrumental adscrita á consellería competente en materia de infraestruturas que ten como obxectivo básico impulsar, coordinar e xestionar a política autonómica en materia de estradas e outras infraestruturas.</p>
    <p>O estatuto, de acordo co previsto no artigo 64 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, configura a organización da Axencia con dous órganos de goberno: a Presidencia e o Consello Reitor e un órgano executivo, a Dirección.</p>
    <p>Consonte o artigo 9.2 a) do estatuto da Axencia, é función da súa presidencia a representación institucional e legal, incluíndo as actuacións fronte a terceiros relativas aos seus bens e dereitos patrimoniais. Correspondéndolle á Dirección da Axencia a súa xestión ordinaria, considérase adecuado que realice tamén as funcións de representación fronte a terceiros no concernente aos bens e dereitos patrimoniais da Axencia. </p>
    <p>En consecuencia, de conformidade co establecido na Lei 5/2011, do 30 de setembro, de patrimonio de Galicia; no artigo 6 da Lei 16/2010, do 17 de decembro, de organización e funcionamento da Administración xeral e do sector público autonómico; no artigo 13 da Lei 30/1992, do 26 de novembro, de réxime xurídico das administracións públicas e do procedemento administrativo común, e no artigo 9.3 do Decreto 173/2011, do 4 de agosto, polo que se aproba o estatuto da Axencia Galega de Infraestruturas, </p>
    <h2>RESOLVO:</h2>
    <p>Primeiro. Obxecto da delegación</p>
    <p>Delegar na persoa titular da Dirección da Axencia Galega de Infraestruturas o exercicio da competencia na representación legal e institucional da Axencia fronte a terceiros nas actuacións relativas aos seus bens e dereitos patrimoniais. </p>
    <p>Segundo. Criterios complementarios</p>
    <p>Na aplicación da delegación teranse en conta os seguintes criterios:</p>
    <p>O exercicio da competencia que se delega axustarase ao disposto no artigo 13 da Lei 30/1992, do 26 de novembro, e no artigo 6 da Lei 16/2010, do 17 de decembro.</p>
    <p> En calquera momento a persoa titular da Presidencia da Axencia Galega de Infraestruturas poderá avocar o exercicio das competencias que se delegan.</p>
    <p>Terceiro. Resolucións ditadas por delegación</p>
    <p>As resolucións administrativas que se adopten facendo uso da delegación contida nesta resolución farán constar expresamente esta circunstancia e consideraranse ditadas polo órgano delegante.</p>
    <p>Cuarto. Eficacia da delegación</p>
    <p>Esta resolución producirá efectos a partir do día seguinte ao da súa publicación no Diario Oficial de Galicia.</p>
    <p>Santiago de Compostela, 16 de decembro de 2014</p>
    <footer><p>Ethel María Vázquez Mourelle<br>Presidenta da Axencia Galega de Infraestruturas</p></footer>

