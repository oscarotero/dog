---
date: '2003-03-14'
id: 8ECA
page: 3039
number: 52
agency: CONSELLERÍA DE EDUCACIÓN E ORDENACIÓN UNIVERSITARIA
section: I. DISPOSICIÓNS XERAIS
title: >-
  Decreto 179/2003, do 27 de febreiro, polo que se modifica e amplía o Decreto
  253/1993, do 29 de xullo, polo que se establece o currículo do grao elemental
  e do grao medio das ensinanzas de música e o acceso ós ditos graos.
range: Decreto
url: 'https://www.xunta.gal/dog/Publicados/2003/20030314/Anuncio8ECA_gl.html'
---
<p>O Real decreto 756/1992, do 26 de xuño, establece os aspectos básicos do currículo dos graos elemental e medio das ensinanzas de música, que forman parte do Decreto 253/1993, do 29 de xullo, polo que se establece o currículo do grao elemental e do grao medio das ensinanzas de música e o acceso ós ditos graos na Comunidade Autónoma de Galicia.</p>
<p>En aplicación da disposición adicional primeira do citado Real decreto 756/1992, o Decreto 253/1993, engadiu ás especialidades dos anteditos graos a de gaita galega, en consideración da importancia deste instrumento na nosa tradición musical e o seu valor histórico na cultura musical europea.</p>
<p>O Real decreto 1463/2001, do 27 de decembro, vén de establece-los aspectos básicos do currículo dos graos elemental e medio da especialidade de gaita, guitarra flamenca e txistu, e o grao medio das especialidades de flabiol e tamborí, tenora e tible.</p>
<p>Tendo en conta que en gran medida o regulamentado por esa norma para a especialidade de gaita xa forma parte dos currículos de gaita galega dispostos polo Decreto 253/1993 e que resulta conveniente a extensión da validez deses estudios a todo o territorio do Estado español, o presente decreto ten por finalidade a adaptación e ampliación dos citados currículos ás normas básicas que figuran no Real decreto 1463/2001, do 27 de decembro, para a especialidade de gaita.</p>
<p>En consecuencia, en virtude da disposición derradeira segunda do Real decreto 1463/2001, por proposta do conselleiro de Educación e Ordenación Universitaria, logo do informe do Consello Escolar de</p>
<p>Galicia e logo de deliberación do Consello da Xunta de Galicia na súa reunión do día vintesete de febreiro de dous mil tres,</p>
<p>DISPOÑO:</p>
<p>Artigo 1º</p>
<p>Declárase equivalente, para tódolos efectos, o establecido no Decreto 253/1993, do 29 de xullo, para a especialidade de gaita galega coa especialidade de gaita que regula o Real decreto 1463/2001, do 27 de decembro.</p>
<p>Artigo 2º</p>
<p>Engádense ós obxectivos do grao elemental da especialidade de gaita recollidos no anexo II do Decreto 253/1993, os seguintes:</p>
<p>«f) Coñece-las características e posibilidades sonoras do instrumento e saber utilizalas, dentro das esixencias do nivel, tanto na interpretación individual como de conxunto.</p>
<p>g) Adquiri-las técnicas básicas para o mantemento do instrumento, así como para a elaboración dos elementos básicos na producción do son.</p>
<p>h) Iniciar e desenvolve-la capacidade da lectura á primeira vista».</p>
<p>Artigo 3º</p>
<p>Engádense ós contidos do grao elemental da especialidade de gaita recollidos no anexo II do Decreto 253/1993, os seguintes:</p>
<p>«Desenvolvemento da sensibilidade auditiva como premisa indispensable para a obtención duna boa calidade do son.</p>
<p>Emisión do son en relación coas diversas dinámicas e alturas.</p>
<p>Práctica do conxunto con outros instrumentos para desenvolve-la afinación, o axuste e a precisión rítmica.</p>
<p>Adestramento permanente e progresivo da memoria.</p>
<p>Adquisición de hábitos de estudio correctos e eficaces.</p>
<p>Lectura á vista de obras ou fragmentos sinxelos».</p>
<p>Artigo 4º</p>
<p>Engádense ós obxectivos do grao medio da especialidade de gaita recollidos no anexo IV do Decreto 253/1993, os seguintes:</p>
<p>«f) Dominar no seu conxunto a técnica e as posibilidades sonoras e expresivas do instrumento e saber utilizalas dentro das esixencias do nivel no repertorio propio, así como alcanzar e demostra-la sensibilidade auditiva necesaria para perfeccionar gradualmente a calidade sonora.</p>
<p>g) Desenvolve-la capacidade de lectura á primeira vista».</p>
<p>Artigo 5º</p>
<p>Engádense ós contidos do grao medio da especialidade de gaita recollidos no anexo IV do Decreto 253/1993, os seguintes:</p>
<p>«Adestramento permanente e progresivo da memoria.</p>
<p>Práctica da lectura á primeira vista».</p>
<p>Artigo 6º</p>
<p>No caso da especialidade de gaita, na relación de materias obrigadas do grao medio recollidas no anexo III do Decreto 253/1993, substitúese a de música de cámara pola de conxunto.</p>
<p>Disposición derrogatoria</p>
<p>Quedan derrogadas cantas disposicións de igual ou de inferior rango se opoñan ó disposto neste decreto.</p>
<p>Disposicións derradeiras</p>
<p>Primeira.-Autorízase a Consellería de Educación e Ordenación Universitaria para dicta-las disposicións que sexan precisas para a aplicación do disposto neste decreto.</p>
<p>Segunda.-O presente decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, vintesete de febreiro de dous mil tres.</p>
<p>Manuel Fraga Iribarne</p>
<p>Presidente</p>
<p>Celso Currás Fernández</p>
<p>Conselleiro de Educación e Ordenación Universitaria</p>
<p>CONSELLERÍA DA PRESIDENCIA, RELACIÓNS INSTITUCIONAIS</p>
<p>E ADMINISTRACIÓN PÚBLICA</p>

