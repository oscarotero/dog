---
date: '2003-03-14'
id: 8EDA
page: 3041
number: 52
agency: 'CONSELLERÍA DA PRESIDENCIA, RELACIÓNS INSTITUCIONAIS E ADMINISTRACIÓN PÚBLICA'
section: III. OUTRAS DISPOSICIÓNS
title: >-
  Orde do 5 de marzo de 2003 pola que se clasifica como mixta a Fundación María
  José Jove.
range: Orde
url: 'https://www.xunta.gal/dog/Publicados/2003/20030314/Anuncio8EDA_gl.html'
---
<p>Visto o expediente de clasificación da Fundación María José Jove, con domicilio na Coruña.</p>
<p>Supostos de feito.</p>
<p>1. A fundación formulou solicitude de clasificación para os efectos da súa inscrición no Rexistro de Fundacións de Interese Galego.</p>
<p>2. A fundación foi constituída en escritura pública outorgada na Coruña o 28 de xaneiro de 2003, ante o notario Ramón González Gómez, co número catrocentos vintesete do seu protocolo por Manuel Jove Capellán, Amparo Santos Molinos, Manuel Ángel Jove Santos, Felipa Jove Santos, Gabriel Nieto Álvarez-Uría, Salustiano Carro Páramo, Juan Pérez Rodríguez, Francisco Javier Acebo Sánchez e Federico Cañas García-Rojo, interveñen todos en nome propio.</p>
<p>3. Segundo establece o artigo 7 dos estatutos, a fundación ten por obxecto a defensa dos dereitos humanos e, en particular da muller e da infancia, asistencia social e integración social, con especial atención á infancia, cívicos, educativos, culturais e, en particular, a difusión das artes plásticas e da música, científicas, deportivas, sanitarias, de fortalecemento institucional, de cooperación para o desenvolvemento, de promoción da acción social,</p>
<p>de defensa dos animais e do medio, de desenvolvemento da sociedade da información, de investigación científica e desenvolvemento tecnolóxico e, de modo xenérico, poderá levar a cabo cantas actuacións sexan conducentes ó mellor logro dos seus fins.</p>
<p>4. O padroado da fundación estará integrado por Felipa Jove Santos como presidenta, Federico Cañas García-Rojo como secretario, e Manuel Jove Capellán, Amparo Santos Molinos, Manuel Jove Santos, Gabriel Nieto Álvarez-Uría, Salustiano Carro Páramo, Juan Pérez Rodríguez e Francisco Javier Acebo Sánchez como vocais.</p>
<p>5. A comisión integrada polos secretarios xerais de tódalas consellerías eleva ó conselleiro da Presidencia, Relacións Institucionais e Administración Pública, proposta de clasificación como mixta da Fundación María José Jove, dado o seu obxecto e finalidade, polo que, véndose cumpridos os requisitos esixidos na Lei 7/1983, do 22 de xuño, e na Lei 11/1991, do 8 de novembro, de reforma da lei anterior, de réxime das fundacións de interese galego, e segundo establece o artigo 32.1º e 2º do Decreto 248/1992, do 18 de xuño, polo que se aproba o Regulamento de organización e funcionamento do protectorado das fundacións de interese galego, procede a súa clasificación como mixta e a súa adscrición á Consellería da Presidencia, Relacións Institucionais e Administración Pública.</p>
<p>Fundamentos de dereito.</p>
<p>1. O artigo 34 da Constitución española recoñece o dereito de fundación para fins de interese xeral de acordo coa lei, e o artigo 27.26º do Estatuto de autonomía para Galicia outórgalle competencia exclusiva sobre o réxime das fundacións de interese galego.</p>
<p>2. De acordo co disposto no artigo 32.2º c) do Decreto 248/1992, do 18 de xuño, polo que se aproba o Regulamento de organización e funcionamento do protectorado das fundacións de interese galego, corresponde a esta consellería a clasificación da fundación e a adscrición á consellería correspondente, quen exercerá plenamente o protectorado sobre ela.</p>
<p>3. Á vista do que antecede, pódense considerar cumpridas as finalidades tanto legais como regulamentarias establecidas para o caso, de acordo coa proposta realizada pola Comisión de secretarios xerais na súa reunión do día 3 de marzo de 2003.</p>
<p>Vista a Constitución española de 1978, o Estatuto de autonomía de Galicia (Lei orgánica 1/1981, do 6 de abril); a Lei 7/1983, do 22 de xuño, e na Lei 11/1991, do 8 de novembro, de reforma da anterior, de réxime das fundacións de interese galego, así como as demais normas de desenvolvemento e de xeral aplicación.</p>
<p>Na súa virtude</p>
<p>DISPOÑO:</p>
<p>Clasificar como mixta a Fundación María José Jove adscribíndoa á Consellería da Presidencia, Rela</p>
<p>cións Institucionais e Administración Pública, que exercerá plenamente o protectorado sobre ela.</p>
<p>Esta orde entrará en vigor o día da súa publicación no Diario Oficial de Galicia.</p>
<p>Santiago de Compostela, 5 de marzo de 2003.</p>
<p>Jaime Pita Varela</p>
<p>Conselleiro da Presidencia, Relacións Institucionais</p>
<p>e Administración Pública</p>

