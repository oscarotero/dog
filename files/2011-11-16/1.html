---
date: '2011-11-16'
id: C3K1-071111-8404
page: 33555
number: 219
agency: Consellería de Sanidade
section: I. Disposicións xerais.
title: >-
  ORDE do 26 de outubro de 2011  pola  que  se  especifican  os  criterios 
  técnicos e/ou científicos para o acceso á historia clínica para efectos
  epidemiolóxicos e de saúde pública.
range: Orde
url: >-
  https://www.xunta.gal/dog/Publicados/2011/20111116/AnuncioC3K1-071111-8404_gl.html
---
<p>Os/as profesionais sanitarios/as que desenvolven a súa actividade para o sistema sanitario público de Galicia no ámbito da saúde pública, acóllense na súa totalidade á regulación de acceso e uso da historia clínica electrónica recollida no Decreto 29/2009, do 5 de febreiro, polo que se regula o uso e acceso á historia clínica electrónica (DOG número 34, do mércores, 18 de febreiro). Este decreto establece que: «IANUS configura un modelo de historia clínica única, que garante, de xeito seguro, a accesibilidade de toda a información clínica aos/as profesionais que desenvolven a súa actividade para o sistema sanitario público de Galicia, promovendo a compartición de información e a transferencia de coñecemento». </p>
    <p>No punto 1 do artigo 11 do citado decreto, especifícanse as normas polas que debe rexirse o acceso: «O acceso á información contida na historia clínica electrónica con fins epidemiolóxicos, de saúde pública, (…). O acceso á información contida na historia clínica electrónica con estes fins obriga a preservar os datos de identificación persoal do/da paciente ou usuario/a, separados dos de carácter clínico-asistencial, de maneira que, como regra xeral, quede asegurado o anonimato, agás que o/a propio/a paciente ou usuario/a dese o seu consentimento para non separalos, ou ben existan criterios técnicos e/ou científicos que requiran a identificación da persoa para efectos epidemiolóxicos e de saúde pública. O acceso aos datos e documentos da historia clínica electrónica queda limitado estritamente aos fins específicos en cada caso». </p>
    <p>Cómpre, polo tanto, especificar cales son os criterios técnicos e/ou científicos que requiren a identificación da persoa na historia clínica para efectos epidemiolóxicos e de saúde pública, coa finalidade de mellorar a calidade dos rexistros nominais existentes a través da comprobación, confirmación e seguimento dos datos.</p>
    <p>En consecuencia, en virtude das facultades que me confire o artigo 38 da Lei 1/1983, do 22 de febreiro, reguladora da Xunta e da súa Presidencia, reformada pola Lei 11/1988, do 20 de outubro,</p>
    <p class="dog-centrado-sin-cursiva-c-a">DISPOÑO:</p>
    <p>Artigo 1. <em>Obxecto.</em></p>
    <p>O obxecto desta orde é especificar os criterios técnicos e/ou científicos que requiren a identificación da persoa na historia clínica para efectos epidemiolóxicos e de saúde pública, para posibilitar en Galicia o desenvolvemento de certos aspectos da prestación de saúde pública do Sistema Nacional de Saúde.</p>
    <p>Artigo 2. <em>Criterios técnicos e/ou científicos que requiren a identificación da persoa na historia clínica para efectos epidemiolóxicos e de saúde pública</em>.</p>
    <p>Ámbito: vixilancia das enfermidades de declaración obrigatoria.</p>
    <p>Criterios: </p>
    <p>– Confirmación de datos procedentes de fontes sanitarias (sistema de declaración obrigatoria de enfermidades, conxunto mínimo básico de datos (CMBD) de altas hospitalarias).</p>
    <p>– Confirmación de datos procedentes de fontes non sanitarias (escolas, centros de traballo, concellos).</p>
    <p>– Confirmación de casos sospeitosos mediante consulta dos datos procedentes das análises microbiolóxicas.</p>
    <p>– Seguimento de casos hospitalizados en enfermidades de especial alarma (por exemplo, enfermidade meningocócica, enfermidade pneumocócica invasora, tuberculose multiresistente, sarampelo, ingresos por gripe complicada).</p>
    <p>Ámbito: vixilancia de enfermidades a través do sistema de información microbiolóxico de Galicia (SIMG) e do CMBD de altas hospitalarias.</p>
    <p>Criterios:</p>
    <p>– Validación e ampliación dos datos procedentes do SIMG e do CMBD de altas hospitalarias.</p>
    <p>Ámbito: estudo e control de abrochos.</p>
    <p>Criterios: </p>
    <p>– Confirmación de datos procedentes de fontes non sanitarias (escolas, centros de traballo).</p>
    <p>– Comprobar características clínicas e determinados antecedentes en casos hospitalizados. </p>
    <p>– Comprobar características clínicas e determinados antecedentes dos casos atendidos en primaria e comprobar as mostras que se recolleron.</p>
    <p>– Completar datos dos casos notificados.</p>
    <p>– Seguimento das mostras clínicas para confirmación do axente causante do abrocho (microbioloxía/anatomía patolóxica).</p>
    <p>Ámbito: investigación de reaccións adversas seguintes á vacinación (RASV).</p>
    <p>Criterios:</p>
    <p>– Confirmación de datos da reacción adversa.</p>
    <p>– Comprobar datos dos casos hospitalizados. </p>
    <p>– Completar datos dos casos notificados.</p>
    <p>Ámbito: mellora programa vacinacións.</p>
    <p>Criterios:</p>
    <p>– Determinar adecuación de subministración de vacinas especiais.</p>
    <p>– Comprobar datos do rexistro de vacinacións. </p>
    <p>– Completar datos das persoas vacinadas.</p>
    <p>Ámbito: mellora rexistro de mortalidade.</p>
    <p>Criterios:</p>
    <p>– Completar datos dos casos falecidos, principalmente dos falecidos nun centro sanitario.</p>
    <p>– Comprobar a exactitude e calidade da información que aparece no Boletín Estatístico de Defunción nos casos en que a secuencia de feitos descrita non está clara ou é ilexible.</p>
    <p>– Completar o rexistro de mortalidade perinatal cos datos de mortalidade fetal e neonatal precoz.</p>
    <p>Ámbito: Rexistro Galego de Tumores.</p>
    <p>Criterios:</p>
    <p>– Completar datos en determinados casos.</p>
    <p>– Comprobar exactitude e calidade da información.</p>
    <p>Ámbito: mellora programas de cribaxe poboacional.</p>
    <p>Criterios:</p>
    <p>– Excluír como poboación albo do programa a aquelas persoas que xa padezan o problema obxecto de cribaxe.</p>
    <p>– Seguimento dos positivos á cribaxe para coñecer probas diagnósticas realizadas, tempos asistenciais e resultados da detección precoz, datos imprescindibles para a avaliación do programa. </p>
    <p>– Identificación e clasificación dos denominados cancros de intervalo.</p>
    <p>Artigo 3. <em>Acreditación para o acceso a IANUS dos/as profesionais sanitarios/as que desenvolven a súa actividade para o sistema sanitario público de Galicia no ámbito da saúde pública.</em></p>
    <p>1. O director xeral con competencia en saúde pública, por proposta dos/as subdirectores/as e os/as xefes/as territoriais responsables das unidades que desenvolvan algunha das tarefas antes mencionadas, solicitará o acceso para o persoal técnico que as realiza, seguindo o formulario de solicitude de alta nos sistemas informáticos da Consellería de Sanidade/Servizo Galego de Saúde, habilitado en cada momento pola unidade responsable destes.</p>
    <p>2. A este formulario anexarase un informe onde consten as tarefas asignadas ao/á técnico/a que xustifican o seu acceso a IANUS. Así mesmo, o/a técnico/a asinará o documento de seguridade de obrigado cumprimento para o persoal con acceso aos datos automatizados de carácter persoal. O contido do documento deberá adecuarse, en todo momento, ás disposicións vixentes en materia de seguridade dos datos de carácter persoal e será facilitado pola Subdirección de Sistemas e Tecnoloxías da Información. </p>
    <p>3. No momento en que un profesional acreditado deixe de ter entre as súas responsabilidades algunha das tarefas que xustifican o acceso, o seu subdirector ou xefe territorial notificarao á unidade responsable, para que o dean de baixa na listaxe de profesionais acreditados para o acceso a IANUS.</p>
    <p>Artigo 4. <em>Acceso a IANUS para os/as profesionais sanitarios/as que desenvolven a súa actividade para o sistema sanitario público de Galicia no ámbito da saúde pública</em>.</p>
    <p>Seguirá o establecido no artigo 7 do Decreto 29/2009, do 5 de febreiro, que regula o control de acceso: </p>
    <p>1. Os/as profesionais poderán consultar a información contida na historia clínica electrónica no exercicio das funcións e competencias que teñan recoñecidas. O acceso aos datos e documentos da historia clínica electrónica queda limitado estritamente aos fins específicos en cada caso.</p>
    <p>2. O sistema IANUS identificará de forma inequívoca e personalizada todo profesional que intente acceder á información contida na historia clínica electrónica dun/dunha paciente ou usuario/a, e verificará a súa autorización.</p>
    <p>3. Estableceranse as medidas técnicas e operativas de control dos accesos dos/as profesionais á información contida na historia clínica electrónica, na forma que resulte máis axeitada ás súas circunstancias organizativas. Por defecto, este acceso realizarase mediante o uso da tarxeta identificativa do profesional e a súa sinatura electrónica recoñecida.</p>
    <p>4. De cada intento de acceso ao sistema IANUS gardaranse, como mínimo, a identificación do/a profesional de que se trate, a data e a hora en que se realizou, a parte da historia clínica electrónica á que se accedeu e o tipo de acceso. Ademais, o profesional que accede indicará, dentro do texto literal de xustificación do acceso, referencia precisa e suficiente ao problema de saúde pública ou epidemiolóxico que motiva o acceso. Se o acceso ao sistema IANUS é denegado por non cumprirse os criterios de acceso, esta denegación quedará tamén rexistrada.</p>
    <p>Artigo 5. <em>Auditoría de accesos ao sistema IANUS.</em></p>
    <p>Independentemente da sistemática que os responsables finais do sistema habiliten para a auditoría dos accesos a IANUS, periodicamente o responsable de cada unidade que teña persoal técnico acreditado, revisará o rexistro de accesos facilitado pola subdirección xeral de sistemas e tecnoloxías da información, para confirmar que se están a cumprir os criterios de acceso previstos nesta orde.</p>
    <p>Disposición final.</p>
    <p>Esta entrará en vigor ao día seguinte da súa publicación no <em>Diario Oficial de Galicia</em>.</p>
    <p>Santiago de Compostela, 26 de outubro de 2011.</p>
    <footer><p>Pilar Farjas Abadía <br>Conselleira de Sanidade</p></footer>

