---
date: '1999-02-15'
id: 3E8E
page: 1
number: 30
agency: CONSELLERÍA DA PRESIDENCIA E ADMINISTRACIÓN PÚBLICA
section: I. DISPOSICIÓNS XERAIS
title: >-
  Decreto 22/1999, do 5 de febreiro, polo que se regula o procedemento para a
  habilitación das cámaras oficiais de Comercio, Industria e Navegación e das
  confederacións de empresarios de Galicia, como instrumentos coadxuvantes das
  oficinas de Tramitación Única de Industrias.
range: Decreto
url: 'https://www.xunta.gal/dog/Publicados/1999/19990215/Anuncio3E8E_gl.html'
---
<p>O Decreto 223/1998, do 24 de xullo, creou a Oficina de Tramitación Única como unha unidade administrativa coa misión fundamental de informar e asesora-los particulares interesados na posta en fun</p>
<p>cionamento de calquera establecemento industrial e de coordinar e impulsa-los expedientes relativos ás autorizacións administrativas que, en relación coa dita materia, solicitasen á Xunta de Galicia.</p>
<p>O espírito que informou aquel decreto viña determinado pola liña marcada nas accións emprendidas para a modernización e reforma da actuación da Administración, dirixidas á eliminación de trámites innecesarios que repercutían na celeridade da actuación administrativa, dentro da seguridade xurídica que debe presidir esta, ten que imprimir ós seus actos resolutorios.</p>
<p>Seguindo na mesma dirección e buscando, máis se cabe, facilitarlle ó administrado a tramitación e resolución das súas peticións, a Xunta de Galicia arbitra, mediante o presente decreto, a posibilidade de habilitar entidades de carácter asociativo e representativas dos diversos sectores comercial e industrial, como instrumentos que actúen en colaboración coa Administración para a información e recepción das solicitudes e demais documentación relacionados coa posta en funcionamento de novas industrias, traslado ou ampliación dun establecemento industrial.</p>
<p>Na súa virtude, por proposta do conselleiro da Presidencia e Administración Pública e logo de deliberación do Consello da Xunta de Galicia na súa reunión do día cinco de febreiro de mil novecentos noventa e nove,</p>
<p>DISPOÑO:</p>
<p>Artigo 1º</p>
<p>1. A Consellería da Presidencia e Administración Pública, poderá habilita-las cámaras oficiais de Comercio, Industria e Navegación e ás confederacións de empresarios de Galicia, como instrumentos coadxuvantes da Oficina de Tramitación Única de Industrias (OTU), para o exercicio de funcións de información e asesoramento en materia de creación de industrias, e recepción de solicitudes e demais documentación relativa á posta en funcionamento de novas industrias ou traslado ou ampliación de establecementos industriais xa existentes, nos termos establecidos no artigo 38.4º e) da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>2. A recepción das solicitudes e demais documentación á que fai referencia o artigo anterior terá carácter oficial para tódolos efectos desde o momento no que as anteditas solicitudes ou documentación tivesen entrada no Rexistro Informático das OTU, para o que existirá un terminal deste en tódalas entidades habilitadas.</p>
<p>Artigo 2º</p>
<p>A habilitación a que se refire o artigo anterior levarase a cabo trala concertación dos convenios de colaboración que foren precisos entre a Consellería</p>
<p>da Presidencia e Administración Pública e as entidades mencionadas.</p>
<p>Estes convenios, que deberán cumpri-los requisitos establecidos no acordo do Consello da Xunta de Galicia do 27 de marzo de 1991, regularán, en todo caso, as funcións que van desenvolve-las entidades asinantes, as obrigas da Administración no referente á formación do persoal responsable do servicio e o seu prazo de vixencia.</p>
<p>Artigo 3º</p>
<p>De conformidade co disposto no artigo 1º, as solicitudes, escritos e comunicacións relativas ós expedientes administrativos para a posta en funcionamento dunha nova industria ou o traslado ou ampliación dun establecemento industrial, poderán presentarse ante as entidades habilitadas de conformidade co establecido no artigo anterior.</p>
<p>Para este efecto as entidades habilitadas obríganse:</p>
<p>a) A entregarlle ó interesado un xustificante da súa solicitude.</p>
<p>b) A introducir nas bases de datos da OTU a información relativa ás solicitudes, escritos ou comunicacións presentadas, sen dilación e dentro do mesmo día da súa presentación e pola orde na que foron presentadas.</p>
<p>c) A remitir, con carácter inmediato, á Oficina de Tramitación Única de Industrias que lles corresponda, as solicitudes e documentos presentados polos particulares interesados nos expedientes administrativos regulados no Decreto 223/1998, do 24 de xullo.</p>
<p>Artigo 4º</p>
<p>O recoñecemento oficial da habilitación a favor das entidades ás que se refire o presente decreto efectuarase, en cada caso concreto, mediante orde da Consellería da Presidencia e Administración Pública na que, igualmente, se sinalará a data do comezo efectivo da actividade obxecto da habilitación outorgada.</p>
<p>Disposicións derradeiras</p>
<p>Primeira.-Este decreto entrará en vigor o día seguinte ó da súa publicación no Diario Oficial de Galicia.</p>
<p>Segunda.-Facúltase o conselleiro da Presidencia e Administración Pública para dicta-las normas necesarias para a execución e desenvolvemento do presente decreto.</p>
<p>Santiago de Compostela, cinco de febreiro de mil novecentos noventa e nove.</p>
<p>Manuel Fraga Iribarne</p>
<p>Presidente</p>
<p>Dositeo Rodríguez Rodríguez</p>
<p>Conselleiro da Presidencia e Administración Pública</p>

