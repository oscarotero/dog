---
date: '1998-02-17'
id: 817E
page: 1
number: 32
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 23 de xaneiro de 1998 pola que se establecen axudas para a realización
  de actividades de alfabetización e formación de adultos na Comunidade Autónoma
  de Galicia durante o ano 1998.
range: Orde
url: 'https://www.xunta.gal/dog/Publicados/1998/19980217/Anuncio817E_gl.html'
---
<p>O Estatuto de autonomía de Galicia establece, no seu artigo 31, a súa competencia plena para o regulamento e administración do ensino en toda a súa extensión, niveis e graos, modalidades e especialidades, no ámbito das súas competencias e sen prexuízo do disposto no artigo 27 da Constitución e nas leis orgánicas que o desenvolven.</p>
<p>A Lei orgánica 1/1990, do 3 de outubro, de ordenación xeral do sistema educativo, establece no seu artigo 51.1 que o sistema educativo garantirá que as persoas adultas poidan adquirir, actualizar, completar ou amplia-los seus coñecementos e aptitudes para o seu desenvolvemento persoal e profesional. Así mesmo, no seu artigo 63.1 recolle que os poderes públicos desenvolverán accións de carácter compensatorio en relación cas persoas, grupos e ámbitos territoriais que se encontren en situacións desfavorables.</p>
<p>A Lei 9/1992, do 24 de xullo, de educación e promoción de adultos establece no seu artigo 5, entre outras actuacións e programas de acción, a de promove-la colaboración das institucións culturais, profesionais, sindicais, empresariais e universitarias.</p>
<p>Co fin de potenciar aquelas accións conducentes a un mellor desenvolvemento persoal e profesional das persoas adultas e moi especialmente das máis desfavorecidas ou carentes de titulación básica, e á vista dos resultados das convocatorias anteriores, procede continuar co apoio a este tipo de accións cada vez máis consolidadas, así como iniciar novos proxectos que lles proporcionen a estes cidadáns unha formación básica e profesional que lles permita incorporarse á vida activa, promocionarse profesionalmente ou prosegui-los seus estudios.</p>
<p>Os proxectos que teñen por finalidade alcanzar unha cualificación acorde coas necesidades tecnolóxicas e a evolución do mercado de traballo encádranse dentro da acción F.1.-Formación profesional educación do obxectivo 1.7 do marco de apoio comunitario para o período 1994-1999, polo que son tidos en canta entre os proxectos susceptibles de seren cofinanciados co Fondo Social Europeo.</p>
<p>Entre as accións que se van desenvolver seguen considerándose as accións orientadas a supera-las probas de ensinanzas non escolarizadas de formación profesional de primeiro grao, conducentes á obtención do título de técnico auxiliar que ademais de proporcionaren unha cualificación profesional, habi</p>
<p>lita para proseguir estudios regrados de 2º grao de FP ou de BUP con que se facilita a promoción cultural e académica dos que abandonaron os seus estudios básicos sen titulación.</p>
<p>Por todo isto, esta consellería,</p>
<p>DISPÓN:</p>
<p>Primeiro.-Establécense axudas para o desenvolvemento de actividades que teñan como obxectivo alfabetizar ou eleva-lo nivel de formación básica ou cualificación profesional da poboación adulta, que se realicen no período comprendido entre o 1 de xaneiro e o 30 de setembro de 1998, e que o período no que se desenvolven as actividades non sexa inferior a catro meses e 160 horas.</p>
<p>Segundo.-A esta convocatoria poderán concorre-las corporacións locais e as institucións privadas sen ánimo de lucro legalmente constituídas da Comunidade Autónoma de Galicia. Quedan excluídos os centros docentes que proxecten desenvolver actividades que teñan como obxectivo prioritario a alfabetización ou outras actividades relacionadas coa educación de adultos.</p>
<p>Terceiro.-Para o gasto que se proxecta habilitarase o crédito axeitado e suficiente nas partidas 07.04.322H.480.0, 07.04.322H.460.0, 07.04.322S.460.0 e 07.04.322S.480.0 dos orzamentos xerais da Comunidade Autónoma de Galicia para o ano 1998 e en ningún caso a totalidade das axudas concedidas superará o importe de 146.400.000 ptas.</p>
<p>A teor do disposto na Orde do 2 de xuño de 1986, modificada pola Orde do 18 de outubro de 1991, sobre tramitación anticipada de expedientes de gasto o gasto que se proxecta está condicionado á existencia de crédito axeitado e suficiente nos orzamentos do exerciclo do ano 1998 en trámite parlamentario.</p>
<p>O importe máximo por actividade será de 900.000 ptas. correspondente a unha duración de 9 meses.</p>
<p>Para a concesión da axuda será requisito indispensable contar cun mínimo de 15 alumnos por actividade no momento do inicio destas.</p>
<p>Cuarto.-As solicitudes serán presentadas polo titular ou representante legal da entidade solicitante, por duplicado, no rexistro xeral da Consellería de Educación e Ordenación Universitaria, edificio administrativo de San Caetano, s/n, ou nos lugares que determina o artigo 38.4 da Lei de réxime xurídico das administracións públicas e de procedemento administrativo común, ata o día 27 de febreiro de 1998, inclusive.</p>
<p>Quinto.-As solicitudes axustaranse ó modelo establecido no anexo I e irán acompañadas dun proxecto e orzamento de cada actividade, tamén por duplicado, conforme o anexo II. Así mesmo, xuntaranlle á documentación sinalada unha certificación bancaria da conta corrente a nome do titular ou representante legal da entidade solicitante na que desexe que se lle ingrese o importe da subvención, se é o caso.</p>
<p>Sexto.-A Dirección Xeral de Ordenación Educativa e Formación Profesional poderá requirir do solicitante cantos documentos e aclaracións considere necesarios para cubri-lo expediente, e tamén poderá</p>
<p>dispoñer que se leven a efecto as comprobacións oportunas dos datos achegados polos peticionarios.</p>
<p>Calquera alteración que se produza nos datos contidos na documentación que xunta á solicitude deberá serlle comunicada polo solicitante á devandita dirección xeral.</p>
<p>Sétimo.-Baixo a presidencia do director xeral de Ordenación Educativa e Formación Profesional constituirase unha comisión de selección encargada de valora-las solicitudes presentadas.</p>
<p>A dita comisión estará integrada por:</p>
<p>-O subdirector xeral de Formación Profesional e Educación de adultos.</p>
<p>-Catro inspectores correspondentes ós servicios provinciais da Inspección Educativa.</p>
<p>-O xefe do Servicio de Educación de Adultos e Xestión Económica.</p>
<p>-Dous funcionarios da Dirección Xeral de Ordenación Educativa e de Formación Profesional; un deles actuará como secretario con voz e sen voto.</p>
<p>Os membros da comisión poderán percibir axudas de custo por asistencias e axudas para gastos e locomoción por concorrer ás sesións conforme o Decreto 299/1990, do 24 de maio (DOG do 1 de xuño).</p>
<p>Oitavo.-A comisión de selección elaborará a proposta de adxudicación das subvencións e elevaralla ó conselleiro de Educación e Ordenación Universitaria, quen resolverá o que proceda.</p>
<p>A selección e contía das axudas estableceranse de acordo coas seguintes prioridades:</p>
<p>A) Con carácter xeral terán prioridade as actividades que:</p>
<p>* Se realicen en concellos ou comarcas nas que non exista oferta pública de educación de persoas adultas.</p>
<p>* Sexan continuidade de actividades que xa se viñan realizando en cursos pasados.</p>
<p>B) Con carácter particular:</p>
<p>* Actividades dirixidas a persoas adultas que non dominan as técnicas instrumentais elementais sendo o seu obxectivo dotalos dos coñecementos, destrezas, habilidades e técnicas imprescindibles que lles faciliten a súa promoción persoal, social e laboral, así como a continuidade noutros procesos formativos. Estas ensinanzas estructúranse en dous niveis (nivel I e II) en función das características e necesidades das persoas que as cursarán e están reguladas na Orde do 26 de maio de 1997 (DOG do 15 de xullo).</p>
<p>* Preparación para a obtención do título de graduado escolar mediante a presentación ás probas libres que convoca anualmente a Dirección Xeral de Ordenación Educativa e Formación Profesional nos meses de xuño e setembro.</p>
<p>* Preparación para a obtención do título de técnico auxiliar de formación profesional (grao 1º) que facilite a integración laboral e permita o acceso á educación secundaria o á formación profesional de 2º grao.</p>
<p>Sen prexuízo do anterior, terase en conta, ademais dos obxectivos dos proxectos e os orzamentos dispoñibles, a rendibilidade das accións.</p>
<p>Noveno.-Unha vez aprobada a axuda, enviarase á Dirección Xeral de Ordenación Educativa e Formación Profesional a programación das actividades que se pretenden realizar na que se reflictan: obxectivos, contidos, actividades, metodoloxía, avaliación..., para a súa posterior supervisión.</p>
<p>A dirección xeral, os centros públicos de educación permanente de adultos, e os centros de formación profesional asesorarán as entidades beneficiarias na elaboración das programacións e achegarán a documentación de apoio que sexa necesaria.</p>
<p>Décimo.-As axudas concedidas en cada caso irán destinadas fundamentalmente a sufraga-los gastos de persoal que como mínimo alcanzarán o 75% do importe total da axuda concedida e os gastos de funcionamento xerados polo proxecto que non superarán o 25% do importe total da subvención. Deste 25% permitido para gastos de funcionamento arbitrarase a distribución de gastos de forma que un 20% tería a finalidade de gastos de materiais didácticos (textos e materiais dun só uso e materiais funxibles) e un 5% para outros gastos. Estas axudas serán aboadas do seguinte xeito:</p>
<p>1º Concederase o 10% da contía subvencionada no momento da resolución desta orde, logo da aceptación da subvención e certificación por parte da entidade de ter comezadas tódalas actividades. Así mesmo xuntarase, por parte das entidades solicitantes, relación nominal dos alumnos matriculados co seu DNI.</p>
<p>2º Pagaranse, en concepto de pagamentos parciais, as cantidades que xustifiquen as entidades no prazo sinalado, sen exceder, en ningún caso, o 70% da cantidade total da subvención.</p>
<p>3º A cantidade restante, pagarase unha vez finalizada a actividade no momento da súa completa xustificación por parte do beneficiario e entrega da memoria dela, xuntando certificación de percibir ou non outras axudas e subvencións para a finalidade subvencionada para o efecto do disposto no artigo 78.3 da Lei 11/1992, do 7 de outubro, de réxime financeiro e presupostario. A devandita xustificación farase de acordo coas instruccións que para o efecto dicte a Consellería de Educación e Ordenación Universitaria e que serán postas en coñecemento dos interesados na mesma data en que se lles comunique a concesión destas.</p>
<p>Décimo primeiro.-As entidades que obteñan axudas no marco da presente convocatoria comprométense:</p>
<p>-Á gratuidade das actividades.</p>
<p>-Á xestión directa do proxecto subvencionado (non se admitirán convenios ou subcontratas do profesorado, nin cesión da xestión a axencias).</p>
<p>-Facilitar canta información demande a Dirección Xeral de Ordenación Educativa e Formación Profesional.</p>
<p>-A cesión de cantos documentos e materiais se deriven do proxecto para a súa publicación.</p>
<p>-Comunica-lo número real de participantes e os axustes realizados.</p>
<p>-Xuntar copia dos contratos do persoal laboral contratado pola entidade e visados pola oficina pública de emprego.</p>
<p>-En xeral, ó cumprimento do que establece a presente orde e a normativa laboral que lle sexa de aplicación.</p>
<p>Décimo segundo.-Como remate de todo o proceso, as entidades subvencionadas quedan obrigadas a presentar, no transcurso dos 15 días posteriores á finalización da execución do proxecto, unha memoria detallada do seu desenvolvemento, que poderá servir como documento de difusión e debate. En todo caso deberán organizarse as actividades con obxecto de poder presentar no seu momento e, sempre antes do 15 de outubro de 1998, a memoria e a xustificación de gastos.</p>
<p>Décimo terceiro.-Nas convocatorias públicas, publicidade e propaganda das accións formativas conducentes á obtención do título de técnico auxiliar de formación profesional e que se desenvolvan ó abeiro desta orde, así como nos lugares onde se realicen as referidas accións, deberá figurar que estas están cofinanciadas pola Xunta de Galicia, Consellería de Educación e Ordenación Universitaria, e o Fondo Social Europeo, ámbalas denominacións cos seus respectivos logotipos.</p>
<p>Décimo cuarto.-A Dirección Xeral de Ordenación Educativa e Formación Profesional realizará o seguimento dos proxectos subvencionados a través dos servicios provinciais da Inspección Educativa. Este seguimento ten como obxecto a realización de visitas e posterior avaliación de todas e cada unha das actividades subvencionadas.</p>
<p>Décimo quinto.-A subvención poderá ser revogada, despois da audiencia ós interesados, sempre que dos informes de seguimento se deduza que as actividades non se axustan ó proxecto subvencionado. Esta circunstancia suporá a devolución das cantidades percibidas en virtude desta convocatoria e exerceranse, se é o caso, as accións legais pertinentes para esixi-lo reintegro correspondente.</p>
<p>Décimo sexto.-Facúltase expresamente a Dirección Xeral de Ordenación Educativa e Formación Profesional para dicta-las resolucións necesarias para o desenvolvemento desta orde.</p>
<p>Décimo sétimo.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 23 de xaneiro de 1998.</p>
<p>Celso Currás Fernández</p>
<p>Conselleiro de Educación e Ordenación</p>
<p>Universitaria</p>
<p>Director Xeral de Ordenación Educativa e Formación Profesional</p>

