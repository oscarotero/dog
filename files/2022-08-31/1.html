---
date: '2022-08-31'
id: V0653-250822-0003
page: 46456
number: 165
agency: 'Vicepresidencia Primeira e Consellería de Economía, Industria e Innovación'
section: III. Outras disposicións.
title: >-
  ORDE do 22 de agosto de 2022 pola que se amplía o prazo de presentación da
  documentación xustificativa establecido na Orde do 21 de xaneiro de 2022 pola
  que se establecen as bases reguladoras para a concesión, en réxime de
  concorrencia competitiva, das subvencións a entidades locais para actuacións
  encamiñadas ao acondicionamento e mellora das instalacións dos espazos termais
  de uso lúdico da Comunidade Autónoma de Galicia, e se procede á súa
  convocatoria para o ano 2022 (código de procedemento IN308C).
range: Orde
url: >-
  https://www.xunta.gal/dog/Publicados/2022/20220831/AnuncioV0653-250822-0003_gl.html
---
<p>O 10 de febreiro de 2022 publicouse no <em>Diario Oficial de Galicia </em>a Orde do 21 de xaneiro de 2022 pola que se establecen as bases reguladoras para a concesión, en réxime de concorrencia competitiva, de subvencións a entidades locais para actuacións encamiñadas ao acondicionamento e mellora das instalacións dos espazos termais de uso lúdico da Comunidade Autónoma de Galicia, e se procede á súa convocatoria para o ano 2022 (código de procedemento IN308C).</p>
    <p>No artigo 21 das bases reguladoras da dita orde establécese que, para cobrar a subvención concedida, as entidades locais beneficiarias terán ata o 31 de outubro de 2022 para presentar a documentación xustificativa indicada no citado artigo. Co fin de garantir a maior eficacia posible das referidas subvencións e dado que non se causa prexuízo a terceiros, considérase necesario ampliar o prazo de xustificación.</p>
    <p>O artigo 45.3 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia (DOG núm. 20, do 29 de xaneiro), establece a posibilidade de que o órgano concedente das subvencións outorgue, salvo precepto en contra contido nas bases reguladoras, unha ampliación do prazo establecido para presentar a xustificación, que non excederá a metade deste e sempre que con iso non se prexudiquen dereitos de terceiros.</p>
    <p>Por outra banda, remítese ao disposto con carácter xeral no artigo 32 da Lei 39/2015, do 1 de outubro, do procedemento administrativo común das administracións públicas (LPACAP), en que se indica que a ampliación poderá acordarse de oficio ou por instancia de parte antes do vencemento do prazo de que se trate e se as circunstancias así o aconsellan.</p>
    <p>Por canto antecede, en exercicio das competencias atribuídas no artigo 4 do Decreto 116/2022, do 23 de xuño, polo que se establece a estrutura orgánica da Vicepresidencia Primeira e Consellería de Economía, Industria e Innovación,</p>
    <h2>ACORDO:</h2>
    <p>Artigo 1</p>
    <p>Ampliar ata o 1 de decembro de 2022 (incluído) o prazo para a execución e xustificación dos investimentos que foron obxecto de subvención ao abeiro da citada Orde do 21 de xaneiro de 2022 para a concesión, en réxime de concorrencia competitiva, de subvencións a entidades locais para actuacións encamiñadas ao acondicionamento e mellora das instalacións dos espazos termais de uso lúdico da Comunidade Autónoma de Galicia.</p>
    <p>Artigo 2</p>
    <p>Modificar o punto 1 do artigo 21 da Orde do 21 de xaneiro de 2022 para a concesión, en réxime de concorrencia competitiva, de subvencións a entidades locais para actuacións encamiñadas ao acondicionamento e mellora das instalacións dos espazos termais de uso lúdico da Comunidade Autónoma de Galicia, e se procede á súa convocatoria para o ano 2022, quedando a redacción da seguinte maneira:</p>
    <p>«Para cobrar a subvención concedida, as entidades locais terán ata o 1 de decembro de 2022 (incluído) para presentar electronicamente, accedendo á Carpeta cidadá da persoa interesada, dispoñible na sede electrónica da Xunta de Galicia, a seguinte documentación:».</p>
    <p>Disposición derradeira única</p>
    <p>Esta orde entrará en vigor o día seguinte ao da súa publicación no <em>Diario Oficial de Galicia.</em></p>
    <p>Santiago de Compostela, 22 de agosto de 2022</p>
    <footer><p>Francisco José Conde López<br>Vicepresidente primeiro e conselleiro de Economía, Industria e Innovación</p></footer>

