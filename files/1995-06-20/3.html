---
date: '1995-06-20'
id: E9A6
page: 4
number: 117
agency: 'CONSELLERÍA DE FAMILIA, MULLER E XUVENTUDE'
section: I. DISPOSICIÓNS XERAIS
title: >-
  Decreto 171/1995, do 3 de xuño, polo que se crea o Comité Galego da Campaña
  Europea da Xuventude contra o racismo, a xenofobia, o antisemitismo e a
  intolerancia.
range: Decreto
url: 'https://www.xunta.gal/dog/Publicados/1995/19950620/AnuncioE9A6_gl.html'
---
<p>Os xefes de Estado e de Goberno dos 32 países do Consello de Europa reuníronse en Viena o 9 de outubro de 1993. Entre as prioridades da reunión figuraba unha acción apropiada contra o racismo, a xenofobia, o antisemitismo e a intolerancia, e adopta a este propósito unha declaración e un plan de acción. O elemento clave deste plan de acción é unha campaña europea da xuventude, que tende a mobiliza-lo público a favor dunha sociedade tolerante, fundada na dignidade igual de tódolos seus membros e que se desenvolverá durante o ano 1995.</p>
<p>A campaña, coordinada polo Consello de Europa, articularase con outras iniciativas internacionais en preparación para 1995, tales como o Ano da Tolerancia das Nacións Unidas, o 10º aniversario do Ano Internacional da Xuventude e o 50º aniversario da Fundación das Nacións Unidas.</p>
<p>Constituído en decembro de 1994 o Comité Nacional da Campaña, queda aberto o proceso de constitución de comités autonómicos e locais.</p>
<p>A Campaña Europea da Xuventude ten como obxectivos principais:</p>
<p>-Anima-los mozos/as e a sociedade en xeral a participar activamente na loita contra o racismo, a xenofobia, o antisemitismo e a intolerancia.</p>
<p>-Promove-las modificacións ou aplicacións legais para previr, corrixir e sancionar, se é o caso, toda forma de discriminación, exclusión ou intolerancia.</p>
<p>-Impulsar no ámbito educativo-formal e no informal a aprendizaxe intercultural baseada nos valores de igualdade, solidariedade e tolerancia, e anima-la elaboración de materiais didácticos neste sentido.</p>
<p>-Propicia-la participación dos colectivos afectados nas actividades, fins e obxectivos da campaña, para facer posible a construcción dun marco social, intercultural, democrático e solidario.</p>
<p>-Mobiliza-los medios de comunicación e para iso, establecer formas específicas de cooperación.</p>
<p>-Promover lugares de encontro coas ONG que teñan por obxecto a protección de minorías étnicas, inmigrantes e refuxiados, solidariedade e loita contra o racismo e a intolerancia, e outras entidades xuvenís e sociais.</p>
<p>-Presentar ó público exemplos de modos de vida positivos nunha sociedade pluricultural.</p>
<p>-Xerar conceptos, ideas e propostas concretas sobre o modo de remedia-la marxinación crecente dos mozos na sociedade.</p>
<p>-Invitar ós gobernos a que mobilicen vontades políticas e recursos acordes cos obxectivos que persegue a campaña.</p>
<p>A Xunta de Galicia, sensible á problemática que a campaña aborda, fai seus os fins que esta persegue de sensibilizar a tódolos cidadáns e en particular ós mozos, para favorecer unha convivencia democrática, previ-la discriminación e combatela onde xa existe.</p>
<p>Por conseguinte, por proposta da conselleira de Familia, Muller e Xuventude, e logo de deliberación do Consello da Xunta de Galicia na súa reunión do día tres de xuño de mil novecentos noventa e cinco,</p>
<p>DISPOÑO:</p>
<p>Artigo 1º.-Créase o Comité Galego da Campaña Europea da Xuventude contra o racismo, a xenofobia, o antisemitismo e a intolerancia.</p>
<p>Artigo 2º.-O comité galego funcionará en:</p>
<p>-Pleno.</p>
<p>-Comisión permanente.</p>
<p>Artigo 3º.-O pleno do comité galego estará presidido pola conselleira de Familia, Muller e Xuventude, actuando como vicepresidente o presidente do Consello da Xuventude de Galicia.</p>
<p>Serán vocais do dito comité:</p>
<p>*13 Representantes da Administración autonómica:</p>
<p>Secretario xeral da Consellería de Familia, Muller e Xuventude.</p>
<p>Director xeral de Xuventude.</p>
<p>Directora xeral de Familia.</p>
<p>Director xeral de Formación e Emprego.</p>
<p>Directora xeral do Servicio Galego de Promoción da Igualdade do Home e da Muller.</p>
<p>Secretario xeral da Consellería de Educación e Ordenación Universitaria.</p>
<p>Secretario xeral da Consellería de Xustiza, Interior e Relacións laborais.</p>
<p>Secretario xeral de Relacións coas Comunidades Galegas.</p>
<p>Secretario xeral para o Deporte.</p>
<p>Director xeral de Servicios Sociais.</p>
<p>Director xeral de Cultura.</p>
<p>Director xeral de Formación Pesqueira e Investigación.</p>
<p>Director xeral de Relacións Institucionais.</p>
<p>*Presidentes das deputacións provinciais ou membros en quen deleguen.</p>
<p>*3 Representantes da Federación Galega de Municipios e Provincias (Fegamp).</p>
<p>*3 Representantes da Federación Galega de Concellos.</p>
<p>*10 Representantes de asociacións xuvenís representadas no Consello da Xuventude de Galicia.</p>
<p>*12 Representantes de asociacións e organizacións non gobernamentais especializadas na loita contra o racismo, e na protección e defensa dos inmigrantes, minorias étnicas e promoción da solidariedade.</p>
<p>*2 Representantes de escolas de tempo libre.</p>
<p>Os vocais serán designados pola presidenta, por proposta das distintas consellerías, administracións públicas e entidades ou organizacións ás que representen.</p>
<p>Os representantes da Administración autonómica deberán ostentar, polo menos, a categoría de director xeral, sen prexuízo de que poidan delega-la súa representación nun subdirector xeral.</p>
<p>Actuará como secretario do comité, con voz e sen voto, un funcionario da Dirección Xeral de Xuventude.</p>
<p>Artigo 4º.-O comité galego estará encargado de programar, recomendar, estimular e coordina-las accións adecuadas ós obxectivos da campaña europea, e terá as seguintes funcións:</p>
<p>-Segui-las pautas da campaña propostas a nivel estatal e europeo.</p>
<p>-Asumi-la responsabilidade da campaña a nivel autonómico.</p>
<p>-Coordina-las actividades autonómicas e locais e asegura-la articulación entre os niveis locais, autonómicos e nacionais da campaña.</p>
<p>-Estimula-la participación e o compromiso de centros educativos, medios de comunicación, organizacións non gobernamentais, etc.</p>
<p>-Vincula-la campaña a outras iniciativas como o Ano da Tolerancia de Nacións Unidas e o 10º aniversario do Ano Internacional da Xuventude.</p>
<p>-Impulsar e apoia-la creación de comités locais.</p>
<p>Artigo 5º.-A comisión permanente estará presidida pola conselleira de Familia, Muller e Xuventude, que poderá delegar no director xeral de Xuventude, actuando como vicepresidente o presidente do Consello da Xuventude de Galicia. Así mesmo, estará constituída por 16 vocais, designados polo pleno entre os seus membros, coa seguinte composición:</p>
<p>Cinco representantes da Administración autonómica.</p>
<p>Catro representantes das asociacións xuvenís representadas no Consello da Xuventude de Galicia.</p>
<p>Catro representantes de asociacións ou organismos non gobernamentais especializados na loita contra o racismo, e na protección e defensa dos inmigrantes, minorías étnicas e promoción da solidariedade.</p>
<p>1 Representante da Federación Galega de Municipios e Provincias (Fegamp).</p>
<p>1 Representante da Federación Galega de Concellos.</p>
<p>1 Representante das escolas de tempo libre.</p>
<p>O secretario do comité executivo exercerá así mesmo como secretario da comisión permanente.</p>
<p>Artigo 6º.-O pleno reunirase dúas veces durante 1995 con carácter ordinario, e excepcionalmente cantas veces sexa convocado polo seu presidente por iniciativa propia ou por proposta de, polo menos, unha terceira parte dos vocais.</p>
<p>A comisión permanente, a convocatoria do seu presidente, reunirase cantas veces sexa necesario para o desenvolvemento dos acordos e o seguimento da programación das actuacións.</p>
<p>Artigo 7º.-Sen prexuízo das peculiaridades previstas no presente decreto, o funcionamento do comité executivo acomodarase ás normas contidas na Lei 30/1992, do 26 de novembro, de réxime xurídico das administracións públicas e do procedemento administrativo común, sobre órganos colexiados.</p>
<p>Artigo 8º.-O comité executivo disolverase no ano 1996, unha vez elaborada a memoria de avaliación da campaña.</p>
<p>Disposición derradeira</p>
<p>O presente decreto entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, tres de xuño de mil novecentos noventa e cinco.</p>
<p>Manuel Fraga Iribarne</p>
<p>Presidente</p>
<p>Manuela López Besteiro</p>
<p>Conselleira de Familia, Muller e Xuventude</p>
<p>CONSELLERÍA DE POLÍTICA TERRITORIAL, OBRAS PÚBLICAS</p>
<p>E VIVENDA</p>

