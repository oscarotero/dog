---
date: '2016-12-02'
id: O3G1-291116-0003
page: 53490
number: 231
agency: Instituto Enerxético de Galicia
section: III. Outras disposicións.
title: >-
  RESOLUCIÓN do 29 de novembro de 2016 pola que se modifica o artigo 21 da
  Resolución do 10 de agosto de 2016 pola que se establecen as bases reguladoras
  e se anuncia a convocatoria de subvencións, para o ano 2016-2017, para a
  realización de auditorías enerxéticas, implantación de sistemas de xestión,
  mobilidade alternativa e proxectos de aforro e eficiencia enerxética nas
  empresas dos sectores industrial e de servizos, cofinanciadas polo Fondo
  Europeo de Desenvolvemento Rexional no marco do programa operativo
  Feder-Galicia 2014-2020.
range: Resolución
url: >-
  https://www.xunta.gal/dog/Publicados/2016/20161202/AnuncioO3G1-291116-0003_gl.html
---
<p>A Resolución do 10 de agosto de 2016, publicada no Diario Oficial de Galicia núm. 171, do 8 de setembro, establece as bases para a concesión, en réxime de concorrencia competitiva, das subvencións a auditorías enerxéticas, implantación de sistemas de xestión, mobilidade alternativa e proxectos de aforro e eficiencia enerxética nas empresas dos sectores industrial e servizos, e se procede á súa convocatoria para o ano 2016-2017.</p>
    <p>De acordo co disposto no artigo 21.1 das bases reguladoras, a data límite para executar o proxecto e presentar a documentación xustificativa dos investimentos será o 15 de setembro de 2017. En todo caso e, como mínimo, deberá presentar antes do 1 de decembro de 2016 o proxecto técnico de execución asinado por un técnico competente ou un contrato en que se detallen as actuacións proxectadas.</p>
    <p>O artigo 45.3 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia (DOG núm. 20, do 29 de xaneiro), establece a posibilidade de que o órgano concedente das subvencións outorgue, salvo precepto en contra contido nas bases reguladoras, unha ampliación do prazo establecido para presentar a xustificación, que non excederá a metade deste e sempre que con iso non se prexudiquen dereitos de terceiros. </p>
    <p>Doutra banda, remítese ao disposto con carácter xeral no artigo 32 da Lei 39/2015, do 1 de outubro, do procedemento administrativo común das administracións públicas, en que se dispón que a ampliación se poderá acordar de oficio ou por instancia de parte, antes do vencemento do prazo de que se trate e se as circunstancias así o aconsellan.</p>
    <p>No presente procedemento de concesión de axudas, debido á demora na tramitación da convocatoria de axudas e como consecuencia disto, da súa publicación no Diario Oficial de Galicia, prodúcese un atraso en todos os prazos previstos polo Inega para a tramitación deste procedemento, tanto para a presentación como para a emenda das solicitudes, o que imposibilita que se poida ditar resolución de concesión antes do 1 de decembro de 2016, data límite establecida nas bases reguladoras para presentar o proxecto técnico de execución asinado por un técnico competente ou un contrato en que se detallen as actuacións proxectadas, polo que é necesario ampliar este prazo ata o 30 de decembro de 2016 e que así poida ditar o director do Inega resolución de concesión das axudas e comunicala aos beneficiarios. </p>
    <p>Por todo o anterior, sobre a base dos requisitos e condicións previstos na normativa anteriormente citada,</p>
    <h2>RESOLVO:</h2>
    <p>Primeiro. Modificar o artigo 21.1 das bases reguladoras, no que se refire á data de execución da instalación, que queda coa seguinte redacción:</p>
    <p>«1. (...). En todo caso e, como mínimo, deberá presentar antes do 30 de decembro de 2016 o proxecto técnico de execución asinado por un técnico competente ou un contrato en que se detallen as actuacións proxectadas».</p>
    <p>Segundo. Mantéñense vixentes todos os artigos da Resolución do 10 de agosto de 2016 pola que se establecen as bases reguladoras e se anuncia a convocatoria de subvencións para a realización de auditorías enerxéticas, implantación de sistemas de xestión, mobilidade alternativa e proxectos de aforro e eficiencia enerxética nas empresas dos sectores industrial e de servizos para o ano 2016-2017.</p>
    <p>Terceiro. Publicar esta resolución no Diario Oficial de Galicia e na página web do Instituto Enerxético de Galicia (www.inega.es), para os efectos previstos no artigo 45.1.b) da Lei 39/2015, do 1 de outubro.</p>
    <p>A eficacia desta resolución producirase coa súa publicación no Diario Oficial de Galicia.</p>
    <p>Cuarto. De acordo co disposto no artigo 32.3 da Lei 39/2015, do 1 de outubro, o presente acordo non é susceptible de recurso, sen prexuízo do procedente contra a resolución que poña fin ao procedemento.</p>
    <p>Santiago de Compostela, 29 de novembro de 2016</p>
    <footer><p>Ángel Bernardo Tahoces<br>Director do Instituto Enerxético de Galicia</p></footer>

