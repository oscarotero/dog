---
date: '2021-05-04'
id: G0595-230421-0002
page: 22470
number: 83
agency: 'Vicepresidencia primeira e Consellería de Presidencia, Xustiza e Turismo'
section: IV. Oposicións e concursos.
title: >-
  RESOLUCIÓN do 22 de abril de 2021, da Dirección Xeral de Administración Local,
  sobre clasificación do posto de traballo de titular do Órgano de Xestión
  Orzamentaria e Contabilidade como posto reservado a funcionarios de
  Administración local de habilitación de carácter nacional no Concello de
  Santiago de Compostela.
range: Resolución
url: >-
  https://www.xunta.gal/dog/Publicados/2021/20210504/AnuncioG0595-230421-0002_gl.html
---
<p>O 3 de febreiro de 2021, o Concello de Santiago remitiu á Dirección Xeral de Administración Local solicitude de clasificación do posto de traballo denominado titular do Órgano de Xestión Orzamentaria e Contabilidade.</p>
    <p>O 10 de marzo de 2021, a directora xeral de Estabilidade Orzamentaria e Xestión Financeira Territorial do Ministerio de Facenda emite resolución pola que non autoriza polo sistema de libre designación a provisión do posto denominado titular do Órgano de Xestión Orzamentaria e Contabilidade do Concello de Santiago de Compostela.</p>
    <p>O 22 de marzo de 2021 e o 16 de abril de 2021, o Concello de Santiago presenta memorias complementarias á memoria xurídica e económica xustificativa da creación do mencionado posto de traballo.</p>
    <p>O título X da Lei 7/1985, do 2 de abril, reguladora das bases do réxime local (en diante, LRBRL), establece o réxime de organización dos municipios de gran poboación, entre os que se atopa Santiago de Compostela.</p>
    <p>A disposición adicional 4ª.2. d) do Real decreto 128/2018, do 16 de marzo, polo que se regula o réxime xurídico dos funcionarios de Administración local con habilitación de carácter nacional, sinala que a clasificación dos postos reservados a funcionarios de Administración local con habilitación de carácter nacional, nos municipios incluídos no ámbito de aplicación do título X da LRBRL, efectuarase pola comunidade autónoma correspondente, de acordo cunha serie de criterios, entre os que destaca o sinalado na letra d) do citado precepto, que indica que o posto ou postos correspondentes ao órgano ou órganos que teñan asignadas as funcións de contabilidade, tesourería e recadación, así como as de orzamentación, se é o caso, estarán reservados á subescala de intervención-tesouraría, e poderán ser desempeñados por funcionarios pertencentes á categoría de entrada ou superior, dentro desta. </p>
    <p>O número 3 da disposición adicional 4ª do citado Real decreto 128/2018 preceptúa que a provisión dos citados postos con carácter definitivo efectuarase polos sistemas de libre designación ou por concurso, de acordo co disposto pola corporación e coa regulación establecida para ambos os sistemas de provisión no citado real decreto.</p>
    <p>O artigo 92 bis 6 parágrafo 4º da LRBRL indica que nos municipios que sexan capital de comunidade autónoma ou con poboación de dereito superior a 75.000 habitantes (como o caso de Santiago de Compostela) será precisa a autorización expresa do órgano competente da Administración xeral do Estado en materia de facendas locais para que os postos de traballo reservados a funcionarios de Administración local con habilitación de carácter nacional que teñan asignadas as funcións de control e fiscalización interna da xestión económico-financeira e orzamentaria, e a contabilidade, tesourería e recadación, poidan cubrirse polo sistema de libre designación.</p>
    <p>O Decreto 49/2009, do 26 de febreiro, sobre exercicio de competencias da Comunidade Autónoma de Galicia respecto dos/das funcionarios/as con habilitación de carácter estatal, establece no seu artigo 10 as normas xerais para clasificación de postos de traballo reservados a funcionarios da Administración local con habilitación de carácter nacional.</p>
    <p>Corresponde á Dirección Xeral de Administración Local o exercicio das competencias que se lle atribúen á Xunta de Galicia respecto do persoal funcionario de Administración local con habilitación de carácter nacional, segundo o establecido no artigo 15.e) da Lei 2/2015, do 29 de abril, de emprego público de Galicia, e no artigo 22 do Decreto 214/2020, do 3 de decembro, polo que se establece a estrutura orgánica da Vicepresidencia Primeira e Consellería de Presidencia, Xustiza e Turismo.</p>
    <p>En virtude do anteriormente exposto, e tendo en conta os informes do subdirector xeral de Réxime Xurídico Local deste organismo e da directora xeral de Estabilidade Orzamentaria e Xestión Financeira Territorial do Ministerio de Facenda, </p>
    <h2>RESOLVO:</h2>
    <p>Primeiro. Clasificar o seguinte posto de traballo como reservado a persoal funcionario de Administración local con habilitación de carácter nacional no Concello de Santiago, coas seguintes características:</p>
    <p>– Denominación: titular do Órgano de Xestión Orzamentaria e Contabilidade. </p>
    <p>− Forma de provisión: concurso.</p>
    <p>− Grupo: A1. </p>
    <p>− Nivel de complemento de destino: 30. </p>
    <p>− Complemento específico: nivel 28. </p>
    <p>− Escala: persoal funcionario da Administración local con habilitación de carácter nacional. </p>
    <p>− Subescala: intervención-tesourería. </p>
    <p>− Categoría: entrada/superior.</p>
    <p>Segundo. Publicar esta resolución no <em>Diario Oficial de Galicia</em> e remitir a publicación á Dirección Xeral de Función Pública do Ministerio de Política Territorial y Función Pública para os efectos da súa publicación no <em>Boletín Oficial del Estado</em>.</p>
    <p>Contra esta resolución, que pon fin á vía administrativa, poderase interpoñer recurso contencioso-administrativo no prazo de dous meses, contados a partir do día seguinte ao da súa publicación, ante o xulgado do contencioso-administrativo competente, de conformidade co establecido nos artigos 8, 14 e 46 da Lei 29/1998, do 13 de xullo, reguladora da xurisdición contencioso-administrativa. Potestativamente, e con carácter previo, os interesados poderán interpoñer recurso administrativo de reposición, ante este órgano directivo, no prazo dun mes a partir do día seguinte ao da súa publicación, segundo o disposto nos artigos 123 e 124 da Lei 39/2015. Así mesmo, a entidade local poderá presentar previamente requirimento no prazo de dous meses conforme o disposto no artigo 44 da dita Lei 29/1998.</p>
    <p>Santiago de Compostela, 22 de abril de 2021</p>
    <footer><p>Natalia Prieto Viso<br>Directora xeral de Administración Local</p></footer>

