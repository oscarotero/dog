---
date: '1996-10-22'
id: AD9E
page: 9
number: 207
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 21 de outubro de 1996 pola que se determinan aspectos para a elección
  dos membros do Consello Escolar nos centros docentes non universitarios
  sostidos con fondos públicos, e se fixan as súas datas de celebración.
range: Orde
url: 'https://www.xunta.gal/dog/Publicados/1996/19961022/AnuncioAD9E_gl.html'
---
<p>O Decreto 92/1988, do 28 de abril, polo que se regulan os órganos de goberno dos centros públicos de ensino non universitario, modificado polo Decreto 279/1990, do 27 de abril, establece no seu artigo 29 que o procedemento de elección dos membros do Consello Escolar dos centros públicos se desenvolverán no primeiro trimestre do curso académico que corresponda, dentro do período lectivo, e que a data de celebración das eleccións será fixada, cun mes de antelación, pola Consellería de Educación e Ordenación Universitaria.</p>
<p>Por corresponderlle no curso 1996-1997 a renovación dos consellos escolares dos centros docentes non universitarios sostidos con fondos públicos, esta consellería, en uso das atribucións expresadas na disposición derradeira primeira e na disposición transitoria cuarta do anexo ó Decreto 374/1996, do 17 de outubro, polo que se aproba o Regulamento</p>
<p>orgánico das escolas de educación infantil e dos colexios de educación primaria,</p>
<p>DISPÓN:</p>
<p>Primeiro.</p>
<p>O obxecto desta disposición é determina-lo procedemento de integración no Consello Escolar dos profesores, os alumnnos e os pais dos alumnos do primeiro ciclo de educación secundaria obrigatoria que cursan estudios nun centro de primaria, determina-la composición dos consellos escolares dos institutos de educación secundaria con menos de oito unidades, así como fixa-las datas para a súa elección.</p>
<p>Segundo.</p>
<p>A elección dos representantes dos distintos sectores da comunidade educativa no Consello Escolar dos centros docentes non universitarios sostidos con fondos públicos celebrase entre os días 22 e 30 de novembro de 1996, ámbolos dous incluídos.</p>
<p>Terceiro.</p>
<p>A xunta electoral regulada no artigo 30 do Decreto 92/1988, do 28 de abril, segundo a nova redacción dada polo Decreto 324/1996, do 26 de xullo, polo que se aproba o Regulamento orgánico dos institutos de educación secundaria, constituirase entre os días 4 e 7 de novembro de 1996.</p>
<p>Cuarto.</p>
<p>De conformidade co establecido no artigo 31.b) do Decreto 92/1988, do 28 de abril, é competencia da xunta electoral concreta-lo calendario electoral. As xuntas electorais terán presente, en todo caso, que o prazo de admisión de candidatos non deberá ser inferior a sete días naturais.</p>
<p>Quinto.</p>
<p>Os centros que comezaron o seu funcionamiento durante o curso 1995/1996 renovarán o Consello Escolar nos prazos establecidos na presente orde, de acordo co establecido no punto segundo do artigo 49 do Regulamento orgánico dos institutos de educación secundaria e no punto segundo do artigo 49 do Regulamento orgánico das escolas de educación infantil e dos colexios de educación primaria, aprobado polo Decreto 374/1996, do 17 de outubro.</p>
<p>Sexto.</p>
<p>En aplicación do disposto na disposición transitoria cuarta do Regulamento das escolas de educación infantil e dos colexios de educación primaria, modifícase a composición do Consello Escolar dos colexios de educación primaria que provisionalmente escolaricen alumnos de educación secundaria e dos colexios de educación primaria que se transforman progresivamente en institutos de educación secundaria.</p>
<p>A composición do Consello Escolar dos citados centros será a seguinte:</p>
<p>1. Centros de oito, ou máis, unidades.</p>
<p>a) O director, que será o seu presidente.</p>
<p>b) O xefe de estudios.</p>
<p>c) Un concelleiro ou representante do concello do municipio no que estea situado o centro.</p>
<p>d) Un representante do persoal de administración e servicios.</p>
<p>e) Cinco profesores elixidos polo claustro.</p>
<p>f) Tres pais de alumnos.</p>
<p>g) Dous alumnos, sendo electores e elixibles os alumnos que cursan educación secundaria obrigatoria ou oitavo de educación xeral básica.</p>
<p>h) O secretario do centro, que actuará como secretario do Consello Escolar, con voz pero sen voto.</p>
<p>2. Centros con seis ou sete unidades.</p>
<p>a) O director, que será o seu presidente.</p>
<p>b) Un concelleiro ou representante do concello do municipio no que estea situado o centro.</p>
<p>c) Tres profesores elixidos polo claustro.</p>
<p>d) Dous representantes dos pais de alumnos.</p>
<p>e) Un alumno, sendo electores e elixibles os alumnos que cursan educación secundaria obrigatoria ou oitavo de educación xeral básica.</p>
<p>f) O secretario do centro, que actuará como Secretario do Consello Escolar, con voz pero sen voto.</p>
<p>3. Centros de tres, catro ou cinco unidades.</p>
<p>a) O director, que será o seu presidente.</p>
<p>b) Un concelleiro ou representante do concello do municipio no que estea situado o centro.</p>
<p>c) Dous profesores elixidos polo claustro. Un deles, designado polo director, actuará como secretario, con voz e voto no Consello Escolar.</p>
<p>d) Un representante dos pais de alumnos.</p>
<p>e) Un alumno, sendo electores e elixibles os alumnos que cursan educación secundaria obrigatoria ou oitavo de educación xeral básica.</p>
<p>Para determina-la composición do Consello Escolar computaranse as unidades de educación infantil, educación primaria, EXB e educación secundaria que estean en funcionamento neste curso 1996-1997 no centro.</p>
<p>Sétimo.</p>
<p>1. Para os efectos da renovación parcial prevista no artigo 41 e disposición transitoria terceira do Regulamento orgánico das escolas de educación infantil e colexios de educación primaria, cando nos centros citados no apartado anterior deixen de existir unidades de educación secundaria, os postos</p>
<p>ocupados polos alumnos no Consello Escolar serán considerados como postos de pais menos votados.</p>
<p>2. No caso de que continúe impartíndose no centro a educación secundaria obrigatoria, a primeira renovación parcial realizarase de acordo co disposto no citado artigo 41, tendo en conta as seguintes adaptacións:</p>
<p>a) Nos centros de oito ou máis unidades substituiranse dous pais e un alumno.</p>
<p>b) Nos centros de seis ou sete unidades substituiranse un pai e un alumno.</p>
<p>c) Nos centros de 3, 4 e 5 unidades substituirase 1 alumno.</p>
<p>Oitavo.</p>
<p>En aplicación do artigo 43 do Regulamento orgánico dos institutos de educación secundaria, a composición dos consellos escolares nos centros de educación secundaria con menos de oito unidades será a seguinte:</p>
<p>a) O director, que será o seu presidente.</p>
<p>b) Un concelleiro ou representante do concello do municipio no que estea situado o centro.</p>
<p>c) Dous profesores elixidos polo claustro. Un deles, designado polo director, actuará como secretario, con voz e voto no Consello Escolar.</p>
<p>d) Un representante dos pais de alumnos.</p>
<p>e) Un alumno.</p>
<p>Noveno.</p>
<p>Para os efectos da primeira renovación parcial prevista no artigo 40 e disposición transitoria cuarta do Regulamento orgánico de institutos de educación secundaria, serán substituídos: un profesor e o alumno.</p>
<p>Décimo.</p>
<p>Os centros en cada renovación parcial modificarán o número de membros do Consello Escolar en función do número de unidades que teñan nese momento.</p>
<p>Undécimo.</p>
<p>Os alumnos de oitavo de educación xeral básica serán considerados para efectos electorais igual cós de educación secundaria obrigatoria.</p>
<p>Duodécimo.</p>
<p>Ós membros integrantes da xunta electoral, mesas electorais e ós electores que necesiten permiso laboral para o desempeño das súas obrigas seralles de aplicación o artigo 70.2ª da Lei 4/1988, do 26 de maio (DOG do 1 de xuño), da función pública de Galicia. Non obstante, os días en que se celebren as eleccións de representantes dos distintos sectores da comunidade educativa non poderán ser declarados non lectivos.</p>
<p>Décimo terceiro.</p>
<p>Esta disposición entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 21 de outubro de 1996.</p>
<p>Celso Currás Fernández</p>
<p>Conselleiro de Educación e Ordenación Universitaria</p>
<p>5139</p>

