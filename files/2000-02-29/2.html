---
date: '2000-02-29'
id: 4F76
page: 2
number: 41
agency: 'CONSELLERÍA DE PESCA, MARISQUEO E ACUICULTURA'
section: I. DISPOSICIÓNS XERAIS
title: >-
  Orde do 23 de febreiro de 2000 pola que se establece un plan de recuperación
  da sardiña ibero-atlántica durante os anos 2000, 2001 e 2002, e se regula a
  concesión de indemnizacións ós pescadores e propietarios de buques afectados.
range: Orde
url: 'https://www.xunta.gal/dog/Publicados/2000/20000229/Anuncio4F76_gl.html'
---
<p>A crise biolóxica en que se atopa a sardiña do stock ibero-atlántico e que nos últimos anos vén sendo diagnosticada de maneira insistente e rotunda nos informes científicos do Comité Asesor para la Gestión de Pesquerías (ACFM) do Consello Internacional para a Explotación do Mar (CIEM), do Comité Científico e Económico da Pesca da Comisión de la Unión Europea e de diferentes informes elaborados por técnicos do Instituto Español de Oceanografía (IEO), afecta de maneira moi especial á flota cantábrica, e en particular, a flota con base nos portos galegos.</p>
<p>As recomendacións destes organismos propoñen medidas drásticas a curto prazo para a recuperación da poboación de sardiña. Sen embargo, e dado que o obxectivo proposto é de difícil aplicación por razóns socioeconómicas, tamén se recolle nas recomendacións a alternativa de implementar un plan de recuperación a máis longo prazo.</p>
<p>Na situación actual, a Consellería de Pesca, Marisqueo e Acuicultura da Xunta de Galicia considerou necesario establecer, como medida de choque, unha parada temporal por razóns biolóxicas durante o pasado mes de marzo de 1999 (era a primavera, segundo os informes científicos existentes, o período máis indicado para realiza-la paralización, para a maior protección do stock desovante, datos corroborados pola última paralización temporal realizada en anos pasados). Esta medida, xunto con outras de reducción do esforzo pesqueiro postas en marcha, como a reducción dun día de actividade semanal da flota que se dedica á pesca deste recurso, debía contribuír á recuperación do recurso, ó tempo que fixese viable a operatividade da flota galega de cerco.</p>
<p>A situación do stock parece dar síntomas de recuperación pero fai necesario que se continúe coas medidas técnicas postas en marcha e incluso outras novas. Coa publicación da Orde de 8 de febreiro de 2000 establécese unha veda de sardiña (Sardina pilchardus) en augas da Comunidade Autónoma de Galicia como medida adicional. Esta veda, que cubrirá 46 días no ano 2000 e 76 días en cada un dos anos 2001 e 2002, e que non implicará custo económico polo exceso de días sobre o plan de recuperación prevista nesta disposición, aplicarase tamén con base na normativa correspondente a tódalas augas adxacentes baixo xurisdicción española na zona CIEM, VIII c e XI a. Así mesmo, redúcense nun 50% as posibilidades de pesca de sardiña con tamaño de 11 a 15 centímetros, o que redundará nunha mellora do stock a curto prazo.</p>
<p>O Regulamento (CE) nº 2792/1999 do Consello do 17 de decembro de 1999 polo que se definen as modalidades e condicións das intervencións con finalidade estructural no sector da pesca, establece no seu artigo 16, alínea 1º a), a posibilidade de conceder indemnizacións ós pescadores e propietarios de buques como consecuencia da paralización temporal das actividades.</p>
<p>Polas razóns expostas, ó abeiro do disposto nos artigos 5 e 12 da Lei 6/1993, do 11 de maio, de pesca de Galicia, sobre ámbito competencial e a necesidade de tomar medidas orientadas á recuperación dos recursos, consultada a comisión sectorial de cerco do Consello Galego de Pesca, regulada polo Decreto 427/1993, do 17 de decembro, esta consellería</p>
<p>DISPÓN:</p>
<p>Artigo 1º.-Obxecto desta orde.</p>
<p>Por medio desta orde establécese o plan de recuperación da sardiña ibero-atlántica durante os anos 2000, 2001 e 2002 en augas de competencia da Comunidade Autónoma de Galicia, e regúlase a concesión de indemnizacións ós tripulantes e propietarios de buques de cerco con porto base en Galicia afectados polo plan.</p>
<p>I Plan de recuperación da sardiña ibero-atlántica</p>
<p>Artigo 2º.-Finalidade.</p>
<p>O plan ten por obxecto contribuír á recuperación da sardiña ibero-atlántica mediante unha paralización temporal da actividade extractiva coa modalidade de pesca de cerco, deste recurso.</p>
<p>Artigo 3º.-Contido e ámbito de aplicación.</p>
<p>Queda prohibida a modalidade de pesca de cerco nas augas de competencia da Comunidade Autónoma de Galicia desde o 1 ó 31 de marzo, ambos inclusive, durante o ano 2000, e desde o 15 de febreiro ó 31 de marzo, ambos inclusive, durante os anos 2001 e 2002.</p>
<p>Artigo 4º.-Incumprimento.</p>
<p>O incumprimento das obrigas contidas no artigo anterior dará lugar a responsabilidade e será sancionado de conformidade coa Lei 6/1991, do 15 de maio, de infraccións en materia de protección dos recursos marítimo-pesqueiros.</p>
<p>II</p>
<p>Indemnizacións ós tripulantes e propietarios</p>
<p>de buques de cerco</p>
<p>Artigo 5º.-Obxecto.</p>
<p>As indemnizacións teñen por obxecto compensar económicamente ós tripulantes enrolados en buques</p>
<p>de cerco e ós seus propietarios en canto se vexan directamente afectados como consecuencia da paralización temporal da súa actividade.</p>
<p>Artigo 6º.-Crédito orzamentario.</p>
<p>Estas compensacións económicas concederanse con cargo á aplicación orzamentaria que en cada un dos anos de vixencia do plan sinale a correspondente Lei de orzamentos xerais da Comunidade Autónoma.</p>
<p>No ano 2000 será con cargo á aplicación 12.03.614B.781.0 do orzamento vixente, logo da correspondente modificación orzamentaria, e cun importe máximo de 127.000.000 de pesetas polo que respecta ós tripulantes, e a 12.03.614B.772.0 cun importe máximo de 173.000.000 de pesetas polo que respecta ós propietarios de buques.</p>
<p>As medidas financiaranse con cargo ós fondos do IFOP e do Estado membro.</p>
<p>Artigo 7º.-Beneficiarios.</p>
<p>Poderán ser beneficiarios destas indemnizacións os tripulantes de buques de cerco que acrediten que estiveron enrolados neles polo menos nun período de seis meses nos doce anteriores á paralización do ano 2000, e seis antes da do 2001 e 2002, ós que lles afecte directamente a parada e non perciban prestacións por desemprego durante o tempo que dure esta.</p>
<p>Tamén poderán selo os propietarios dos barcos de cerco que foran despachados nun mínimo de seis meses nos doce anteriores á paralización de 2000, e seis antes da de 2001 e da de 2002, e que lles afecte directamente a parada.</p>
<p>Artigo 8º.-Obrigas dos beneficiarios.</p>
<p>Os beneficiarios deberán reintegrar total ou parcialmente as prestacións económicas percibidas no caso de incumprimento das condicións establecidas para a súa concesión.</p>
<p>Deberán facilitar toda a información que lle sexa requirida en relación a aquelas e someterse ás actuacións de comprobación que deba efectua-la entidade concedente así como os órganos de fiscalización e control da Comunidade Autónoma, o Estado e a Unión Europea.</p>
<p>Artigo 9º.-Indemnizacións.</p>
<p>O importe das indemnizacións estará condicionado, en todo caso, ás dispoñibilidades orzamentarias.</p>
<p>A contía máxima que se percibirá no ano 2000 por día efectivo de inactividade ou inmobilización do buque é a indicada no anexo I desta orde tanto para os tripulantes, xa sexan técnicos ou mariñeros, como para os propietarios dos buques.</p>
<p>Estes últimos poderán percibir, sen superar en ningún caso os límites establecidos no citado anexo, unha compensación se se manteñen ó corrente das cotas da Seguridade Social de tódolos seus tripulantes.</p>
<p>As contías máximas para os tripulantes serán incrementadas no ano 2001 e no 2002 nun 2% anual.</p>
<p>Artigo 10º.-Solicitudes, documentación e prazo de presentación.</p>
<p>Os tripulantes e propietarios de buques que pretendan acollerse a estas compensacións económicas deberán presentar nas delegacións territoriais ou comarcais da consellería, ou en calquera das oficinas previstas no artigo 38 da Lei 30/1992, do 26 de novembro, de réxime xurídico das administracións públicas e do procedemento administrativo común, e dentro do prazo de vinte días hábiles desde o inicio efectivo de cada parada anual, as solicitudes e documentación por triplicado exemplar que a continuación se indica e que, polo que respecta ós tripulantes, é a correspondente tanto para a concesión como para o pagamento.</p>
<p>Tripulantes.</p>
<p>a) Solicitude normalizada do anexo II.</p>
<p>b) Fotocopia cotexada do DNI.</p>
<p>c) Copia cotexada da cartilla de navegación, das follas correspondentes ós doce meses anteriores á paralización.</p>
<p>d) Certificación bancaria da conta da que sexa titular o beneficiario, ós efectos de pagamento, e na que se faga consta-lo código da entidade e da sucursal e número de conta.</p>
<p>Propietarios de buques.</p>
<p>A. Con carácter xeral.</p>
<p>a) Solicitude normalizada do anexo III.</p>
<p>b) Fotocopia cotexada do DNI.</p>
<p>c) Certificación do Rexistro Mercantil acreditativa da propiedade do buque.</p>
<p>d) Copia cotexada do rol de despachos do buque dos doce meses inmediatamente anteriores á paralización, ou certificación da capitanía marítima correspondente acreditativa dos despachos efectuados no dito período.</p>
<p>e) Declaración xurada na que se manifeste se manteñen ou non ó corrente das cotas da Seguridade Social ós seus tripulantes durante a parada biolóxica, e en caso afirmativo, o importe total destas.</p>
<p>f) Certificación bancaria da conta da que sexa titular o beneficiario, para os efectos de pagamento, e na que se faga consta-lo código da entidade e da sucursal e número de conta.</p>
<p>B. Se o barco pertence a unha persoa xurídica.</p>
<p>1. Substituirase o documento indicado na alínea A.b) anterior pola tarxeta de identificación fiscal de persoas xurídicas.</p>
<p>2. Certificación rexistral da sociedade na que se indicara, quén é o representante legal da entidade.</p>
<p>C. Se o buque pertence a unha pluralidade de persoas.</p>
<p>1. A solicitude normalizada conterá a designación dun representante e será subscrita por tódolos propietarios.</p>
<p>2. O documento indicado na alínea A deste artigo, punto b) achegarase de cada un dos propietarios da embarcación.</p>
<p>3. Da conta bancaria deberán ser titulares todos eles.</p>
<p>D. Para o pagamento das indemnizacións.</p>
<p>Os propietarios de buques, para o pagamento destas indemnizacións deberán presentar, tan pronto dispoñan de todos eles, os seguintes documentos:</p>
<p>1. Certificación da capitanía marítima correspondente acreditativa do depósito do rol de despachos do barco durante o período de paralización.</p>
<p>2. Copia cotexada dos documentos TC-1 e TC-2 do barco do período de parada biolóxica, se é o caso.</p>
<p>3. Certificacións acreditativas de que o propietario ou propietarios do barco están ó corrente das súas obrigas tributarias estatais e autonómicas e da Seguridade Social e que non teñen pendente de pagamento ningunha outra débeda, por ningún concepto, coa Administración pública da Comunidade Autónoma.</p>
<p>Artigo 11º.-Órganos de xestión e resolución.</p>
<p>A xestión destas compensacións económicas será realizada polos servicios periféricos da consellería baixo a supervisión da Dirección Xeral de Estructuras Pesqueiras e Mercados.</p>
<p>A resolución corresponde ó conselleiro de Pesca, Marisqueo e Acuicultura que a delega nos delegados territoriais da consellería, que tamén proporán o pagamento, se é o caso, logo da correspondente modificación orzamentaria de transferencia de fondos ós órganos provinciais.</p>
<p>Artigo 12º.-Prazo de resolución.</p>
<p>O prazo para dictarse a correspondente resolución será como máximo de tres meses contados a partir da data de comezo do prazo de presentación de solicitudes para os tripulantes e de cinco para os propietarios dos barcos.</p>
<p>Artigo 13º.-Notificación da resolución.</p>
<p>As resolucións dos expedientes correspondentes ós tripulantes publicaranse nos taboleiros de anuncios das delegacións territoriais e comarcais da consellería, logo de anuncio no Diario Oficial de Galicia da súa exposición ó público, e sen prexuízo dunha maior difusión a través das asociacións do sector.</p>
<p>Artigo 14º.-Modificabilidade da resolución.</p>
<p>Toda alteración das condicións tidas en conta para a concesión destas indemnizacións, e en todo caso a obtención doutras prestacións, ou axudas pola mesma causa -que son incompatibles-, dará lugar á modificación da resolución de concesión.</p>
<p>Artigo 15º.-Recursos.</p>
<p>Contra a resolución que se dicte, que pon fin á vía administrativa cabe interpoñer, con carácter potestativo, recurso de resposición perante o conselleiro de Pesca, Marisqueo e Acuicultura no prazo dun mes ou recurso contencioso administrativo perante o órgano xurisdiccional competente no prazo de dous meses contados, en ámbolos casos, a partir do día seguinte á notificación, ou se é o caso publicación, da resolución.</p>
<p>Disposicións derradeiras</p>
<p>Primeira.-Facúltase o director xeral de Recursos Mariños para o desenvolvemento da parte I desta orde, e o director xeral de Estructuras Pesqueiras e Mercados para o da parte II.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 23 de febreiro de 2000.</p>
<p>P.O. (17-12-1997, DOG nº 246, do 22)</p>
<p>Juan José Álvarez Pérez</p>
<p>Secretario xeral da Consellería de Pesca,</p>
<p>Marisqueo e Acuicultura</p>
<p>ANEXO I</p>
<p>Tripulantes</p>
<table><tbody><tr><td></td></tr>
<tr><td>Categoría profesional</td><td>Contía máxima da prima por
día de paralización efectiva</td></tr>
<tr><td></td></tr>
</tbody></table>
<table><tbody><tr><td>Técnicos:</td><td>4.121 ptas./día</td></tr>
<tr><td>Mariñeiros:</td><td>2.940 ptas./día</td></tr>
</tbody></table>
<p>Armadores</p>
<table><tbody><tr><td></td></tr>
<tr><td>Arqueo do buque en T.R.B.</td><td>Contía máxima da prima por buque
en ptas./día de paralización efectiva</td></tr>
<tr><td></td></tr>
</tbody></table>
<table><tbody><tr><td>Ata 25 T.R.B.:</td><td>3.494 ptas.+790 ptas. por T.R.B.</td></tr>
<tr><td>Máis de 25 e ata 50 T.R.B.:</td><td>4.368 ptas.+751 ptas. por T.R.B.</td></tr>
<tr><td>Máis de 50 e ata 70 T.R.B.:</td><td>11.356 ptas.+611 ptas. por T.R.B.</td></tr>
<tr><td>Máis de 70 T.R.B.:</td><td>15.374 ptas.+545 ptas. por T.R.B.</td></tr>
</tbody></table>

