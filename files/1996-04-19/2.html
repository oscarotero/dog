---
date: '1996-04-19'
id: '5922'
page: 3
number: 77
agency: CONSELLERÍA DE ECONOMÍA E FACENDA
section: I. DISPOSICIÓNS XERAIS
title: >-
  Decreto 138/1996, do 29 de marzo, polo que se modifica o artigo 9 do Decreto
  117/1994, do 4 de marzo, polo que se establece a estructura orgánica da
  Consellería de Economía e Facenda.
range: Decreto
url: 'https://www.xunta.gal/dog/Publicados/1996/19960419/Anuncio5922_gl.html'
---
<p>A nova realidade sobre a participación das comunidades autónomas nos asuntos relacionados coa Unión Europea (UE) esixe a adaptación dos órganos competentes da Xunta de Galicia ás responsabilidades derivadas deste feito.</p>
<p>A maior participación das comunidades autónomas nos asuntos europeos concrétase, fundamentalmente, nos traballos do Comité das Rexións, órgano da UE que permite a participación rexional na producción da normativa comunitaria, e nas vías de cooperación abertas entre a Administración xeral do Estado e a Administración autonómica para o tratamento dos asuntos europeos.</p>
<p>A este marco xeral hai que lles engadir, ademais, as novas responsabilidades asumidas pola Comunidade Autónoma en canto á cooperación interrexional e presencia en certos foros europeos.</p>
<p>Finalmente, faise necesario darlles adecuada resposta ás novas esixencias da UE en canto á planificación, programación e avaliación dos recursos financeiros comunitarios en termos de eficacia, economicidade e eficiencia, así como en canto á notificación e compatibilización das axudas públicas. Así mesmo, as demandas derivadas da actuación de órganos consultivos e a asunción de novas tarefas de xestión dos fondos comunitarios xustifica, aínda máis, a revisión e asignación de funcións con criterios de minimización do custo financeiro da dita adaptación.</p>
<p>Por todo iso, co obxecto de actualizar por tales motivos a organización da Dirección Xeral de Planificación Económica e Relacións coa Unión Europea contida no Decreto 117/1994, do 4 de marzo, polo que se establece a estructura orgánica da Consellería de Economía e Facenda, procede a modificación do seu artigo 9 nos termos que na parte dispositiva se indican.</p>
<p>Na súa virtude, por proposta do conselleiro de Economía e Facenda, logo dos informes da Inspección Xeral de Servicios e da Dirección Xeral de Presupostos e trala deliberación do Consello da Xunta de Galicia na súa reunión do vintenove de marzo de mil novecentos noventa e seis,</p>
<p>DISPOÑO:</p>
<p>Artigo único</p>
<p>Modifícase o artigo 9 do Decreto 117/1994, do 4 de marzo, polo que se establece a estructura orgánica da Consellería de Economía e Facenda, que queda redactado do seguinte modo:</p>
<p>«Artigo 9º.</p>
<p>Correspóndenlle á Dirección Xeral de Planificación Económica e Relacións coa Unión Europea as seguintes funcións:</p>
<p>a) O exercicio de tódalas competencias que o Estatuto de autonomía lle atribúe á Comunidade Autonóma en materia de planificación económica.</p>
<p>b) A coordinación coa Dirección Xeral de Presupostos para efectos da repercusión da planificación económica na elaboración dos orzamentos. Así mesmo, o seguimento de actuacións de política económica da Administración autonómica.</p>
<p>c) A relación sobre materias relativas á Unión Europea (UE) e á política económica, tanto no ámbito da Comunidade Autónoma como doutras administracións, a través dos órganos colexiados de coordinación que corrrespondan ou das diversas comisións sectoriais establecidas. Así mesmo, o mantemento de relacións con outras administracións públicas e cos sectores socioeconómicos en canto se refire ó seguimento das súas actuacións investidoras, e co Consello Económico e Social de Galicia.</p>
<p>d) A coordinación e impulso de actuacións da Administración autonómica en materias relacionadas coas políticas rexionais e sectoriais da UE, así como das referentes ás organizacións rexionais europeas.</p>
<p>e) O seguimento do impacto económico a medio prazo das políticas comunitarias e, en particular, da política de competencia no que concirne ás axudas públicas.</p>
<p>f) A elaboración de análises e estudios sobre o impacto territorial da actividade económica en xeral e do gasto público en particular, así como, se é o caso, a instrumentación de propostas para a corrección dos desequilibrios rexionais.</p>
<p>g) A coordinación das relacións coa Administración xeral do Estado e coa local e, se é o caso, coa europea, en materias de coordinación de investimentos en canto á programación a medio prazo.</p>
<p>A Dirección Xeral de Planificación Económica e Relacións coa Unión Europea estará integrada polas seguintes unidades, que exercerán as funcións que se indican:</p>
<p>1. A Subdirección Xeral de Planificación Económica, que terá ó seu cargo:</p>
<p>a) A realización e dirección de estudios e traballos conducentes á elaboración, seguimento, actualización e implementación da programación económica a medio prazo.</p>
<p>b) A análise dos planos sectoriais e dos orzamentos das administracións públicas en relación coa programación a medio prazo da Xunta de Galicia.</p>
<p>c) A planificación e avaliación das intervencións comunitarias, así como a tramitación e seguimento de axudas públicas ante a Comisión da UE para os efectos do previsto no artigo 93 do Tratado Constitutivo da Comunidade Económica Europea (CEE).</p>
<p>A Subdirección Xeral de Planificación Económica contará con tres servicios:</p>
<p>1.1. O Servicio de Metodoloxía e Planificación, que exercerá as seguientes funcións:</p>
<p>a) A aplicación de métodos e indicadores para a planificación económica anual e plurianual e a avaliación do impacto das medidas económicas na economía galega.</p>
<p>b) A instrumentación dos acordos sobre a planificación económica rexional dos órganos colexiados de coordinación competentes nesta materia.</p>
<p>c) En particular, a elaboración de informes e a actuación administrativa derivada da Secretaría Técnica da Comisión Delegada para Asuntos Económicos e da adscrición do Consello Económico e Social de Galicia á Consellería de Economía e Facenda.</p>
<p>1.2. O Servicio de Intervencións Comunitarias, que exercerá as seguintes funcións:</p>
<p>a) A participación na planificación das intervencións comunitarias.</p>
<p>b) A avaliación previa, de seguimento e posterior á súa execución, de tódalas formas de intervencións comunitarias dentro da política rexional.</p>
<p>c) A elaboración de propostas para o aproveitamento dos recursos financeiros provenientes das restantes políticas comunitarias con posible incidencia rexional.</p>
<p>d) A tramitación e seguimento das axudas públicas, en relación co previsto no artigo 93 do Tratado Constitutivo da CEE, para unha correcta aplicación da política rexional comunitaria.</p>
<p>1.3. O Servicio de Estudios e Conxuntura Económica, que exercerá as seguintes funcións:</p>
<p>a) A creación, mantemento e aplicación das bases de datos de conxuntura económica en coordinación co Instituto Galego de Estatística.</p>
<p>b) A análise e avaliación de estimacións e previsións regulares sobre o comportamento da economía galega, especialmente da evolución do PIB rexional e dos seus compoñentes básicos.</p>
<p>2. A Subdirección Xeral de Coordinación de Investimentos, que terá ó seu cargo:</p>
<p>a) A formulación de instruccións para a coordinación da programación dos proxectos de investimentos da Xunta de Galicia e, en particular, dos que configuran o Fondo de Compensación Interterritorial (FCI), Fondos Estructurais, Fondo de Cohesión e Iniciativas Comunitarias da Unión Europea, así como a programación e xestión do Fondo de Cooperación Local (FCL).</p>
<p>b) A participación e representación, compartidas cos órganos sectoriais da Administración autonómica, nos órganos e comités de seguimento relativos ós fondos citados no apartado anterior.</p>
<p>c) O seguimento e certificación dos investimentos cofinanciados cos ditos fondos, ante as correspondentes administracións, para os respectivos reembolsos á Comunidade Autónoma.</p>
<p>A Subdirección Xeral de Coordinación de Investimentos contará con tres servicios:</p>
<p>2.1. O Servicio de Cooperación Local, que exercerá as seguintes funcións:</p>
<p>a) O deseño da normativa reguladora do FCL, en canto non estea atribuída a outros centros directivos.</p>
<p>b) Os traballos de secretaría da Comisión Galega de Cooperación Local, órgano rector do FCL.</p>
<p>c) A xestión dos expedientes do FCL, así como a coordinación entre as distintas administracións para estes efectos.</p>
<p>2.2. O Servicio de Xestión de Fondos, que exercerá as seguintes funcións:</p>
<p>a) A coordinación da programación e da xestión do FCI, FEDER, FEOGA e Fondo de Cohesión.</p>
<p>b) A xestión e tramitación ante a Administración xeral do Estado e ante a UE dos reembolsos dos fondos citados no apartado anterior.</p>
<p>2.3. O Servicio de Xestión de Investimentos, que exercerá as seguintes funcións:</p>
<p>a) O seguimento da execución das actuacións investidoras das administracións públicas en Galicia.</p>
<p>b) A coordinación da programación e da xestión do Fondo Social Europeo (FSE), do Instrumento Financeiro de Orientación da Pesca (IFOP) e das Iniciativas Comunitarias.</p>
<p>c) A xestión e tramitación ante a Administración xeral do Estado e ante a UE dos reembolsos dos fondos citados no apartado anterior.</p>
<p>3. A Subdirección Xeral de Asuntos relacionados coa Unión Europea, que terá ó seu cargo:</p>
<p>a) A dirección técnica das actuacións derivadas da participación de Galicia nos órganos e institucións da UE e nas organizacións rexionais de ámbito europeo, en particular no Comité das Rexións, así como a xestión de todos aqueles asuntos que, relacionados coa UE, requiran unha actuación coordinada coa Administración xeral do Estado e, se fora o caso, coas institucións comunitarias.</p>
<p>b) A coordinación das actividades de información e de difusión levadas a cabo no ámbito da Administración autonómica que contribúan ó mellor coñecemento das institucións e das políticas comunitarias e á mellor utilización dos instrumentos que ofrecen.</p>
<p>c) A coordinación das actividades de colaboración que a Administración autonómica leve a cabo con entidades públicas e privadas en materias relacionadas coa Unión Europea.</p>
<p>A Subdirección Xeral de Asuntos Relacionados coa Unión Europea contará con dous servicios:</p>
<p>3.1. O Servicio de Acción Exterior, que exercerá as seguintes funcións:</p>
<p>a) Asegura-la participación e a representación, se é o caso, da Comunidade Autónoma nas institucións e órganos da UE e nos foros interrexionais de ámbito europeo nos que Galicia estea integrada.</p>
<p>b) Seguimiento das relacións de ámbito bilateral entre Galicia e outras rexións estranxeiras de estados pertencentes á UE e da participación en programas multilaterais e bilaterais de cooperación interrexional.</p>
<p>c) Asegura-la participación da Comunidade Autónoma nos mecanismos de cooperación coa Administración xeral do Estado para o tratamento dos asuntos relacionados coa UE.</p>
<p>3.2. O Servicio de Cooperación Institucional, que exercerá as seguintes funcións:</p>
<p>a) Asegura-la coordinación entre os órganos da Administración autonómica nos asuntos relativos á Unión Europea e cooperar tecnicamente nas acti</p>
<p>vidades de colaboración entre a Administración autonómica e outras entidades públicas e privadas no mesmo ámbito.</p>
<p>b) Seguimento e información sobre programas comunitarios de interese para a Comunidade Autónoma.</p>
<p>c) Organización de actividades de difusión que contribúan ó mellor coñecemento das institucións e políticas comunitarias e, en xeral, do proceso de integración europea e facilitar información sobre temas relativos á UE».</p>
<p>Disposición derrogatoria</p>
<p>Queda derrogado o artigo 9 do Decreto 117/1994, do 4 de marzo, polo que se establece a estructura orgánica da Consellería de Economía e Facenda, así como cantas disposicións de igual ou inferior rango se opoñan ó previsto neste decreto.</p>
<p>Disposicións derradeiras</p>
<p>Primeira.-Autorízase o conselleiro de Economía e Facenda para dicta-las disposicións necesarias para a execución e desenvolvemento deste decreto.</p>
<p>Segunda.-Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, vintenove de marzo de mil novecentos noventa e seis.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>
<p>9602966</p>

