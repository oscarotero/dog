---
date: '2000-04-07'
id: 7B22
page: 4
number: 69
agency: 'CONSELLERÍA DE PESCA, MARISQUEO E ACUICULTURA'
section: I. DISPOSICIÓNS XERAIS
title: >-
  Orde do 21 de marzo de 2000 pola que se modifica a dotación orzamentaria
  establecida na Orde do 29 de novembro de 1996, pola que se desenvolve o
  Decreto 155/1996, do 9 de maio, polo que se regulan os horarios do persoal
  adscrito ó Servicio de Protección de Recursos da Consellería de Pesca,
  Marisqueo e Acuicultura.
range: Orde
url: 'https://www.xunta.gal/dog/Publicados/2000/20000407/Anuncio7B22_gl.html'
---
<p>O Decreto 155/1996, do 9 de maio, establece a regulación dos horarios do persoal adscrito ó Servicio de Protección de Recursos da Consellería de Pesca, Marisqueo e Acuicultura, regulando a xornada de traballo e, de xeito xenérico, o réxime de quendas e o dereito a compensacións económicas por mor das características do servicio.</p>
<p>Para a concreción destas medidas, o artigo 2 do decreto remite a unha orde da Consellería de Pesca, Marisqueo e Acuicultura que fixará os horarios ós que deben axustarse as quendas de traballo. Así mesmo, especificará as compensacións económicas derivadas do réxime especial de traballo deste persoal e os órganos encargados da programación das quendas o do control horario.</p>
<p>En virtude do anterior publicouse a Orde do 29 de novembro de 1996, que no seu artigo 8 establece que a aplicación orzamentaria do complemento de productividade que retribúe a actividade extraordinaria que regula a dita orde quedará limitada ás dotacións orzamentarias iniciais que anualmente se establezan para a consellería, fixando para o exercicio de 1996 a cantidade en sesenta millóns de pesetas.</p>
<p>Por resolución da Consellería da Presidencia e Administración Pública do 8-10-1999, (DOG nº 202, do 19), ordénase a publicación do acordo do Consello da Xunta de Galicia do 7 de outubro de 1999, polo que se aproba a nova relación do posto de traballo da Consellería de Pesca, Marisqueo e Acuicultura; na citada RPT inclúense 10 novos postos de traballo dependentes da base do Servicio de Protección de Recursos en Muxía (A Coruña), ós que lles é de aplicación o Decreto 155/1996, do 9 de maio e a Orde do 29 de novembro de 1996.</p>
<p>Polo exposto anteriormente, en virtude do establecido na disposición derradeira segunda do Decreto 155/1996, do 9 de maio,</p>
<p>DISPOÑO:</p>
<p>Artigo único.-Modifícase o artigo 8, derradeiro parágrafo, da Orde do 29 de novembro de 1996, pola que se desenvolve o Decreto 155/1996, do 9 de maio, que queda redactado do xeito seguinte:</p>
<p>«A dotación orzamentaria do complemento de productividade regulado por esta orde establécese en sesenta e nove millóns de pesetas».</p>
<p>Disposición derradeira</p>
<p>Esta orde terá vigor a partir do día seguinte ó da súa publicación no DOG; sen embargo, o seu contido económico será aplicable desde o un de xaneiro de dous mil.</p>
<p>Santiago de Compostela, 21 de marzo de 2000.</p>
<p>Amancio Landín Jaráiz</p>
<p>Conselleiro de Pesca, Marisqueo e Acuicultura</p>

