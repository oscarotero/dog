---
date: '1997-06-30'
id: 835E
page: 6341
number: 124
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 157/1997, do 29 de maio, polo que se declara a urxente ocupación, para
  efectos de expropiación forzosa, polo Concello de Moeche (A Coruña), dos bens
  e dereitos necesarios para a realización das obras do proxecto de construcción
  dunha nova casa do concello.
range: Decreto
url: 'https://www.xunta.gal/dog/Publicados/1997/19970630/Anuncio835E_gl.html'
---
<p>O Concello de Moeche (A Coruña), en sesión celebrada o día 3 febreiro de 1997, acordou aproba-lo proxecto de construcción dunha nova casa do concello e na mesma sesión acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ó abeiro do disposto no artigo 52 da Lei de expropiación forzosa. O concello remitiu a documentación complementaria para a correcta tramitación do expediente con data de entrada no rexistro xeral da Consellería de Xustiza, Interior e Relacións Laborais o día 10 de abril de 1997 baixo o número 4681.</p>
<p>Os bens nos que se concreta a declaración de urxente ocupación están determinados no expediente que se someteu a información pública.</p>
<p>A Dirección Xeral de Calidade Medioambiental e Urbanismo da Consellería de Política Territorial, Obras Públicas e Vivenda emitiu informe favorable. O dito informe tivo entrada no rexistro xeral da Consellería de Xustiza, Interior e Relacións Laborais o día 9 de maio 1997, nº 6113.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, porque son os terreos idóneos para a construcción dunha nova casa do Concello, construcción permitida urbanisticamente, xustificando a urxencia no estado</p>
<p>lamentable no que se atopa a actual casa do Concello, que carece das mínimas condicións de salubridade e seguridade, que fan precisa a utilización do procedemento de urxencia, e igualmente debido á necesidade de dispor de terreos con celeridade para consegui-lo cofinanciamento do proxecto por outras administracións, dentro deste exercicio orzamentario.</p>
<p>A competencia para a declaración da urxente ocupación correspóndelle ó Consello da Xunta de Galicia segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude, e por proposta do conselleiro de Xustiza, Interior e Relacións Laborais e logo de deliberación do Consello da Xunta de Galicia na súa reunión do día vintenove de maio de mil novecentos noventa e sete,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a urxente ocupación, polo Concello de Moeche (A Coruña) para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto de construcción dunha nova casa do concello.</p>
<p>Santiago de Compostela, vintenove de maio de mil novecentos noventa e sete.</p>
<p>Manuel Fraga Iribarne</p>
<p>Presidente</p>
<p>Jesús C. Palmou Lorenzo</p>
<p>Conselleiro de Xustiza, Interior e Relacións Laborais</p>
<p>5054</p>

