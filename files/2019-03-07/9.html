---
date: '2019-03-07'
id: G0534-260219-0001
page: 12936
number: 47
agency: 'Consellería de Educación, Universidade e Formación Profesional'
section: IV. Oposicións e concursos.
title: >-
  ORDE do 21 de febreiro de 2019 pola que se anuncia convocatoria pública para a
  provisión, polo sistema de libre designación, dun posto de traballo vacante
  nesta consellería.
range: Orde
url: >-
  https://www.xunta.gal/dog/Publicados/2019/20190307/AnuncioG0534-260219-0001_gl.html
---
<p>De conformidade co establecido no artigo 92 da Lei 2/2015, do 29 de abril, do emprego público de Galicia, e no artigo 16 do Decreto 93/1991, do 20 de marzo, polo que se aproba o Regulamento de provisión de postos de traballo, promoción profesional e promoción interna, e no uso das atribucións conferidas polo artigo 17.2.c) da citada lei, esta consellería</p>
    <h2>DISPÓN:</h2>
    <p>Primeiro. Anunciar a convocatoria para cubrir, polo sistema de libre designación, o posto de traballo que se indica no anexo I desta orde.</p>
    <p>Segundo. Poderá concorrer a ela o persoal funcionario de carreira que reúna os requisitos que para o posto de traballo se sinalan no anexo I.</p>
    <p>Terceiro. As solicitudes para participar nesta convocatoria presentaranse no Rexistro Xeral da Xunta de Galicia (Edificio Administrativo San Caetano, Santiago de Compostela), na súas xefaturas territoriais ou por calquera dos medios que establece o artigo 16 da Lei 39/2015, do 1 de outubro, do procedemento administrativo común das administracións públicas, no prazo de quince días contados a partir do seguinte ao da publicación desta orde no <em>Diario Oficial de Galicia</em>, segundo o modelo que se inclúe no anexo II.</p>
    <p>Cuarto. Os/as aspirantes deberán xuntar coa súa petición un <em>curriculum vitae</em> e xustificar, mediante certificación ou copia compulsada dos documentos acreditativos, os méritos que aleguen.</p>
    <p>Quinto. A Consellería de Educación, Universidade e Formación Profesional resolverá esta convocatoria. No caso de que resulte seleccionado/a para ocupar o posto de traballo que se relaciona no anexo I desta orde un/unha funcionario/a con destino noutras administracións públicas, requirirase o informe favorable do departamento onde preste servizos, considerándose favorable de non emitirse no prazo de quince días, conforme o previsto no artigo 67 do Real decreto 364/1995, do 10 de marzo, e demais disposicións concordantes.</p>
    <p>Unha vez tramitado o seu traslado a esta comunidade autónoma, adxudicaráselle o posto para o cal foi seleccionado/a. Se no prazo de dous meses, a partir da publicación no <em>Diario Oficial de Galicia</em> da orde pola que se resolva a convocatoria, o/a funcionario/a seleccionado/a non se pode incorporar a Comunidade Autónoma, considerarase deserto o posto e poderase proceder de novo á súa provisión.</p>
    <p>Sexto. A resolución desta convocatoria farase pública no <em>Diario Oficial de Galicia</em> e poderase declarar deserto o posto de traballo, de considerarse oportuno.</p>
    <p>Sétimo. O prazo de toma de posesión do posto adxudicado será de tres días hábiles se non implica cambio de residencia, ou de sete días hábiles se comporta cambio de residencia. Cando o/a adxudicatario/a do posto obteña coa súa toma de posesión o reingreso ao servizo activo, o prazo de toma de posesión será de vinte días hábiles.</p>
    <p>O prazo posesorio empezará a contarse a partir do día seguinte ao do cesamento, que se deberá producir dentro dos tres días hábiles seguintes ao da publicación da resolución no <em>Diario Oficial de Galicia</em>, ou desde a data en que se comunique a resolución do traslado á Comunidade Autónoma, para o caso de persoal funcionario doutras administracións públicas.</p>
    <p>Se a resolución comporta o reingreso ao servizo activo, o prazo de toma de posesión empezará a contar desde o día seguinte ao da publicación da resolución no <em>Diario Oficial de Galicia</em>.</p>
    <p>Oitavo. Contra esta orde, que pon fin á vía administrativa, as persoas interesadas poderán formular con carácter potestativo un recurso de reposición, ante a conselleira de Educación, Universidade e Formación Profesional, no prazo dun mes contado desde o día seguinte ao da súa publicación no <em>Diario Oficial de Galicia</em>, de conformidade co establecido na Lei 39/2015, do 1 de outubro, do procedemento administrativo común das administracións públicas, ou poderán formular directamente recurso contencioso-administrativo, ante o xulgado do contencioso-administrativo competente, no prazo de dous meses contados a partir da mesma data, segundo o establecido na Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 21 de febreiro de 2019</p>
    <footer><p>A conselleira de Educación, Universidade e Formación Profesional<br>P.D. (Orde do 5.12.2018, DOG núm. 243, do 21 de decembro)<br>José Manuel Pinal Rodríguez<br>Director xeral de Centros e Recursos Humanos</p></footer>
    <h2>ANEXO I</h2>
    <p>Denominación do posto: subdirector/a xeral de Ordenación e Innovación Educativa e Formación do Profesorado.</p>
    <p>Código do posto: ED.601.00.001.15770.001.</p>
    <p>Dependencia: Dirección Xeral de Educación, Formación Profesional e Innovación Educativa.</p>
    <p>Localidade: Santiago de Compostela.</p>
    <p>Grupo: A1.</p>
    <p>Nivel: 30.</p>
    <p>Corpo ou escala: xeral/docente.</p>
    <p>Complemento específico: 22.318,80 euros.</p>
    <p>Tipo de adscrición: A17.</p>
    <p>Formación específica: 640.</p>
    <p>Descrición dos códigos:</p>
    <p>A17 Adscrición indistinta a funcionarios da Xunta de Galicia, Estado e CC.AA. e persoal docente con destino na Comunidade Autónoma de Galicia.</p>
    <p>640 Para persoal doutra Administración, curso de perfeccionamento de galego (requisito indispensable).</p>

