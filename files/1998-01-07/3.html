---
date: '1998-01-07'
id: 8E4E
page: 107
number: 3
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 11 de decembro de 1997, da Delegación Provincial de Pontevedra,
  pola que se dispón o rexistro, depósito e publicación, no Diario Oficial de
  Galicia, do convenio colectivo da empresa Intercao, S.L.
range: Resolución
url: 'https://www.xunta.gal/dog/Publicados/1998/19980107/Anuncio8E4E_gl.html'
---
<p>Visto o expediente do convenio colectivo para a empresa Intercao, S.L., que tivo entrada nesta delegación provincial o día 5-9-1997, subscrito en representación da parte económica pola representación da emrpesa, e da parte social, polo delegado de persoal, end ata 18-6-1997, de conformidade co dispsoto no artigo 90.2º e 3º do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia en materia de traballo, esta delegación provincial,</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo desta delegación provincial, e a notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Vigo, 11 de decembro de 1997.</p>
<p>Antonio Coello Bufill</p>
<p>Delegado provincial de Pontevedra</p>
<p>Convenio colectivo de Intercao, S.L.</p>
<p>Artigo 1º.-Unidades de negociación.</p>
<p>A representación das partes que negociaron, aprobaron e subscribiron o texto deste convenio estivo constituída do seguinte xeito:</p>
<p>-Pola parte económica:</p>
<p>Alfonso J. Alonso Rodríguez, como administrador da empresa.</p>
<p>-Pola parte social:</p>
<p>Antonio Lobariñas Álvarez, delegado de persoal.</p>
<p>Artigo 2º.-Ámbito de aplicación.</p>
<p>O presente convenio regulará as relacións laborais da empresa Intercao, S.L. e afecta a todo o persoal pertencente actualmente ó cadro, así como ós traballadores que ingresen durante a súa vixencia.</p>
<p>Artigo 3º.-Vixencia. Denuncia.</p>
<p>O presente convenio terá unha vixencia de dous anos; entrará en vigor a partir do día 1 de xaneiro de 1997 e finalizará o día 31 de decembro de 1998. Prorrogarase tacitamente por períodos anuais, salvo denuncia de calquera das partes, con tres meses de anticipación, como mínimo, á data da súa terminación.</p>
<p>A dita denuncia deberase facer por escrito dirixido á outra parte afectada polo convenio.</p>
<p>Artigo 4º.-Compensación e absorción.</p>
<p>As melloras contidas neste convenio unicamente poderán ser absorbidas ou compensadas por aquelas melloras legais ou regulamentarias que no futuro se establezan, consideradas en cómputo global e anual.</p>
<p>Artigo 5º.-Xornada de traballo.</p>
<p>Establécese unha xornada laboral anual de 1.743,75 horas de traballo efectivo, distribuídas de luns a venres de 7.30 a 15.30 horas, cun descanso de 15 minutos para bocadillo a cargo da empresa.</p>
<p>Artigo 6º.-Horas extraordinarias.</p>
<p>Devengaranse horas extraordinarias cando as necesidades de traballo o requiran, como reparar sinistros e outros danos extraordinarios e urxentes, así como caso de risco de perda de materia prima ou productos terminados, por períodos punta de producción, ausencias imprevistas, cambios de quenda ou outras circunstancias de carácter estructural.</p>
<p>Artigo 7º.-Permisos retribuídos.</p>
<p>O traballador, avisado coa posible anticipación e xustificándoo adecuadamente, poderá faltar ó traballo, con dereito a remuneración, por algún dos motivos e durante o tempo que a seguir se expón:</p>
<p>a) Por matrimonio: 15 días naturais.</p>
<p>b) Por falecemento do cónxuxe, parella estable, pais ou fillos: 5 días naturais.</p>
<p>c) Por falecemento de irmáns, pais políticos, avós ou netos: 3 días naturais.</p>
<p>d) Por enfermidade grave do cónxuxe, parella estable, pais, fillos ou irmáns, e por nacemento de fillo: 3 días naturais.</p>
<p>Se cómpre o desprazamento a outras localidades nos casos c) e d), o permiso incrementarase un día.</p>
<p>Artigo 8º.-Vacacións.</p>
<p>Constarán de 30 días naturais, e para o seu desfrute poderase pacta-lo seu fraccionamento, de común acordo.</p>
<p>Polo menos un período de 15 días deberase desfrutar de xeito continuado.</p>
<p>Artigo 9º.-Salarios base.</p>
<p>Para o ano 1997 establécese un salario resultante de lles incrementar ós vixentes ata o 31-12-1996 cinco mil pesetas mensuais.</p>
<p>Os salarios así establecidos quedan reflectidos na táboa salarial que figura como anexo deste convenio, que serán as bases de cómputo para as restantes percepcións de índole salarial.</p>
<p>Para 1998 establécense os salarios en función de incrementa-los de 1997 co índice de prezos previsto polo Goberno para 1998.</p>
<p>Artigo 10º.-Antigüidade.</p>
<p>Os traballadores ó servicio da empresa afectada polo presente convenio percibirán como premio de antigüidade dez trienios ó 6% do salario base de cada un deles. Para este efecto, computaranse os períodos de aprendizaxe.</p>
<p>O módulo para o cálculo e o aboamento do complemento persoal de antigüidade será o último salario base percibido polo traballador. Este premio quedará suxeito nos seus límites á normativa de rango superior que se puidese establecer.</p>
<p>O comezo do seu aboamento terá lugar desde o primeiro día do propio mes do seu cumprimento.</p>
<p>Se existise persoal fixo de campaña, desfrutará destes incrementos pero computándose cada 12 meses de campaña por un trienio.</p>
<p>Artigo 11º.-Pagas extraordinarias.</p>
<p>As gratificacións extraordinarias aboaranse nos meses de xullo e decembro e consistirán nunha mensualidade de salario base máis antigüidade cada unha delas.</p>
<p>Estas gratificacións faránselle efectivas ó traballador que ingresase no transcurso do ano ou cesase durante el, en proporción ó tempo traballado, para o cal, para</p>
<p>os traballadores que teñan polo menos dous anos de antigüidade na empresa, a fracción do mes computarase como unidade completa.</p>
<p>Artigo 12º.-Participación en beneficios.</p>
<p>Con carácter de participación en beneficios, a empresa aboaralles ós seus traballadores unha gratificación equivalente a 30 días de salario base máis a antigüidade correspondente, o pagamento da cal se efectuará na segunda quincena de febreiro.</p>
<p>Esta gratificación percibiraa todo o persoal da empresa, incluídos aqueles traballadores que ingresen ou cesen nela durante o ano, os que, cos eventuais ou interinos, a percibirán en proporción ó tempo traballado.</p>
<p>Artigo 13º.-Suplido de gastos de transporte.</p>
<p>Tódolos traballadores afectados polo presente convenio terán dereito á percepción dun plus de transporte na contía de 10.562 pesetas mensuais, descontándose a parte proporcional dos días de falta ó traballo mediante a seguinte fórmula:</p>
<p>10.562</p>
<p>--------------------------------- x nº días de faltas</p>
<p>nº días laborables/mes</p>
<p>As cantidades percibidas por este concepto non terán a consideración de salario para ningún efecto, polo que non se computarán para o caso de antigüidade, gratificacións extraordinarias, vacacións, etc.</p>
<p>O persoal de vendas que realice a súa tarefa con vehículo propio, así recoñecido pola dirección, percibirá a cantidade compensatoria de 22 pesetas por quilómetro percorrido.</p>
<p>Artigo 14º.-Quebranto de moeda.</p>
<p>O persoal que habitualmente efectúa pagamentos e cobramentos de facturas percibirá por este concepto a cantidade de 12.768 pesetas mensuais.</p>
<p>Artigo 15º.-Novas categorías laborais.</p>
<p>Sereno: é o profesional contratado para efectua-las funcións propias de vixilancia. A súa contratación realizarase especificamente para realiza-la xornada nocturna, e o salario correspondente fíxase tendo en conta esta circunstancia.</p>
<p>Secretario de dirección: a súa función administrativa de asistencia á dirección comprenderá, ademais das delegacións de funcións desta, o labor de coordinación dos mandos intermedios e dirección, así como as actividades de representatividade e de relacións comerciais propias deste nivel xerárquico (asimilable a oficial de 1ª administrativo).</p>
<p>Caixeiro: o seu cometido é realizar cobramentos e pagamentos na fábrica, de acordo coas normas que sobre o particular ten establecidas a empresa ou que poida establecer, emanándolle as ordes do órgano superior administrativo. Deberá efectua-los apuntamentos de caixa e face-las anotacións nos libros auxiliares do movemento diario.</p>
<p>Degustador: é o profesional que efectúa a publicidade dos artigos da empresa nos establecementos comerciais onde se necesita efectua-la promoción deles.</p>
<p>Licenciado: é aquel traballador que, sendo licenciado por calquera das facultades dunha universidade, realiza o seu traballo precisamente relacionado coa súa titulación e en consonancia con ela.</p>
<p>Artigo 16º.-Enfermidade ou accidente.</p>
<p>Os traballadores que padezan enfermidade percibirán desde o primeiro día e durante o prazo de seis meses o complemento necesario para que, sumado ás prestacións da Seguridade Social, alcance o 100 por 100 do seu salario base máis antigüidade, nos casos seguintes:</p>
<p>a) En tódolos supostos que requiran hospitalización.</p>
<p>b) Nas enfermidades de máis de 20 días consecutivos de duración.</p>
<p>No caso de a incapacidade se derivar dun accidente de traballo, o prazo de seis meses ampliarase a un ano, aboándoselle ó 100% en tódolos supostos desde o primeiro día.</p>
<p>Os traballadores deberán presenta-los xustificantes médicos na oficina da empresa dentro dos prazos establecidos regulamentariamente.</p>
<p>Artigo 17º.-Xubilación anticipada.</p>
<p>De conformidade coa normativa vixente sobre a materia, e en atención ós posibles efectos que, para palia-lo paro, puidese ter, os asinantes deste convenio acordan a posibilidade de xubilación ó cumpriren os 64 anos os traballadores que así o soliciten, comprometéndose a empresa á contratación simultánea de traballadores novos ou receptores do seguro de desemprego en número igual ó das xubilacións anticipadas que se pacten, con contrato de igual natureza que os que se substitúen.</p>
<p>Artigo 18º.-Equipo de protección persoal.</p>
<p>Os labores de limpeza que requiran calzado especial estarán dotados de dous pares de botas que se lle asignarán a cada operario/a por ano natural.</p>
<p>O persoal de fabricación será provisto de:</p>
<p>-2 uniformes (bata, mandís, cofias) ó ano, ó persoal feminino.</p>
<p>-2 fundas ó persoal masculino.</p>
<p>-Luvas especiais nos casos en que se requiran.</p>
<p>Artigo 19º.-Garantía ad personam.</p>
<p>As condicións pactadas neste convenio enténdense sempre con este carácter de mínimas, e deben ser respectadas as condicións de todo tipo que veñen desfrutando os traballadores en canto sexan máis beneficiosas que as aquí establecidas, consideradas estas en cómputo global e anual.</p>
<p>Artigo 20º.-Axuda por xubilación.</p>
<p>Ó se producir a baixa na empresa por xubilación dun traballador con máis de vinte anos de servicio nela, recibirá desta o importe íntegro dunha mensualidade de salario real.</p>
<p>Artigo 21º.-Traballo nocturno.</p>
<p>Os traballadores que sexan contratados para traballaren na quenda de noite (de 22 horas p.m. a 6 horas a.m.) percibirán a retribución que se pacte, coa excepción do sereno á que se refire o artigo 15º.</p>
<p>No caso de traballadores doutras quendas (xa sexa mañá ou tarde), cando a súa xornada habitual se cambie á quenda de noite, estes percibirán un incremento do 25% no seu salario base.</p>
<p>Artigo 22º.-Comisión paritaria.</p>
<p>Para a interpretación das cláusulas deste convenio, a comisión paritaria estará formada por dous representantes da empresa e dous representantes dos traballadores, entre os que estarán os compeñentes da comisión negociadora.</p>
<p>Vigo, 7 de xullo de 1997.</p>
<p>ANEXO</p>
<p>Táboa de salarios</p>
<table><tbody><tr><td></td></tr>
<tr><td></td></tr>
<tr><td>Categorías</td><td>Salario
base
mensual</td></tr>
<tr><td></td></tr>
</tbody></table>
<table><tbody><tr><td>-Técnicos titulados:</td></tr>
<tr><td>Licenciado</td><td>110.595</td></tr>
<tr><td>Perito</td><td>105.455</td></tr>
<tr><td>-Técnicos non titulados:
Encargado xeral</td><td>100.420</td></tr>
<tr><td>Mestre de fabricación</td><td>100.420</td></tr>
<tr><td>-Administrativos:</td></tr>
<tr><td>Xefe administrativo de 1ª</td><td>110.595</td></tr>
<tr><td>Xefe administrativo de 2ª</td><td>105.455</td></tr>
<tr><td>Técnicos en custos</td><td>95.251</td></tr>
<tr><td>Oficial de 1ª</td><td>95.251</td></tr>
<tr><td>Secretario de dirección</td><td>91.383</td></tr>
<tr><td>Oficial de 2ª</td><td>87.063</td></tr>
<tr><td>Caixeiro</td><td>87.063</td></tr>
<tr><td>Auxiliar</td><td>76.574</td></tr>
<tr><td></td></tr></tbody></table>
<table><tbody><tr><td></td></tr>
<tr><td></td></tr>
<tr><td>Categorías</td><td>Salario
base
mensual</td></tr>
<tr><td></td></tr>
</tbody></table>
<table><tbody><tr><td>Persoal mercantil:</td></tr>
<tr><td>Xefe de vendas</td><td>105.455</td></tr>
<tr><td>Viaxante e vendedor</td><td>85.636</td></tr>
<tr><td>Corredor de praza</td><td>81.889</td></tr>
<tr><td>Persoal de producción:</td></tr>
<tr><td>Oficial de 1ª</td><td>86.905</td></tr>
<tr><td>Oficial de 2ª</td><td>83.579</td></tr>
<tr><td>Axudante</td><td>77.088</td></tr>
<tr><td>Formación maior 18 anos</td><td>75.900</td></tr>
<tr><td>Subalternos:</td></tr>
<tr><td>Almaceneiro</td><td>78.670</td></tr>
<tr><td>Cobrador</td><td>78.670</td></tr>
<tr><td>Basculador-pesador</td><td>78.670</td></tr>
<tr><td>Porteiro</td><td>78.670</td></tr>
<tr><td>Sereno</td><td>76.656</td></tr>
<tr><td>Persoal de limpeza</td><td>75.900</td></tr>
<tr><td>Ordenanza</td><td>75.900</td></tr>
<tr><td>persoal de acabado, envasado e empaquetado</td></tr>
<tr><td>Oficial de 1ª</td><td>77.164</td></tr>
<tr><td>Oficial de 2ª</td><td>76.373</td></tr>
<tr><td>Axudante</td><td>76.373</td></tr>
<tr><td>Persoal de oficios auxiliares:</td></tr>
<tr><td>Oficial de 1ª</td><td>86.905</td></tr>
<tr><td>Oficial de 2ª</td><td>83.580</td></tr>
<tr><td>Peón</td><td>75.900</td></tr>
<tr><td>Degustadora</td><td>85.636</td></tr>
<tr><td>Aprendiz, 17</td><td>47.497</td></tr>
<tr><td></td></tr></tbody></table>
<p>10443</p>

