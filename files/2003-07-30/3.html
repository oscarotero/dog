---
date: '2003-07-30'
id: 17D16
page: 9
number: 146
agency: 'CONSELLERÍA DE ASUNTOS SOCIAIS, EMPREGO E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 321/2003, do 18 de xullo, polo que se determina o calendario laboral
  para o ano 2004 na Comunidade Autónoma de Galicia.
range: Decreto
url: 'https://www.xunta.gal/dog/Publicados/2003/20030730/Anuncio17D16_gl.html'
---
<p>O artigo 37.2º do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores e o artigo 45 do Real decreto 2001/1983, do 28 de xullo, na súa redacción dada polo Real decreto 1346/1989, do 3 de novembro, determinan o calendario de festas laborais de ámbito nacional, de carácter retribuído e non recuperable. Respecto dalgunhas das festas de ámbito nacional, as comunidades autónomas teñen facultades de opción ou substitución por outras que por tradición lles sexan propias.</p>
<p>Facendo uso destas facultades, na nosa Comunidade Autónoma e para o ano 2004, faise a opción e substitucións seguintes:</p>
<p>a) Substituí-lo descanso laboral do 25 de xullo, Santiago Apóstolo, Día Nacional de Galicia, ó coincidir en domingo, polo 19 de marzo, San Xosé.</p>
<p>b) Substituí-lo descanso laboral do 15 de agosto, Asunción da Virxe, ó coincidir en domingo, polo 17 de maio, Día das Letras Galegas.</p>
<p>Deste xeito, séguese o criterio de manter unha certa estabilidade na determinación das festas laborais para conmemorar todo o que forma parte da nosa tradición, historia e cultura, aproveitando as posibilidades que permite o calendario anual, que en 2004 fai que coincidan en domingo outras festividades celebradas en anos anteriores.</p>
<p>En virtude do establecido na Constitución española e no artigo 29.1º do Estatuto de autonomía de Galicia, en relación co Real decreto 2412/1982, do 24 de xullo, sobre traspaso de funcións e servicios á Comunidade Autónoma de Galicia, asumidas e asignadas polo Decreto 117/1982, do 5 de outubro, oído o Consello Galego de Relacións Laborais, por proposta da conselleira de Asuntos Sociais, Emprego e Relacións Laborais e logo de deliberación do Consello da Xunta de Galicia na súa reunión do dezaoito de xullo de dous mil tres,</p>
<p>DISPOÑO:</p>
<p>Artigo 1º</p>
<p>Conforme o establecido no artigo 37.2º do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores e o artigo 45 do Real decreto 2001/1983, do 28 de xullo, modificado polo Real decreto 1346/1989, do 3 de novembro, de non producirse modificación no calendario laboral de carácter nacional, as festas laborais de carácter retribuído e non recuperable no territorio da Comunidade Autónoma de Galicia para o ano 2004 serán as seguintes:</p>
<p>-1 de xaneiro: Aninovo.-6 de xaneiro: Epifanía do Señor.-19 de marzo: San Xosé.-8 de abril: Xoves Santo.-9 de abril: Venres Santo.-1 de maio: Festa do Traballo.-17 de maio: Día das Letras Galegas.-12 de outubro: Festa Nacional de España.-1 de novembro: Tódolos Santos.-6 de decembro: Día da Constitución Española.-8 de decembro: Inmaculada Concepción.-25 de decembro: Natividade do Señor.</p>
<p>Artigo 2º</p>
<p>Conforme o disposto no artigo 37.2º do Estatuto dos traballadores, artigo 46 do Real decreto 2001/1983, do 28 de xullo, 1.11º do Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia en materia de traballo, tamén serán inhábiles para o traballo, retribuídas e non recuperables, dúas festas locais, que serán determinadas polo delegado da Consellería de Asuntos Sociais, Emprego e Relacións Laborais en cada unha das provincias da Comunidade Autónoma,</p>
<p>por proposta do Pleno dos respectivos concellos, e publicaranse nos boletíns oficiais de cada provincia e no Diario Oficial de Galicia.</p>
<p>Artigo 3º</p>
<p>De acordo co que dispón o artigo 48.7º da Lei 30/1992, do 26 de novembro, modificada pola Lei 4/1999, do 13 de xaneiro, do réxime xurídico das administracións públicas e do procedemento administrativo común, as festas laborais sinaladas no artigo 1 terán o carácter de días inhábiles para os efectos de cómputo de prazos.</p>
<p>Disposición derradeira</p>
<p>Este decreto producirá efectos a partir do día un de xaneiro do ano dous mil catro.</p>
<p>Santiago de Compostela, dezaoito de xullo de dous mil tres.</p>
<p>Manuel Fraga Iribarne</p>
<p>Presidente</p>
<p>Mª José Cimadevila Cea</p>
<p>Conselleira de Asuntos Sociais, Emprego e Relacións</p>
<p>Laborais</p>

