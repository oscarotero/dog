---
date: '2015-04-07'
id: G0244-270315-0002
page: 13131
number: 64
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  DECRETO  39/2015, do 19 de marzo, polo que se declara a urxente ocupación,
  para efectos de expropiación forzosa, dos bens e dereitos necesarios para a
  realización das obras de abastecemento de auga en Cazurraque, no concello de
  San Cristovo de Cea.
range: Decreto
url: >-
  https://www.xunta.gal/dog/Publicados/2015/20150407/AnuncioG0244-270315-0002_gl.html
---
<p>O Concello de San Cristovo de Cea en sesión celebrada o día 4 de xullo de 2013, aprobou o proxecto de obras de abastecemento de auga en Cazurraque, no concello de San Cristovo de Cea, e na do 29 de xullo acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ao abeiro do disposto no artigo 52 da Lei de expropiación forzosa.</p>
    <p>Os bens en que se concreta a declaración de urxente ocupación están determinados no expediente que se someteu a información pública.</p>
    <p>O dito expediente tivo entrada na Vicepresidencia e Consellería de Presidencia, Administracións Públicas e Xustiza, e contén a xustificación da motivación para a declaración de urxente ocupación.</p>
    <p>O expediente tratouse na Comisión de Secretarios Xerais previa a súa elevación ao Consello da Xunta de Galicia.</p>
    <p>O expediente contén a documentación a que se refire o artigo primeiro da Orde do 7 de decembro de 1983, sobre declaracións de urxente ocupación, así como a exixida no artigo 3 da Lei 11/1996, do 27 de decembro, de medidas de disciplina orzamentaria.</p>
    <p>En consecuencia, considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, xa que, segundo sinalan o Concello e o informe do técnico provincial, preténdese dotar de abastecemento de auga potable o núcleo de Cazurraque, na parroquia de Vales. Esta xa conta con captación, rede primaria, depósito e rede de distribución, pero só esta última discorre por terreo público, atopándose o resto da infraestrutura en terreos privados.</p>
    <p>A dita instalación ten interrompido o servizo por problemas de acceso á propiedade dos terreos polos cales discorren as canalizacións, se atopa a captación orixinaria e o depósito de auga.</p>
    <p>O abastecemento domiciliario de auga é competencia obrigatoria dos concellos, segundo se establece nos artigos 25 e 26 da Lei 7/1985, do 2 de abril, reguladora das bases de réxime local; e nos artigos 80 e 81 da Lei 5/1997, do 5 de agosto, da Administración local de Galicia. Resulta urxente o expediente de expropiación, xa que os veciños levan máis dun ano sen este servizo e algunhas das vivendas non contan con outra alternativa de abastecemento, non existindo garantías da calidade da auga para o consumo humano.</p>
    <p>A competencia para a declaración da urxente ocupación corresponde ao Consello da Xunta de Galicia segundo o disposto nos artigos 27.2 e 28.2 do Estatuto de autonomía de Galicia.</p>
    <p>Na súa virtude, por proposta do vicepresidente e conselleiro de Presidencia, Administracións Públicas e Xustiza, e logo de deliberación do Consello da Xunta de Galicia na súa reunión do día dezanove de marzo de dous mil quince,</p>
    <h2>DISPOÑO:</h2>
    <p>Artigo único</p>
    <p>De conformidade co disposto no artigo 52 da Lei de expropiación forzosa, declárase a urxente ocupación, para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras de abastecemento de auga en Cazurraque, no concello de San Cristovo de Cea, e, unha vez ocupados os terreos necesarios, débense obter, se for o caso, as autorizacións que sexan necesarias dos organismos competentes, con carácter previo ao inicio das obras.</p>
    <p>Santiago de Compostela, dezanove de marzo de dous mil quince</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p>

