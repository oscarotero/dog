---
date: '1995-06-21'
id: F246
page: 4
number: 118
agency: 'CONSELLERÍA DE AGRICULTURA, GANDERÍA E MONTES'
section: III. OUTRAS DISPOSICIÓNS
title: >-
  Orde do 14 de xuño de 1995 pola que se fixan as normas ás que se deben ate-los
  visitantes das illas de Ons.
range: Orde
url: 'https://www.xunta.gal/dog/Publicados/1995/19950621/AnuncioF246_gl.html'
---
<p>As illas de Ons están integradas polas illas de Ons e Onza ou Onceta, e polos illotes da Freitosa e Centolo. Propiedade do Estado, a súa administración e xestión foron transferidas á Comunidade Autónoma de Galicia polos reais decretos 167/1981, do 9 de xaneiro, 1234/1983 de 20 de abril e 1535/1984, do 20 de xuño.</p>
<p>O 18 de xullo de 1985 publicouse a Orde do 3 de xullo de 1985, fixándose normas ás que se debían ate-los visitantes das illas de Ons.</p>
<p>O 15 de xullo de 1994 publicouse, así mesmo, a Orde do 4 de xullo de 1994, pola que se modificaban os artigos 5, 8, 9, dela co fin de evita-lo impacto en certas zonas de elevada fraxilidade.</p>
<p>Tralos últimos estudios para fixa-la capacidade de carga nas illas e a teor das actuacións realizadas para mellora-las condicións na zona de acampada de Chan de Pólvora, e co fin de actualiza-la normativa de aplicación ós visitantes e adecua-la xestións.</p>
<p>DISPOÑO:</p>
<p>Artigo 1º.-O ámbito territorial de aplicación do contido desta orde correspóndese coas illas Ons e Onza ou Onceta e cos illotes da Freitosa e Centolo.</p>
<p>Artigo 2º.-Quedan prohibidas as novas construccións, incluídas aquelas que poidan ter carácter provisional, como son casetas, vivaques ou calquera outro tipo de refuxios.</p>
<p>Artigo 3º.-Será necesaria autorización especial:</p>
<p>a) Para o acceso ás illas de Onza ou Onceta e os illotes da Freitosa e Centolo.</p>
<p>b) Para pernoctar na illa de Ons, agás para os que dispoñan de vivenda nela ou convivan con eles.</p>
<p>c) Para a entrada de vehículos de motor na illa de Ons.</p>
<p>Artigo 4º.-Na illa de Ons queda autorizado o tránsito de persoas e animais domésticos a excepción das zonas sinaladas, nas que unicamente se poderá facer polas sendas habilitadas para ese fin.</p>
<p>Artigo 5º</p>
<p>1. Será necesario permiso previo para acampar na única zona autorizada para tal fin nas illas de Ons, coñecida como Chan de Pólvora.</p>
<p>2. Tales permisos, persoais e intransferibles, serán gratuítos e dunha duración máxima de 7 días.</p>
<p>3. O número máximo de prazas será de 200 persoas.</p>
<p>4. O período de acampada abranguerá desde o día primero de xullo ata o día 30 de setembro de cada ano.</p>
<p>Artigo 6º.-As autorizacións especiais e os permisos serán expedidos pola Xefatura Provincial de Medio Ambiente Natural de Pontevedra e polo Centro de Informática de Curro, na illa de Ons.</p>
<p>Artigo 7º.-O aproveitamento cinexético nas illas de Ons, será regulado por esta consellería.</p>
<p>Artigo 8º</p>
<p>1. Para o uso do lume haberá que atarse ó disposto pola orde anual desta consellería sobre incendios forestais.</p>
<p>2. Quedan prohibidas as fogueiras, incluso na zona de acampada, onde se poderá facer uso de aparellos productores de luz ou calor, mediante gases líquidos inflamantes.</p>
<p>Artigo 9º.-Non se poderá guindar lixo nin refugarlles fóra dos contedores destinados para este fin, e sempre en bolsas de plástico pechadas.</p>
<p>Artigo 10º.-A inobservancia ou infración destas normas será sancionada, segundo proceda en cada caso de acordo co previsto na Lei 4/1989, de conservación de espacios naturais e da flora e fauna silvestres, e as disposicións que poidan ser de aplicación.</p>
<p>O incumprimento destas instruccions, así como as alteracións de orde pública, poderán comporta-la expulsión inmediata das illas, sen prexuízo das responsabilidades administrativas, civís ou penais que poidan ser esixidas de conformidade co previsto na lexislación vixente.</p>
<p>Disposicións derradeiras</p>
<p>1. A partir da data de entrada en vigor da presente orde quedan derrogadas:</p>
<p>A Orde do 3 de xullo de 1985, na que se fixan as normas ás que se deben ate-los visitantes das illas Ons, a Orde do 4 de xullo de 1994, pola que se modifica a Orde do 3 de xullo de 1985.</p>
<p>2. A presente orde entrará en vigor o día seguinte ó da súa publicación.</p>
<p>Santiago de Compostela, 14 de xuño de 1995.</p>
<p>Tomás Pérez Vidal</p>
<p>Conselleiro de Agricultura, Gandería e Montes</p>

