---
date: '2019-05-15'
id: G0532-300419-0008
page: 23668
number: 92
agency: 'Consellería de Medio Ambiente, Territorio e Vivenda'
section: VI. Anuncios. a) Administración autonómica.
title: >-
  ANUNCIO do 30 de abril de 2019, da Secretaría Xeral Técnica da Consellería de
  Medio Ambiente, Territorio e Vivenda, polo que se somete a información pública
  e audiencia o proxecto de decreto polo que se aproba o Plan de conservación do
  monumento natural Souto da Retorta.
range: Anuncio
url: >-
  https://www.xunta.gal/dog/Publicados/2019/20190515/AnuncioG0532-300419-0008_gl.html
---
<p>O Souto da Retorta declarouse monumento natural mediante o Decreto 77/2000, do 25 de febreiro. Ademais, tanto o Souto da Retorta coma o eucalipto chamado O Avó aparecen recollidos no Decreto 67/2007, do 22 de xaneiro, polo que se regula o Catálogo galego de árbores senlleiras, como formación senlleira e árbore senlleira, respectivamente. Parte deste espazo, concretamente, 1,23 hectáreas, está incluído na zona de especial conservación ES1120012 Río Landro.</p>
    <p>Os artigos 31, 37, 38, 39 e 40 da Lei 9/2001, do 2 de agosto, de conservación da natureza establece como instrumento de planificación para o monumento natural o plan de conservación, que establecerá os réximes de usos e actividades permisibles, así como as limitacións que se consideren necesarias para a conservación do espazo e o seu contido mínimo, e dispón que o dito plan será formulado como decreto pola Consellería de Medio Ambiente, que o someterá a información pública e audiencia dos interesados.</p>
    <p>A Lei 27/2006, do 18 de xullo, pola que se regulan os dereitos de acceso á información, de participación pública e de acceso á xustiza en materia de ambiente, establece, no seu título III, o dereito a que o público poida expresar observacións e opinións cando están abertas todas as posibilidades, antes de que se adopten decisións sobre o plan, programa ou disposición de carácter xeral.</p>
    <p>Conforme o establecido no artigo 16 desta lei,</p>
    <h2>ACORDO:</h2>
    <p>Primeiro. Someter a información pública, por un prazo de quince (15) días hábiles contados desde o día seguinte ao da publicación deste anuncio, o proxecto de decreto polo que se aproba o Plan de conservación do monumento natural Souto da Retorta. Un documento base do dito plan xa foi sometido previamente á participación da cidadanía, sen terse recibido ningunha alegación.</p>
    <p>Segundo. Durante o citado prazo, poderase consultar o texto do proxecto de decreto na seguinte ligazón do portal de transparencia da Xunta de Galicia:</p>
    <p>http://transparencia.xunta.gal/tema/informacion-de-relevancia-xuridica/normativa-en-tramitacion/en-prazo-de-envio-de-suxestions</p>
    <p>Terceiro. As persoas interesadas poden enviar as súas alegacións:</p>
    <p>• Preferentemente, mediante correo electrónico ao seguinte enderezo: reximexuridico.cmatv@xunta.gal</p>
    <p>• Alternativamente, mediante a presentación de escrito dirixido á Secretaría Xeral Técnica da Consellería de Medio Ambiente, Territorio e Vivenda, en calquera dos lugares previstos no artigo 16.4 da Lei 39/2015, do 1 de outubro, do procedemento administrativo común das administracións públicas.</p>
    <p>Tamén se poden remitir suxestións a través do formulario disposto para este fin na ligazón do portal de transparencia da Xunta de Galicia indicado no punto segundo deste anuncio.</p>
    <p>Cuarto. Ás alegacións recibidas por calquera medio dos anteriormente mencionados daráselles contestación a través dunha ligazón na web de transparencia, que será obxecto de publicación no DOG.</p>
    <p>Santiago de Compostela, 30 abril de 2019</p>
    <footer><p>Mª Carmen Bouso Montero<br>Secretaria xeral técnica da Consellería<br>de Medio Ambiente, Territorio e Vivenda</p></footer>

