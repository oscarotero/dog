---
date: '2019-02-07'
id: G0424-280119-0008
page: 8038
number: 27
agency: 'Consellería de Economía, Emprego e Industria'
section: VI. Anuncios. a) Administración autonómica.
title: >-
  RESOLUCIÓN do 25 de xaneiro de 2019, da Xefatura Territorial de Lugo, pola que
  se anuncia a convocatoria para o levantamento das actas previas á ocupación
  dos predios afectados polo proxecto do parque eólico Monciro (expediente LU
  118-EOL).
range: Resolución
url: >-
  https://www.xunta.gal/dog/Publicados/2019/20190207/AnuncioG0424-280119-0008_gl.html
---
<p>Por Resolución do 3 de agosto de 2018, da Dirección Xeral de Enerxía e Minas, outorgáronse as autorizacións administrativas previa e de construción ao parque eólico Monciro, situado nos concellos de Castroverde e Pol desta provincia, promovido pola sociedade Gas Natural Fenosa Renovables, S.L.U. (DOG núm. 201, do 22 de outubro) e por Resolución do 22 de agosto a dirección xeral recoñeceu como non substancial a modificación do proxecto solicitada polo promotor o 3 de agosto. Posteriormente, por Resolución do 17 de decembro de 2018, da Dirección Xeral de Enerxía e Minas, fíxose público o Acordo do Consello da Xunta de Galicia, do 13 de decembro de 2018, polo que se declara a utilidade pública, en concreto, así como a compatibilidade cun dereito mineiro e a prevalencia con diversos aproveitamentos forestais, da instalación eólica mencionada (DOG núm. 9, do 14 de xaneiro de 2019).</p>
    <p>Esta declaración de utilidade pública, de conformidade co disposto no artigo 56 da Lei 24/2013, de 26 de decembro do sector eléctrico, leva implícita en todo caso a necesidade de ocupación dos bens ou de adquisición dos dereitos afectados e a urxente ocupación para os efectos do artigo 52 da Lei de 16 de decembro de 1954, de expropiación forzosa.</p>
    <p>Por razón do exposto, esta xefatura territorial, en cumprimento do disposto no devandito artigo 52 da Lei de expropiación forzosa, resolveu convocar os titulares de bens e dereitos afectados, cos que non se chegou a un acordo e que se relacionan no anexo, para que comparezan os vindeiros 12, 13, 14 e 15 de marzo de 2019 no concello de Pol e o 14 de marzo no de Castroverde, como punto de xuntanza, para levar a cabo o levantamento de actas previas á ocupación.</p>
    <p>Todos os interesados, así como as persoas que sexan titulares de calquera clase de dereitos ou intereses sobre os bens afectados, deberán acudir persoalmente ou representados por persoa debidamente autorizada, achegar os documentos acreditativos da súa titularidade e o último recibo da contribución; poderán acompañarse dos seus peritos e un notario, se o consideran oportuno, cos gastos pola súa conta.</p>
    <p>Así mesmo, advírtese a todos os interesados afectados que poderán formular alegacións por escrito nesta xefatura territorial (rolda da Muralla, 70, 27071 Lugo) ata o momento do levantamento das actas previas, para os únicos efectos de rectificar posibles erros na relación de bens e dereitos afectados (artigo 56.2 do Regulamento da Lei de expropiación forzosa).</p>
    <p>Desta convocatoria darase traslado a cada interesado mediante a oportuna citación individual, na cal se sinalará día e hora para o levantamento de actas previas. Esta publicación realízase igualmente, para os efectos que determina o artigo 44 da Lei 39/2015, do 1 de outubro, do procedemento administrativo común das administracións públicas, cando os titulares dos predios propostos sexan descoñecidos ou se ignore o lugar de notificación.</p>
    <p>No expediente expropiatorio Gas Natural Fenosa Renovables, S.L.U., asumirá a condición de beneficiaria.</p>
    <p>Lugo, 25 de xaneiro de 2019</p>
    <footer><p>Pilar Fernández López<br>Xefa territorial de Lugo</p></footer>

