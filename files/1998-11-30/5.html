---
date: '1998-11-30'
id: '6996'
page: 12
number: 232
agency: CONSELLERÍA DA PRESIDENCIA E ADMINISTRACIÓN PÚBLICA
section: III. OUTRAS DISPOSICIÓNS
title: >-
  Orde do 27 de novembro de 1998 pola que se crea o Rexistro da Xunta de Galicia
  na Casa de Galicia en Madrid e se dispón, para tódolos efectos, o comezo da
  súa actividade administrativa.
range: Orde
url: 'https://www.xunta.gal/dog/Publicados/1998/19981130/Anuncio6996_gl.html'
---
<p>Constitúe un obxectivo primordial do programa de reforma e modernización da Administración autonómica galega o achegamento da Administración ós administrados como garantía de efectividade dos dereitos que o bloque constitucional lles recoñece na súa relación coas diferentes administracións públicas. Este obxectivo debe comezar polo achegamento físico das oficinas administrativas ós cidadáns, o que redundará, sen dúbida, nunha mellora dos servicios que presta a Administración pública.</p>
<p>A Lei 30/1992, do 26 de novembro, de réxime xurídico das administracións públicas e do procedemento administrativo común, establece no seu artigo 38.2º que os órganos administrativos poderán crear nas unidades administrativas correpondentes da súa propia organización outros rexistros co fin de facilita-la presentación de escritos e comunicacións. Estes rexistros serán auxiliares do rexistro xeral, ó que lle comunicarán toda canta anotación efectúen.</p>
<p>Por todo iso, créase o Rexistro da Xunta de Galicia na Casa de Galicia en Madrid, baixo a dependencia orgánica e funcional da Consellería da Presidencia e Administración Pública. O devandito rexistro terá encomendadas as funcións de recepción de escritos, solicitudes e comunicacións dirixidas a calquera órgano da Administración autonómica de Galicia, así como á Administración xeral do Estado e ás diversas administracións locais de Galicia nos termos establecidos nos correspondentes convenios.</p>
<p>Por todo isto,</p>
<p>DISPOÑO:</p>
<p>Artigo 1º</p>
<p>Créase o Rexistro da Xunta de Galicia na Casa de Galicia en Madrid que dependerá orgánica e funcionalmente da Consellería da Presidencia e Administración Pública da Xunta de Galicia.</p>
<p>Artigo 2º</p>
<p>A oficina á que fai referencia o artigo anterior exercerá as seguintes funcións:</p>
<p>1. Rexistro de escritos, solicitudes e comunicacións dirixidas a calquera órgano da Administración autonómica de Galicia, así como a outras administracións públicas nos termos establecidos na lei e nos convenios subscritos coa Administración xeral do Estado e a Federación Galega de Municipios e Provincias.</p>
<p>Concluído o trámite de rexistro, daráselles traslado dos escritos, solicitudes e comunicacións ós seus destinatarios sen dilación e directamente.</p>
<p>2. Información xeral da Administración autonómica de Galicia.</p>
<p>3. Información particular sobre aqueles expedientes administrativos informatizados nos que o solicitante sexa interesado, e nos termos establecidos na lei.</p>
<p>4. Acceso ó Rexistro Xeral de Contratistas da Comunidade Autónoma.</p>
<p>5. Atención e asistencia ó administrado.</p>
<p>Artigo 3º</p>
<p>O rexistro a que fai referencia o artigo 1º desta orde contará co cadro de persoal que se estableza regulamentariamente e que permitan as posibilidades orzamentarias.</p>
<p>Artigo 4º</p>
<p>O rexistro a que fai referencia o artigo 1º iniciará a súa actividade administrativa de recepción e rexistro xeral de escritos, solicitudes ou comunicacións dirixidos ós órganos da Administración autonómica de Galicia ou a outras administracións públicas, ás 9 horas do vindeiro día 1 de decembro de 1998 e axustará o seu funcionamento ó horario que rexe con carácter xeral nas dependencias e oficinas da Xunta de Galicia.</p>
<p>Artigo 5º</p>
<p>O devandito rexistro axustará o seu funcionamento ó horario que rexe con carácter xeral nas dependencias e oficinas da Xunta de Galicia.</p>
<p>Disposicións derradeiras</p>
<p>Primeira.-O establecido nesta orde non supón incremento de gasto.</p>
<p>Segunda.-Facúltase a Secretaría Xeral da Consellería da Presidencia e Administración Pública, a Inspección Xeral de Servicios e a Dirección Xeral de Sistemas Informáticos para dicta-las normas precisas para o desenvolvemento desta orde.</p>
<p>Terceira.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 27 de novembro de 1998.</p>
<p>Dositeo Rodríguez Rodríguez</p>
<p>Conselleiro da Presidencia e Administración</p>
<p>Pública</p>
<p>10771</p>

