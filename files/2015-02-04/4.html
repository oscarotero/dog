---
date: '2015-02-04'
id: CA02-270115-0001
page: 5017
number: 23
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  ORDE do 26 de decembro de 2014 sobre a aprobación definitiva da modificación
  puntual do Plan xeral de ordenación urbana de Pontevedra, para establecer e
  regular o uso do crematorio.
range: Orde
url: >-
  https://www.xunta.gal/dog/Publicados/2015/20150204/AnuncioCA02-270115-0001_gl.html
---
<p>O Concello de Pontevedra remite documentación da modificación puntual do Plan xeral de ordenación urbana para establecer e regular o uso do crematorio, en solicitude da aprobación definitiva, conforme o previsto no artigo 85.7 da Lei 9/2002, do 30 de decembro, de ordenación urbanística e protección do medio rural de Galicia.</p>
    <p>Analizada a documentación achegada polo Concello de Pontevedra, e vista a proposta literal que nesta mesma data eleva a Secretaría Xeral de Ordenación do Territorio e Urbanismo, resulta:</p>
    <p>I. Antecedentes.</p>
    <p>1. O Concello de Pontevedra dispón, na actualidade vixente, dun PXOU aprobado definitivamente o 18.12.1989 (DOG núm. 9, do 12.1.1990).</p>
    <p>2. Consta Decisión do 15.7.2013, da Secretaría Xeral de Calidade e Avaliación Ambiental, de non sometemento a avaliación ambiental estratéxica da modificación puntual (DOG núm.153, do 12.8.2013).</p>
    <p>3. Constan informes municipais: do director xeral da Área de Urbanismo e Servizos Xerais do 16.9.2013, 27.9.2014 e 22.10.2014; e do secretario municipal do 20.9.2013 e 17.10.2014.</p>
    <p>4. Esta modificación puntual foi aprobada inicialmente polo Pleno do Concello de Pontevedra en sesión do 28.10.2013. Someteuse a información pública polo prazo de dous (2) meses, con anuncios nos xornais Diario de Pontevedra do 21.11.2013 e Faro de Vigo do 27.11.2013; e no DOG núm. 227, do 27.11.2013. Déuselles audiencia aos concellos limítrofes.</p>
    <p>5. Consta contestación ás alegacións presentadas no trámite de información pública.</p>
    <p>6. O Concello de Pontevedra, en sesión plenaria do 17.11.2014, aprobou provisionalmente a modificación puntual do PXOU para establecer e regular o uso do crematorio.</p>
    <p>II. Obxecto da modificación.</p>
    <p>A finalidade desta modificación puntual é a de regular o uso e actividade de crematorio como servizo público, ampliando as actividades e usos previstos no PXOU. </p>
    <p>O ámbito da MP é todo o termo municipal, xa que se regula o uso e actividade do crematorio para todas as clasificacións e cualificacións de solo.</p>
    <p>Non se pretende unha ordenación distinta da prevista no PXOU, non implica reclasificación de solo, nin modificación de intensidade de uso, nin altera sistemas xerais previstos. </p>
    <p>A modificación redúcese á incorporación dun punto 3 dentro do artigo 95.bis da normativa do PXOU vixente. Neste punto regúlase o uso crematorio e as determinacións da súa compatibilidade, segundo a clasificación e cualificación do solo en que se sitúe.</p>
    <p>Respecto do interese público da actuación, exixida no artigo 94.1 da LOUG, xustifícase na necesidade de incorporar un uso necesario, en atención á proliferación de solicitudes para a construción de fornos crematorios e dada a ausencia de regulamentación no planeamento, proponse o establecemento e a regulación do uso e actividade do crematorio como un servizo público.</p>
    <p>III. Análise e consideracións.</p>
    <p>A modificación proxectada completa o catálogo de usos de servizos públicos do PXOU, co de crematorio, non existente no momento de aprobación do Plan xeral de ordenación urbana de 1989.</p>
    <p>Ao abeiro das competencias autonómicas establecidas no artigo 85.9 da LOUG, verbo da aprobación definitiva do planeamento municipal, considérase suficiente a documentación da modificación puntual, a súa conformidade coa lexislación urbanística e a coherencia cos instrumentos de ordenación do territorio, así como a non incidencia do seu contido e alcance sobre materias de competencia autonómica.</p>
    <p>De conformidade co artigo 89 da LOUG, e co artigo 1 do Decreto 44/2012, do 19 de xaneiro, polo que se fixa a estrutura orgánica dos departamentos da Xunta de Galicia, a competencia para resolver sobre a aprobación definitiva dos plans xerais de ordenación municipal correspóndelle ao conselleiro de Medio Ambiente, Territorio e Infraestruturas.</p>
    <p>IV. Resolución.</p>
    <p>En consecuencia, e de conformidade co establecido no artigo 85.7.a) da LOUG,</p>
    <h2>RESOLVO:</h2>
    <p>Primeiro. Aprobar definitivamente a modificación puntual do Plan xeral de ordenación urbana do concello de Pontevedra, para o establecemento e regulación do uso de crematorio.</p>
    <p>Segundo. Contra esta orde cabe interpoñer recurso contencioso-administrativo ante a sala correspondente do Tribunal Superior de Xustiza de Galicia, no prazo de dous (2) meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Terceiro. De conformidade co disposto polos artigos 92 da Lei 9/2002, e 70 da Lei 7/1985, do 2 de abril, reguladora das bases de réxime local, o concello deberá publicar no Boletín Oficial da provincia a normativa e ordenanzas do plan aprobado definitivamente.</p>
    <p>Cuarto. Notifíqueselle esta orde ao concello e publíquese no Diario Oficial de Galicia.</p>
    <p>Santiago de Compostela, 26 de decembro de 2014</p>
    <footer><p>Ethel Mª Vázquez Mourelle<br>Conselleira de Medio Ambiente, Territorio e Infraestruturas</p></footer>

