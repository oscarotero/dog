---
date: '1999-05-21'
id: 85AA
page: 6
number: 96
agency: INSTITUTO GALEGO DE PROMOCIÓN ECONÓMICA
section: III. OUTRAS DISPOSICIÓNS
title: >-
  Resolución do 14 de abril de 1999 pola que se fai pública a addenda ós
  convenios de apoio financeiro ó sector productivo agrario dos anos 1985, 1986,
  1987, 1988, 1989, 1990 e 1991, subscritos entre a Consellería de Economía e
  Facenda e as entidades financeiras.
range: Resolución
url: 'https://www.xunta.gal/dog/Publicados/1999/19990521/Anuncio85AA_gl.html'
---
<p>Con data do 30 de marzo de 1999, o Instituto Galego de Promoción Económica (Igape) e 14 entidades financeiras asinaron unha addenda ós convenios de apoio financeiro ó sector productivo agrario dos anos 1985, 1986, 1987, 1988, 1989, 1990 e 1991, co obxecto de adaptalos ás previsións establecidas na orde da Consellería de Economía e Facenda do 29 de marzo de 1999 (DOG nº 69, do 13 de abril de 1999) pola que se autoriza o Igape a establece-lo tipo de xuro nominal aplicable para o ano 1999 ós préstamos en vigor con subsidiación ó tipo de xuro formalizados ó abeiro da normativa de apoio financeiro ó sector productivo agrario, así como a anticipa-lo pagamento da subvención correspondente ó período non vencido.</p>
<p>En virtude do exposto, de conformidade coa Lei 5/1992, do 10 de xuño, de creación do Igape e o seu regulamento, aprobado por Decreto 317/1992, do 12 de novembro, e en virtude das facultades que teño conferidas,</p>
<p>RESOLVO:</p>
<p>En cumprimento do disposto no artigo 78 da Lei 11/1992, do 7 de outubro, de réxime financeiro e presupostario de Galicia, e co obxecto de darlle unha adecuada difusión, faise público o texto da addenda ós convenios de apoio financeiro ó sector productivo agrario dos anos 1985, 1986, 1987, 1988,</p>
<p>1989, 1990 e 1991, subscritos entre a Consellería de Economía e Facenda e as entidades financeiras, que figura como anexo I, e relación de entidades financeiras que a subscribiron, que figura como anexo II.</p>
<p>Santiago de Compostela, 14 de abril de 1999.</p>
<p>José Antonio Orza Fernández</p>
<p>Presidente do Instiuto Galego de Promoción</p>
<p>Económica</p>
<p>ANEXO I</p>
<p>ADDENDA ÓS CONVENIOS DE APOIO FINANCEIRO Ó SECTOR PRODUCTIVO AGRARIO DOS ANOS 1985, 1986, 1987, 1988, 1989, 1990 E 1991, SUBSCRITOS ENTRE A CONSELLERÍA DE ECONOMÍA E FACENDA E AS ENTIDADES FINANCEIRAS, POLA QUE SE FIXA O TIPO DE XURO NOMINAL APLICABLE PARA O ANO 1999 E O PROCEDEMENTO PARA O PAGAMENTO ANTICIPADO DA SUBVENCIÓN CORRESPONDENTE Ó PERÍODO NON VENCIDO</p>
<p>Durante o período 1985 a 1991, a Xunta de Galicia, en cumprimento da súa política de apoio ó sector productivo agrario, veu regulando mediante distintas normas sucesivas, o establecemento de subvencións a través da subsidiación ó tipo de xuro de operacións de préstamo concertadas con entidades financeiras. En aplicación de tal normativa, viñéronse concertando anualmente convenios de colaboración entre a Xunta de Galicia e diversas entidades financeiras para posibilita-lo réxime de subvencións legalmente previsto, convenios ó abeiro dos que se instrumentou un importante número de préstamos, dos que a maioría están actualmente en vigor.</p>
<p>Na actualidade e ante a evolución do mercado financeiro, obsérvase que os tipos aplicables ós préstamos en vigor acollidos ás axudas financeiras ó sector productivo agrario están indiciados a referencias que non son as habituais no mercado e fannos non operativos, polo que parece necesario adecualos á</p>
<p>situación actual do mercado. Por tal motivo, por orde da Consellería de Economía e Facenda do 29 de marzo de 1999 autorizouse o Igape para determinar, de mutuo acordo coas entidades financeiras prestamistas asinantes dos convenios, o tipo de xuro nominal aplicable para 1999 a tódolos préstamos en vigor formalizados ó seu abeiro, con independencia do procedemento establecido na referida normativa para a súa determinación.</p>
<p>Por outro lado, o réxime de pagamento das subsidiacións ó tipo de xuro establecido en cada unha das normas reguladoras destas axudas ó sector productivo agrario, permite o pagamento da subvención correspondente ó periodo non vencido de forma anticipada, destinándose o dito importe á amortización anticipada do principal do préstamo. Co obxecto de simplifica-la xestión da liquidación da subvención tanto para a Administración como para as entidades financeiras colaboradoras, así como adiantarlles ós beneficiarios a subvención concedida, a orde da Consellería de Economía e Facenda do 29 de marzo de 1999, autorizou así mesmo o Igape a dispoñe-lo pagamento anticipado das axudas referidas, establecendo os criterios básicos aplicables para o cálculo da liquidación e para a instrumentación dos correspondentes procedementos de pagamento, nos que intervirán as entidades financeiras prestamistas como entidades colaboradoras.</p>
<p>Por todo iso, convense, de mutuo acordo entre o Igape e a entidade financeira ..............., subscribi-la presente addenda ós convenios de apoio financeiro ó sector productivo agrario (relacionadas no anexo), asinados durante os anos 1985 a 1991 entre a Consellería de Economía e Facenda e as entidades financeiras, con suxeición ás seguintes</p>
<p>Cláusulas</p>
<p>Cláusula 1ª.-Tipo de xuro para o ano 1999.</p>
<p>Fíxase no 10% o tipo de xuro nominal, para 1999, aplicable a tódolos préstamos en vigor formalizados ó abeiro dos convenios de apoio financiero ó sector productivo agrario que se relacionan no anexo, con independencia das prescricións establecidas neles para a súa determinación.</p>
<p>Non obstante o anterior, e a partir da data en que se realice o pagamento anticipado da subsidiación de acordo co establecido na cláusula seguinte, o tipo de xuro nominal e demais condicións financeiras aplicables ós préstamos referidos serán os libremente establecidos entre o prestatario e a entidade financeira prestamista.</p>
<p>Cláusula 2ª.-Procedemento de pagamento anticipado.</p>
<p>2.1. O Igape procederá a dispoñe-lo pagamento das axudas correspondentes ós préstamos en vigor formalizados ó abeiro dos convenios de apoio financeiro ó sector productivo agrario que se relacionan no anexo, en forma de subvención anticipada para amortización do principal do préstamo, de acordo</p>
<p>cos criterios e procedemento establecidos na presente addenda.</p>
<p>2.2. Para o cálculo da subvención anticipada procederase da seguinte maneira:</p>
<p>a) Calcularanse en pesetas correntes os valores absolutos das subsidiacións correspondentes ó periodo non vencido en función do capital vivo.</p>
<p>b) Actualizaranse, á data de cálculo, os valores absolutos obtidos anteriormente, utilizando como taxa de actualización o tipo de xuro legal do diñeiro, establecido no 4,25% para o ano 1999 (disposición adicional quinta, Lei 49/1998, do 30 de decembro, de orzamentos xerais do Estado para 1999).</p>
<p>c) O importe que resulte da liquidación anticipada destinarase á amortización anticipada do principal do préstamo.</p>
<p>O valor actualizado da subvención para o pagamento calcularase da seguinte forma:</p>
<p>RT/(1+d/4), onde n=trimestres de vixencia; T=subsidiación do trimestre; d=tipo de xuro legal do diñeiro (4,25%).</p>
<p>2.3. Para o cálculo da liquidación anticipada tomarase como data de inicio o 1-1-99, e a partir da sinatura da presente addenda, as entidades financeiras solicitarán ó Igape o pagamento da subvención anticipada correspondente ó período non vencido das operacións acollidas ás mencionadas axudas e que aínda se atopen en vigor. Para iso, xuntaranlle á solicitude de liquidación anticipada, relación de beneficiarios de cada convenio, ordenada alfabeticamente, onde figuren os seguintes datos: importe inicial do préstamo, data de formalización e de vencemento, importe da cota de amortización trimestral, capital vivo o 1-1-99, puntos de subsidiación concedidos e importe da subvención anticipada.</p>
<p>A solicitude de liquidación anticipada realizada polas entidades financeiras considérase suficiente para proceder ó pagamento anticipado da subvención por parte do Igape, sen prexuízo das comprobacións e controis que poidan realizarse posteriormente.</p>
<p>2.4. A entidade financeira deberá xustificar ante o Igape, no prazo dun mes a partir da data de pagamento, a aplicación dos fondos da subsidiación anticipada á amortización anticipada do principal do préstamo, mediante certificación expedida por cada convenio na que se relacionen os seguintes datos: titular da operación, número de préstamo, contía da amortización anticipada, data en que tivo lugar e salvo vivo pendente.</p>
<p>Cláusula 3ª.-Notificación ó beneficiario.</p>
<p>O Igape notificaralle ó beneficiario o aboamento, por medio da entidade financeira prestamista, da subvención anticipada, especificando as bases de cálculo da liquidación e a obriga de aplica-lo seu importe á amortización anticipada do principal do préstamo.</p>
<p>Cláusula 4ª.-Verificación e control.</p>
<p>O Igape poderá en calquera momento, ben directamente ou ben indirectamente a través das entidades que para o efecto designe, efectua-las comprobacións que considere oportunas para determina-la efectiva aplicación das subsidiacións anticipadas á finalidade prevista. Os beneficiarios e as entidades financeiras deberán facilitar ó máximo o dito labor inspector e achega-la documentación e información que lles sexa solicitada para o efecto.</p>
<p>Cláusula 5ª.-Revogación da subvención.</p>
<p>Procederá a revogación da subvención así como o reintegro das cantidades percibidas xunto cos xuros de demora xerados desde a percepción destas cando os fondos da subsidiación anticipada non sexan aplicados á amortización do principal do préstamo, así como nos supostos establecidos no artigo 78.5º da Lei 11/92, do 7 de outubro, de réxime financeiro e presupostario de Galicia.</p>
<p>E en proba de conformidade así o din, asinan e outorgan en duplicado exemplar e para un só efecto, en Santiago de Compostela, 30 de marzo de 1999.</p>
<p>Polo Igape: Asdo.: José Antonio Orza Fernández</p>
<p>Pola entidade financeira: Asdo.:</p>
<p>ANEXO I</p>
<p>Relación de convenios de apoio financeiro ó sector productivo agrario</p>
<p>Convenio de apoio financeiro ó sector productivo agrario subscrito entre a Consellería de Economía e Facenda e as entidades financeiras o 18 de xuño de 1985.</p>
<p>Convenio de apoio financeiro ó sector productivo agrario subscrito entre a Consellería de Economía e Facenda e as entidades financeiras o 1 de decembro de 1986.</p>
<p>Convenio de apoio financeiro ó sector productivo agrario subscrito entre a Consellería de Economía e Facenda e as entidades financeiras o 10 de xullo de 1987.</p>
<p>Convenio de apoio financeiro ó sector productivo agrario subscrito entre a Consellería de Economía e Facenda e as entidades financeiras o 17 de maio de 1988.</p>
<p>Convenio de apoio financeiro ó sector productivo agrario subscrito entre a Consellería de Economía e Facenda e as entidades financeiras o 1 de febreiro de 1989.</p>
<p>Convenio de apoio financeiro ó sector productivo agrario subscrito entre a Consellería de Economía e Facenda e as entidades financeiras o 27 de xullo de 1990.</p>
<p>Convenio de apoio financeiro ó sector productivo agrario subscrito entre a Consellería de Economía e Facenda e as entidades financeiras o 10 de maio de 1991.</p>
<p>ANEXO II</p>
<p>RELACIÓN DE ENTIDADES FINANCEIRAS QUE SUBSCRIBEN A ADDENDA ÓS CONVENIOS DE APOIO FINANCEIRO Ó SECTOR PRODUCTIVO AGRARIO</p>
<p>Caixa Galicia.</p>
<p>Caixa Ourense.</p>
<p>Caixa Pontevedra.</p>
<p>Caixa Vigo.</p>
<p>Caixa Rural de Lugo.</p>
<p>Banco Pastor.</p>
<p>Banco de Galicia.</p>
<p>Banco Santander.</p>
<p>Banco Central Hispano.</p>
<p>Banesto.</p>
<p>Banco Bilbao Vizcaya.</p>
<p>Banco Gallego.</p>
<p>Banco Simeón.</p>
<p>Scdad. Coop. Agraria de Meirás Limitada.</p>

