---
date: '2017-05-05'
id: G0422-280417-0001
page: 22080
number: 86
agency: Consellería de Medio Ambiente e Ordenación do Territorio
section: III. Outras disposicións.
title: >-
  ORDE do 22 de marzo de 2017 de aprobación da corrección de erros materiais nas
  determinacións urbanísticas relativas ao Campus Universitario de Lugo
  (expediente LU04025).
range: Orde
url: >-
  https://www.xunta.gal/dog/Publicados/2017/20170505/AnuncioG0422-280417-0001_gl.html
---
<p>O Concello de Lugo traslada á Consellería de Medio Ambiente e Ordenación do Territorio, os acordos adoptados nos plenos de datas 28 de xullo de 2016 e 24 de novembro de 2016, polo que se corrixen erros constatados en varias determinacións urbanísticas do PXOM correspondentes ao ámbito do Campus Universitario, para os efectos de resolver sobre a súa aprobación definitiva. </p>
    <p>Analizada a documentación achegada polo Concello de Lugo, e vista a proposta literal que nesta mesma data eleva a Dirección Xeral de Ordenación do Territorio e Urbanismo, resulta:</p>
    <p>I. Antecedentes.</p>
    <p>O Plan xeral de ordenación municipal do Concello de Lugo foi aprobado definitivamente de xeito parcial mediante a Orde da Consellería de Medio Ambiente, Territorio e Infraestruturas, do 29 de abril de 2011, publicada no DOG do 16 de maio.</p>
    <p>II. Obxecto da corrección de erros.</p>
    <p>A documentación remitida está integrada por unha memoria xustificativa da corrección de erros materiais, cun informe conxunto do Servizo de Arquitectura municipal e Evislusa da concorrencia da situación legal de erros materiais da ficha do planeamento incorporado URPI-3 (Campus Universitario), asinada polo arquitecto municipal Manuel Cortón Muinelo e pola arquitecta de Evislusa, Susana Penedo Souto. </p>
    <p>Proponse a corrección de dous erros materiais:</p>
    <p>1. Onde di: «Parcelas 4 e 8: 40.200 m²», debe dicir: «Parcelas 4 e 8: 51.741 m²».</p>
    <p>2. Onde di: «Parcela 11: 6.520 m²», debe dicir: «Parcela 11: 18.520 m²».</p>
    <p>Como consecuencia, rectifícase a suma total do cadro de edificabilidades, onde di: «Superficie edificable máxima: 314.793 m²», debe dicir: «Superficie edificable máxima: 314.794 m²».</p>
    <p>Ademais, engádese a Ordenanza 15 de zona verde que non figuraba na listaxe das ordenanzas de aplicación e a ficha URPI-3 anulada e a ficha URPI-3 corrixida.</p>
    <p>III. análise e consideracións.</p>
    <p>O artigo 109.2 da Lei 39/2015, do 1 de outubro, do procedemento administrativo común das administracións públicas, establece que «as administracións públicas poderán, así mesmo, rectificar en calquera momento, de oficio ou a instancia dos interesados, os erros materiais, de feito ou aritméticos existentes nos seus actos».</p>
    <p>O acto de aprobación definitiva do PXOM de Lugo foi ditado pola Orde do 29 de abril de 2011 do conselleiro de Medio Ambiente, Territorio e Infraestruturas, de conformidade co disposto nos artigos 89 e 93.4 da LOUG, e no artigo 1 do Decreto 316/2009, do 4 de xuño, polo que se establecía a estrutura orgánica da Consellería de Medio Ambiente e Ordenación do Territorio.</p>
    <p>A competencia para resolver correspóndelle á Consellería de Medio Ambiente e Ordenación do Territorio consonte o establecido nos artigos 89 e 93.4 da Lei 9/2002, do 30 de decembro, de ordenación urbanística e protección do medio rural de Galicia (LOUG), vixente no momento de ditar a orde, e o Decreto 167/2015, do 13 de novembro, polo que se establece a estrutura orgánica da Consellería de Medio Ambiente e Ordenación do Territorio, en relación co artigo 3.a) do Decreto 177/2016, do 15 de decembro, polo que se fixa a estrutura orgánica da Vicepresidencia e das consellerías da Xunta de Galicia. </p>
    <p>IV. Resolución.</p>
    <p>En consecuencia, nos termos establecidos no artigo 109 da Lei 39/2015, do 1 de outubro,</p>
    <h2>RESOLVO:</h2>
    <p>1º. Aprobar a corrección de erros materiais nas determinacións urbanísticas relativas ao campus universitario no PXOM de Lugo.</p>
    <p>2º. Notifíqueselle esta orde ao Concello e publíquese no Diario Oficial de Galicia.</p>
    <p>Santiago de Compostela, 22 de marzo de 2017</p>
    <footer><p>Beatriz Mato Otero<br>Conselleira de Medio Ambiente e Ordenación do Territorio</p></footer>

