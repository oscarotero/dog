---
date: '2012-02-13'
id: G1097-100212-12085
page: 5706
number: 30
agency: Axencia Galega das Industrias Culturais
section: III. Outras disposicións.
title: >-
  ACORDO do 8 de febreiro de 2012 de delegación de competencias na persoa
  titular da Dirección da Axencia Galega das Industrias Culturais.
range: Acordo
url: >-
  https://www.xunta.gal/dog/Publicados/2012/20120213/AnuncioG1097-100212-12085_gl.html
---
<p>A Lei 4/2008, do 23 de maio, crea e regula a Axencia Galega das Industrias Culturais, como axencia pública autonómica, con personalidade xurídica propia, patrimonio propio e autonomía na súa xestión, e facultada para exercer potestades administrativas no ámbito das súas funcións, e adscrita á consellería con competencias en materia de cultura da Xunta de Galicia.</p>
    <p>O artigo 8 da citada lei establece as funcións do presidente do Consello de Dirección da Agadic. Tendo en conta a complexidade e variedade de funcións propias é conveniente acudir á delegación de competencias na persoa titular da Dirección da Agadic, sen esquecer o debido respecto aos principios que informan a actividade administrativa e que a nosa Constitución recolle no seu artigo 103.1. </p>
    <p>A delegación de competencias permite a axilización administrativa necesaria e redunda en beneficio tanto da Administración como dos administrados, dentro do máis rigoroso respecto ás garantías xurídicas que a tutela dos intereses públicos exixe. </p>
    <p>En consecuencia, de acordo co disposto na Lei 4/2008, do 23 de maio, de creación da Axencia Galega das Industrias Culturais, e na Lei 16/2010, do 17 de decembro, de organización e funcionamento da Administración xeral e do sector público autonómico de Galicia,</p>
    <h2>ACÓRDASE: </h2>
    <p>Primeiro.</p>
    <p>Delegar na persoa titular da Dirección da Agadic as seguintes atribucións:</p>
    <p>a) Asinar os convenios con outras entidades públicas ou privadas que sexan necesarios para o cumprimento dos obxectivos da Agadic, ata o límite dos convenios que deben ser autorizados polo Consello da Xunta de Galicia.</p>
    <p>b) As funcións que como órgano de contratación lle corresponden ao presidente do Consello de Dirección, ata o límite dos contratos que deban ser autorizados polo Consello da Xunta de Galicia.</p>
    <p>Segundo.</p>
    <p>Na aplicación das delegacións de competencias contidas neste acordo teranse en conta os seguintes criterios: </p>
    <p>1. O exercicio das competencias que se delegan neste acordo axustarase ao disposto no artigo 13 da Lei 30/1992, do 26 de novembro, de réxime xurídico das administracións públicas e do procedemento administrativo común, no artigo 6 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia.</p>
    <p>2. En calquera momento o órgano delegante poderá revogar o exercicio das competencias que se delegan ou avocar as competencias para o coñecemento dun asunto concreto.</p>
    <p>3. Enténdese comprendida na delegación o exercicio da competencia para resolver os recursos de reposición que se interpoñan contra as resolucións que se diten en virtude das competencias que se lle delegan neste acordo e para, se é o caso, suspender o executividade dos actos impugnados.</p>
    <p>Terceiro.</p>
    <p>As resolucións administrativas que se adopten facendo uso das delegacións contidas neste acordo farán constar expresamente esta circunstancia e consideraranse ditadas polo órgano delegante. </p>
    <p>Disposición adicional.</p>
    <p>O réxime de delegacións en materia de axudas e subvencións públicas será o que se estableza, se é o caso, nas correspondentes resolucións de convocatoria.</p>
    <p>Disposición derradeira.</p>
    <p>Este acordo entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 8 de febreiro de 2012.</p>
    <footer><p>Jesús Vázquez Abad<br>Presidente do Consello de Dirección da Axencia Galega das Industrias Culturais</p></footer>

