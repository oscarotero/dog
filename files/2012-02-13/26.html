---
date: '2012-02-13'
id: CA04-240811-5702
page: 5754
number: 30
agency: Consellería de Economía e Industria
section: VI. Anuncios. a) Administración autonómica.
title: >-
  RESOLUCIÓN do 24 de agosto de 2011, da Dirección Xeral de Industria, Enerxía e
  Minas, pola que se autoriza administrativamente e se aproba o proxecto de
  execución da instalación de produción de enerxía eléctrica a partir de biomasa
  forestal primaria Verín-A Limia, que Norvento Biomasa, S.L. promove no
  polígono industrial de Tamagos, concello de Verín (Ourense).
range: Resolución
url: >-
  https://www.xunta.gal/dog/Publicados/2012/20120213/AnuncioCA04-240811-5702_gl.html
---
<p>Antecedentes de feito.</p>
    <p>Primeiro. Mediante Resolución do 30 de abril de 2010, da Consellería de Economía e Industria, aprobouse a relación de anteproxectos de instalacións de produción de enerxía eléctrica a partir de biomasa forestal primaria entre os que se atopa a instalación Verín-A Limia, que Norvento Biomasa, S.L. promove no polígono industrial de Tamagos, no concello de Verín (Ourense), ao abeiro da Orde do 14 de novembro de 2008 pola que se determina o obxectivo de potencia máxima en megavatios para tramitar no período 2008-2012, e se abre o prazo para a presentación de solicitudes de autorización de centrais de biomasa.</p>
    <p>Segundo. O 12 de novembro de 2010, Pablo María Fernández Castro, en nome e representación de Norvento Biomasa, S.L., solicitou autorización administrativa e aprobación do proxecto de execución para a instalación citada.</p>
    <p>Terceiro. Por Acordo do 18 de novembro de 2010, do Departamento Territorial da Consellería de Economía e Industria de Ourense, sométese a información pública a dita solicitude, e publicouse o 10 de decembro de 2010 no diario <em>La Región</em>, o 17 de decembro de 2010 no <em>Diario Oficial de Galicia</em> número 241, e o 22 de decembro de 2010 no <em>Boletín Oficial</em> da provincia de Ourense número 292, sen que conste que se presentase ningunha alegación.</p>
    <p>Cuarto. A Secretaría Xeral de Calidade e Avaliación Ambiental da Consellería de Medio Ambiente, Territorio e Infraestruturas emitiu un informe, o 26 de novembro de 2009, no cal se establece que non procede o sometemento do proxecto ao trámite de impacto ou efectos ambientais.</p>
    <p>Quinto. As características principais da instalación son as seguintes:</p>
    <p>Finalidade: xeración de enerxía eléctrica para vertela á rede de distribución, a través da valoración de residuos forestais.</p>
    <p>Equipamento básico e características xerais:</p>
    <p>– Obra civil consistente na urbanización da parcela, construción de naves de almacenamento, silo e edificio principal que acollerá a caldeira e o ciclo de vapor, coas correspondentes vías de acceso ás naves e ao silo de almacenaxe.</p>
    <p>– Liña de cintas transportadoras de alimentación automática do silo e da caldeira.</p>
    <p>– Caldeira acuotubular de 64 bares de presión e 480 ºC de temperatura de saída de vapor, con grella móbil.</p>
    <p>– Trituradora de restos forestais.</p>
    <p>– Turbina de vapor.</p>
    <p>– Ciclo de vapor Rankine.</p>
    <p>– Sistema de refrixeración mediante torres abertas.</p>
    <p>– Sistema de tratamento e purificación de auga para circuíto primario do ciclo de vapor.</p>
    <p>– Sistema de filtrado de gases de combustión formado por multiciclón e filtros de mangas.</p>
    <p>– Sistema de protección contra incendios.</p>
    <p>– Centro de interconexión composto por celas normalizadas de 20 kV, relés de protección e transformador elevador 20/6 kV, de 7.000 kVA Onan.</p>
    <p>– Entronque coa L.A.T. de evacuación mediante paso aéreo-subterráneo.</p>
    <p>Características xerais:</p>
    <p>– Potencia térmica central: 20 MW; potencia xerador: 5,6 MW; potencia consumida: 0,8 MW; potencia máxima inxectada á rede: 5 MW; horas equivalentes: 8.400; produción: 39.760 MWh/ano; dispoñibilidade: 96%.</p>
    <p>– Combustibles consumidos/ano: restos forestais procedentes de actividades silvícolas e aproveitamentos madeireiros: 90% equivalente a 55.230 t/h (material cunha humidade do 60% en base seca), biomasa de matogueira procedente de rozas en monte e limpeza de vías: 10% equivalente a 5.810 t/h.</p>
    <p>– Consumo de biomasa: 1.297 kg/MWe.</p>
    <p>– Orzamento de execución material: 10.468.907,56 euros.</p>
    <p>Sexto. Con data do 18 de novembro de 2010, o Departamento Territorial da Consellería de Economía e Industria de Ourense emitiu informe favorable á solicitude presentada.</p>
    <p>Fundamentos de dereito.</p>
    <p>Primeiro. A Consellería de Economía e Industria é competente para resolver este expediente con fundamento no Decreto 79/2009, do 19 de abril, polo que se establece a estrutura orgánica da Xunta de Galicia, no Decreto 8/2011, do 28 de xaneiro, polo que se fixa a estrutura orgánica das consellerías da Xunta de Galicia, e no artigo 14 do Decreto 149/2008, do 26 de xuño, polo que se regula o procedemento de autorización das instalacións de produción de enerxía eléctrica a partir da valorización enerxética da biomasa forestal primaria na Comunidade Autónoma de Galicia.</p>
    <p>Segundo. O artigo 28 da Lei 54/1997, do 27 de novembro, do sector eléctrico, establece que a construción, explotación, modificación substancial, a transmisión e o peche de instalacións de produción de enerxía eléctrica en réxime especial estará sometida ao réxime de autorización administrativa previa, que terá carácter regrado, e o seu outorgamento corresponde á Administración autonómica.</p>
    <p>Terceiro. Na tramitación tivéronse en conta as normas de procedemento contidas no Decreto 149/2008, do 26 de xuño, no Real decreto 661/2007, do 25 de maio, polo que se regula a actividade de produción de enerxía eléctrica en réxime especial, e na Lei 30/1992, do 26 de novembro, de réxime xurídico das administracións públicas e do procedemento administrativo común, e demais normas vixentes de aplicación.</p>
    <p>Cuarto. O Real decreto lexislativo 1/2008, do 11 de xaneiro, polo que se aproba o texto refundido da Lei de avaliación de impacto ambiental de proxectos, o Decreto 442/1990, do 13 de setembro, de avaliación de impacto ambiental para Galicia, e o Decreto 327/1991, do 4 de outubro, de avaliación de efectos ambientais, constitúen a normativa ambiental de referencia empregada para elaborar o informe emitido pola Secretaría Xeral de Calidade e Avaliación Ambiental da Consellería de Medio Ambiente, Territorio e Infraestruturas sobre a necesidade de sometemento a avaliación ambiental do proxecto.</p>
    <p>De acordo co que antecede,</p>
    <footer><p>RESOLVO:</p></footer>
    <p>Primeiro. Autorizar administrativamente a Norvento Biomasa, S.L., para a instalación de produción de enerxía eléctrica a partir de biomasa forestal primaria Verín-A Limia, que promove no polígono industrial de Tamagos, no concello de Verín (Ourense).</p>
    <p>Segundo. Aprobar o proxecto de execución da devandita instalación, Proxecto técnico de execución de planta de biomasa forestal AXB Verín-A Limia, asinado polo enxeñeiro industrial Pablo Fernández Castro, colexiado número 985/201, e visado polo Colexio Nacional de Enxeñeiros do ICAI o 23 de maio de 2011 co número 0526/11, cun orzamento de execución material de 10.468.907,56 euros.</p>
    <p>Todo isto de acordo coas seguintes condicións:</p>
    <p>Primeira. Esta autorización non inclúe a liña de evacuación, que deberá ser obxecto de autorización administrativa e aprobación de proxecto separados.</p>
    <p>Segunda. As instalacións que se autorizan terán que realizarse de acordo coas especificacións e planos que figuran no proxecto que esta resolución aproba, e referido no punto segundo da parte dispositiva.</p>
    <p>Terceira. O titular da instalación deberá notificar á Xefatura Territorial da Consellería de Economía e Industria de Ourense, con carácter previo á súa realización, calquera modificación que afecte o proxecto. Para modificacións que afecten datos básicos deste, será necesaria a autorización previa da Consellería de Economía e Industria.</p>
    <p>Cuarta. O prazo para a posta en servizo das instalacións que se autorizan será de dezaoito meses contados a partir da data de notificación da resolución de autorización administrativa e aprobación do proxecto de execución da instalación.</p>
    <p>Quinta. Unha vez construídas as instalacións autorizadas, o promotor presentará unha solicitude de acta de posta en servizo de acordo co establecido no artigo 132.1 do Real decreto 1955/2000, do 1 de decembro, perante a Xefatura Territorial da Consellería de Economía e Industria de Ourense co fin de que esta proceda a efectuar a inspección da totalidade das obras e montaxes efectuadas e verificar o cumprimento dos compromisos contraídos por Norvento Biomasa, S.L.</p>
    <p>Sexta. Esta autorización outórgase sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para a realización das obras das instalacións autorizadas.</p>
    <p>Sétima. Como requisito necesario para a aplicación do réxime especial á devandita instalación, o titular deberá solicitar a súa inscrición no Rexistro de Instalacións de Produción de Enerxía Eléctrica en Réxime Especial da Comunidade Autónoma de Galicia, creado pola Orde da Consellería de Industria e Comercio do 5 de xullo de 1995 (DOG do 14 de xullo).</p>
    <p>Oitava. Conforme o disposto no artigo 16 do Decreto 149/2008, do 26 de xuño, para os efectos de garantir o cumprimento das súas obrigas, Norvento Biomasa, S.L., deberá constituír, no prazo de 30 días contados desde o día seguinte ao da notificación desta resolución, unha fianza por importe de 209.378,15 euros, correspondente ao 2% do orzamento do proxecto de execución que esta resolución aproba.</p>
    <p>A dita fianza constituirase na Caixa Xeral de Depósitos da Consellería de Facenda da Xunta de Galicia, á disposición da Consellería de Economía e Industria, en calquera das formas legalmente establecidas, e devolverase, por solicitude do interesado, unha vez que se formalice a acta de posta en servizo das instalacións.</p>
    <p>Novena. A Administración reserva para si o dereito de deixar sen efecto esta autorización como consecuencia do incumprimento das condicións impostas nela, así como en calquera outra lexislación vixente que sexa de aplicación.</p>
    <p>Contra esta resolución, que pon fin á vía administrativa, cabe interpoñer recurso potestativo de reposición ante o conselleiro de Economía e Industria, no prazo dun mes contado desde o día seguinte ao da súa notificación, ou directamente recurso contencioso-administrativo, segundo o establecido nos artigos 116 e 117 da Lei 30/1992, do 26 de novembro, de réxime xurídico das administracións públicas e do procedemento administrativo común, sen prexuízo de que os interesados poidan interpoñer calquera outro recurso que consideren conveniente.</p>
    <p>Santiago de Compostela, 24 de agosto de 2011.</p>
    <footer><p>P.D. Orde do 30 de abril de 2009 (DOG núm. 87, do 6 de maio)<br>José Riesgo Boluda<br>Secretario xeral técnico da Consellería de Economía e Industria</p></footer>

