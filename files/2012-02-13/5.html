---
date: '2012-02-13'
id: G2017-020212-11779
page: 5708
number: 30
agency: Universidade da Coruña
section: III. Outras disposicións.
title: >-
  RESOLUCIÓN do 16 de xaneiro de 2012 pola que se establecen a estrutura
  orgánica dos servizos centrais da Universidade da Coruña e as competencias dos
  seus órganos directivos.
range: Resolución
url: >-
  https://www.xunta.gal/dog/Publicados/2012/20120213/AnuncioG2017-020212-11779_gl.html
---
<p>O artigo 11 da Lei 30/1992, do 26 de novembro, de réxime xurídico das administracións públicas e do procedemento administrativo común, establece que corresponde a cada Administración pública, no seu propio ámbito competencial, delimitar as unidades administrativas que configuran os órganos administrativos propios das especialidades derivadas da súa organización.</p>
    <p>Os órganos unipersoais centrais da nosa universidade aparecen descritos nos artigos 13, 20, 21, 22 e 23 da Lei orgánica 6/2001, do 21 de decembro, de universidades, modificada pola Lei orgánica 4/2007, do 12 de abril, e nos artigos 22 e 35 a 40 dos vixentes Estatutos da Universidade da Coruña, aprobados polo Decreto 101/2004, do 13 de maio (DOG do 26 de maio), e modificados polo Decreto 194/2007, do 11 de outubro (DOG do 17 de outubro). </p>
    <p>Esta normativa asígnalles aos reitores das universidades unha parte importante das competencias que a autonomía universitaria lles confire aos órganos universitarios, deixando á súa vontade a determinación discrecional do número e ámbito competencial das vicerreitorías. A nova composición do equipo de Goberno, resultante das eleccións do día 13 de decembro, obriga a adaptar a estrutura orgánica dos servizos centrais da Universidade da Coruña, aclarando as súas competencias para unha maior claridade e seguridade xurídicas.</p>
    <p>Ao mesmo tempo, a actividade administrativa da Universidade da Coruña leva consigo unha concentración de funcións na persoa titular da Reitoría que aconsella, dado o seu volume, recorrer á técnica da delegación de competencias. Esta técnica permite a axilización administrativa necesaria, e redunda en beneficio tanto da Administración como dos administrados, dentro do máis rigoroso respecto das garantías xurídicas que a tutela dos intereses públicos exixe.</p>
    <p>Na súa virtude, facendo uso das facultades que me confiren os artigos 11, 13, 16 e 17 da Lei 30/1992, do 26 de novembro, de réxime xurídico das administracións públicas e do procedemento administrativo común, os estatutos desta universidade e demais disposicións de xeral aplicación,</p>
    <p class="dog-centrado-sin-cursiva-c-a">RESOLVO:</p>
    <p>Aprobar a estrutura orgánica dos seus servizos centrais e as competencias contidas no anexo.</p>
    <p>Esta disposición entrará en vigor o mesmo día da súa publicación na web da Universidade da Coruña, e remitirase para a súa publicación ao<em> Diario Oficial de Galicia</em>.</p>
    <p>A Coruña, 16 de xaneiro de 2012.</p>
    <footer><p>Xosé Luís Armesto Barbeito<br>Reitor da Universidade da Coruña</p></footer>
    <h2>ANEXO</h2>
    <p>Artigo 1. <em>Composición do equipo de goberno.</em></p>
    <p>1. Para o exercicio das competencias e o cumprimento dos fins propios da Universidade da Coruña, o seu equipo de goberno estará formada polas persoas titulares da Reitoría, da Secretaría Xeral, da Xerencia e das seguintes vicerreitorías:</p>
    <p>a) Vicerreitoría de Investigación e Transferencia.</p>
    <p>b) Vicerreitoría de Títulos, Calidade e Novas Tecnoloxías.</p>
    <p>c) Vicerreitoría de Planificación Económica e Infraestruturas.</p>
    <p>d) Vicerreitoría de Profesorado e Planificación Docente.</p>
    <p>e) Vicerreitoría de Estudantes, Deportes e Cultura.</p>
    <p>f) Vicerreitoría de Relacións Internacionais e Cooperación.</p>
    <p>g) Vicerreitoría do Campus de Ferrol e Responsabilidade Social.</p>
    <p>2. Os órganos unipersoais enumerados no punto anterior terán a consideración de órganos administrativos de dirección, agás o reitor, que terá a consideración de órgano superior. </p>
    <p>3. Os órganos de dirección intégranse no Consello de Dirección, que se reunirá periodicamente para asesorar o reitor na dirección política estratéxica do goberno e o desenvolvemento e seguimento das políticas universitarias. A convocatoria do Consello será realizada pola Secretaría Xeral, por orde do reitor, que presidirá o Consello de Dirección. As deliberacións do Consello de Dirección serán secretas.</p>
    <p>Artigo 2. <em>Da Secretaría Xeral.</em></p>
    <p>1. Sen prexuízo das competencias que lle outorguen outras disposicións legais, a Secretaría Xeral terá as seguintes competencias propias:</p>
    <p>a) A fe pública dos acordos dos órganos colexiados de goberno dos cales forme parte e das actuacións en que estea presente como tal.</p>
    <p>b) A formación e custodia dos libros de actas do Claustro e Consello de Goberno da Universidade, así como a potestade de certificar o que tales libros conteñen e daqueloutras cuestións que consten na documentación oficial da Universidade.</p>
    <p>c) A custodia do arquivo universitario, sen prexuízo do establecido nestes estatutos, e do selo oficial da Universidade.</p>
    <p>d) A publicidade dos actos e acordos da Universidade.</p>
    <p>e) A organización dos actos solemnes da Universidade e a xefatura do protocolo.</p>
    <p>2. Así mesmo, exercerá por delegación do reitor as seguintes competencias:</p>
    <p>a) A superior dirección e supervisión da política de normalización lingüística, a través do Servizo de Normalización Lingüística.</p>
    <p>b) A superior dirección e supervisión da legalidade da actuación administrativa da Universidade, a través da Asesoría Xurídica.</p>
    <p>c) A tramitación das propostas de convenios de colaboración, e a aprobación dos modelos de convenio.</p>
    <p>d) A resolución dos recursos de alzada, reposición e extraordinario de revisión, así como as reclamacións previas á vía civil ou laboral, cando a facultade de resolución corresponda ao reitor, así como a suspensión dos actos impugnados en vía administrativa.</p>
    <p>e) A admisión a trámite e resolución das solicitudes de revisión de oficio, a declaración de lesividade dos actos anulables e a revogación de actos de gravame ou desfavorables, segundo o previsto no capítulo I do título VII da Lei 30/1992.</p>
    <p>f) A resolución dos procedementos de responsabilidade patrimonial atribuídos ao reitor.</p>
    <p>g) A coordinación das políticas de revisión e actualización normativas.</p>
    <p>3. Baixo a dependencia orgánica e funcional da Secretaría Xeral sitúanse as seguintes unidades:</p>
    <p>– Oficina de Apoio á Secretaría Xeral.</p>
    <p>– Asesoría Xurídica.</p>
    <p>– Servizo de Normalización Lingüística.</p>
    <p>– Servizo de Rexistro, Documentación e Arquivo.</p>
    <p>– Oficina de Protocolo.</p>
    <p>– Parque Móbil.</p>
    <p>Artigo 3. <em>Da Xerencia.</em></p>
    <p>1. A Xerencia asumirá como propias, baixo a autoridade do reitor, as competencias relativas á xestión dos servizos económicos e administrativos non atribuídos a outros órganos directivos.</p>
    <p>2. A Xerencia exercerá por delegación do reitor as competencias relativas ao persoal de administración e servizos, agás a imposición de sancións disciplinarias e as restantes competencias que legalmente estean reservadas ao reitor.</p>
    <p>3. A Xerencia exercerá por delegación todas as competencias e funcións que a lexislación de contratos do sector público lle atribúe ao órgano de contratación administrativa.</p>
    <p>4. A Xerencia exercerá por delegación as competencias relativas ao patrimonio da Universidade, sen prexuízo das competencias da Vicerreitoría de Planificación Económica e Infraestruturas.</p>
    <p>5. Baixo a dependencia directa da Xerencia situaranse as seguintes unidades:</p>
    <p>– Vicexerencia do Campus da Coruña.</p>
    <p>– Vicexerencia do Campus de Ferrol.</p>
    <p>– Servizo de Xestión Financeira.</p>
    <p>– Servizo de Intervención.</p>
    <p>– Servizo de Retribucións, Seguridade Social e Acción Social.</p>
    <p>– Servizo de Persoal de Administración e Servizos.</p>
    <p>– Servizo de Patrimonio, Inventario e Xestión Económica.</p>
    <p>– Servizo de Prevención de Riscos Laborais.</p>
    <p>Artigo 4. <em>Competencias da Vicerreitoría de Investigación e Transferencia.</em></p>
    <p>1. A Vicerreitoría de Investigación asumirá as funcións relativas á promoción e avaliación da investigación, política científica e difusión da actividade investigadora, supervisión das estruturas propias de investigación e centros propios de investigación.</p>
    <p>2. Para o exercicio das anteriores funcións, terá as seguintes competencias delegadas:</p>
    <p>– As de xestión e coordinación dos recursos de investigación e as de realización de propostas de equipamento de centros de investigación.</p>
    <p>– As correspondentes ás relacións con axentes de investigación nacionais e internacionais, e con outros centros de I+D.</p>
    <p>– A promoción, avaliación e recoñecemento da transferencia de coñecemento en todos os ámbitos.</p>
    <p>– As relacionadas cos parques científicos e tecnolóxicos, centros tecnolóxicos, empresas de base tecnolóxica e viveiros de empresas.</p>
    <p>– A proposta, formalización e contratación de proxectos de investigación, tanto no ámbito nacional como internacional.</p>
    <p>– A contratación de persoal con cargo a programas, convenios e proxectos de investigación.</p>
    <p>– As relativas aos recursos de investigación e á actividade investigadora vinculadas á elaboración de teses de doutoramento.</p>
    <p>– Resolución dos procedementos de concesión de axudas e subvencións de investigación e, se é o caso, acordar o seu reintegro, así como a incoación de procedementos sancionadores e imposicións de sancións tipificadas como leves e graves nos artigos 54 e 55 da Lei 9/2007, do 13 xuño, de subvencións de Galicia, agás a que se delegue noutros órganos.</p>
    <p>3. Baixo a dependencia directa da Vicerreitoría de Investigación e Transferencia sitúanse as seguintes unidades:</p>
    <p>– Servizo de Investigación.</p>
    <p>– Servizos de Apoio á Investigación (SAI).</p>
    <p>– Parque Tecnolóxico.</p>
    <p>– Oficina de Transferencia de Resultados de Investigación (OTRI).</p>
    <p>– Centro de Innovación Tecnolóxica en Edificación e Enxeñaría Civil (CITEEC).</p>
    <p>– Servizo de Biblioteca Universitaria.</p>
    <p>Artigo 5. <em>Competencias da Vicerreitoría de Títulos, Calidade e Novas Tecnoloxías.</em> </p>
    <p>1. A vicerreitoría de Títulos, Calidade e Novas Tecnoloxías exercerá por delegación do reitor as competencias seguintes:</p>
    <p>– Xestión e estruturas académicas, así como a planificación das titulacións de grao, posgrao, títulos propios, e programas de doutoramento; a reforma dos plans de estudo oficiais e a coordinación e control dos centros adscritos.</p>
    <p>– Coordinación sobre planificación, estratexia, deseño, adquisición, implantación, normalización, mantemento e calidade dos sistemas e das tecnoloxías de información.</p>
    <p>– As referidas á organización, avaliación e seguimento dos procesos de calidade.</p>
    <p>2. Baixo a dependencia directa desta vicerreitoría estarán as seguintes unidades:</p>
    <p>– Servizo de Organización Académica.</p>
    <p>– Servizo de Informática e Comunicacións.</p>
    <p>– Centro Universitario de Formación e Innovación Educativa.</p>
    <p>– Universidade Sénior.</p>
    <p>Artigo 6. <em>Competencias da Vicerreitoría de Planificación Económica e Infraestruturas</em>.</p>
    <p>1. A Vicerreitoría de Planificación Económica e Infraestruturas asumirá por delegación do reitor, as funcións relativas á planificación económica e estratéxica da Universidade, e elaborará, en colaboración coa Xerencia, as liñas e directrices do orzamento anual da Universidade, así como os seus criterios de execución e liquidación.</p>
    <p>2. Asumirá tamén por delegación as competencias relativas á programación e execución das infraestruturas novas, así como as relativas á planificación urbanística e calidade ambiental que afecte aos distintos campus da Universidade.</p>
    <p>3. Baixo a dependencia directa da Vicerreitoría de Planificación Económica e Infraestruturas situaranse as seguintes unidades:</p>
    <p>– Servizo de Arquitectura, Urbanismo e Equipamentos.</p>
    <p>Artigo 7. <em>Competencias da Vicerreitoría de Profesorado e Planificación Docente</em>.</p>
    <p>1. A Vicerreitoría de Profesorado e Planificación Docente asume as competencias sobre planificación, seguimento, control e actualización do persoal docente e investigador (PDI).</p>
    <p>2. Por delegación do reitor, exercerá as competencias administrativas sobre recoñecemento de situacións administrativas do PDI, recoñecemento de trienios e quinquenios, xestión dos procedementos de acceso á función pública docente, e xestión dos procesos disciplinarios do PDI, agás a resolución destes.</p>
    <p>3. Dependerán desta vicerreitoría as seguintes unidades:</p>
    <p>– Servizo de Persoal Docente e Investigador.</p>
    <p>Artigo 8. <em>Competencias da Vicerreitoría de Estudantes, Deportes e Cultura.</em></p>
    <p>1. A Vicerreitoría de Estudantes, Deportes e Cultura asume por delegación as competencias de xestión das distintas bolsas de estudo e os seus procedementos derivados, incluíndo, de ser caso, a presidencia e/ou representación da Universidade nos distintos órganos que se constitúan para a súa xestión. </p>
    <p>2. Así mesmo, asume a difusión da oferta académica e a captación e acceso do seu alumnado, así como a formación integral do estudante mediante o acceso á actividade deportiva e cultural, voluntariado, e a difusión cultural entre a poboación.</p>
    <p>3. Baixo a dependencia directa desta vicerreitoría estarán as seguintes unidades:</p>
    <p>– Servizo de Estudantes.</p>
    <p>– Servizo de Publicacións.</p>
    <p>– Sección de Extensión Universitaria.</p>
    <p>– Servizo de Asesoramento e Promoción do Estudante (SAPE).</p>
    <p>– Observatorio Ocupacional.</p>
    <p>Artigo 9. <em>Competencias da Vicerreitoría de Relacións Internacionais e Cooperación.</em></p>
    <p>1. A Vicerreitoría de Relacións Internacionais e Cooperación asumirá por delegación do reitor as seguintes competencias:</p>
    <p>– O fomento da internacionalización e o deseño das estratexias e políticas para as relacións internacionais e a cooperación internacional.</p>
    <p>– A representación institucional en foros e eventos internacionais.</p>
    <p>– O deseño, planificación e xestión dos programas internacionais de mobilidade e intercambio.</p>
    <p>2. Baixo a dependencia da Vicerreitoría de Relacións Internacionais e Cooperación sitúanse as seguintes unidades:</p>
    <p>– Oficina de Relacións Internacionais.</p>
    <p>– Centro de Linguas.</p>
    <p>– Oficina de Cooperación e Voluntariado.</p>
    <p>Artigo 10. <em>Competencias da Vicerreitoría do Campus de Ferrol e Responsabilidade Social.</em></p>
    <p>1. A Vicerreitoría do Campus de Ferrol e Responsabilidade Social asumirá por delegación do reitor as competencias sobre a proxección e coordinación da Universidade no campus de Ferrol, así como as derivadas da desconcentración administrativa neste campus.</p>
    <p>2. Baixo a dependencia da Vicerreitoría do Campus de Ferrol e Responsabilidade Social sitúanse os servizos centrais e comúns do campus de Ferrol, así como a Oficina para a Igualdade de Xénero.</p>
    <p>Artigo 11. <em>Suplencia.</em></p>
    <p>En caso de vacante, ausencia ou enfermidade das persoas titulares dos órganos superiores e directivos centrais da Universidade, as competencias contidas nesta resolución serán exercidas, temporalmente e mentres persistan aquelas circunstancias, polo titular da vicerreitoría que corresponda segundo a orde de prelación establecida no artigo 1 desta Resolución reitoral.</p>
    <p>Artigo 12. <em>Réxime da delegación de competencias.</em></p>
    <p>1. As resolucións administrativas que se adopten facendo uso das delegacións contidas nesta resolución farán constar expresamente esta circunstancia e consideraranse ditadas pola autoridade que a conferiu.</p>
    <p>2. O reitor poderá reclamar motivadamente o exercicio das competencias que son delegadas por esta orde cando haxa circunstancias de índole técnica, económica, social, xurídica ou territorial que o fagan conveniente.</p>
    <p>3. Non poderán delegarse as competencias que se exerzan por delegación.</p>
    <p>4. Enténdese comprendido nas delegacións anteriores o exercicio da competencia para resolver os recursos de reposición que se interpoñan contra as resolucións que dite en virtude das facultades delegadas, sen prexuízo da súa instrución pola Asesoría Xurídica.</p>
    <p>Disposición adicional.</p>
    <p>O gabinete de Comunicación e Medios Audiovisuais queda integrado no gabinete do reitor.</p>
    <p>Disposición derradeira.</p>
    <p>Quedan derrogadas cantas disposicións de igual ou inferior rango se opoñan ao que está establecido nesta resolución.</p>

