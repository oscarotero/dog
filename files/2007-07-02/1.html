---
date: '2007-07-02'
page: 11
number: 127
agency: PRESIDENCIA
section: I. DISPOSICIÓNS XERAIS
title: >-
  Lei 10/2007, do 28 de xuño, de reforma da disposición adicional terceira da
  Lei 2/2006, do 14 de xuño, de dereito civil de Galicia.
range: Lei
---
<p>Exposición de motivos</p>
<p>O Pleno do Parlamento de Galicia do día 6 de xuño de 2006 aprobou por unanimidade o ditame da Comisión 1.ª, Institucional, de Administración Xeral, Xustiza e Interior, relativo á Proposición de lei de dereito civil de Galicia.</p>
<p>A devandita proposición, nacida do traballo conxunto e unitario de todos os grupos parlamentarios, que tiveron en conta as achegas de salientables institucións representantes da cultura e do noso dereito galego, recolleu as principais institucións do dereito civil de Galicia, actualizándoas ao tempo e á realidade da nosa sociedade civil.</p>
<p>Consonte este criterio, e como resultado das diferentes emendas presentadas polos tres grupos parlamentarios da Cámara, introduciuse no texto a disposición adicional terceira, na procura de eliminar no ámbito da lei a discriminación existente entre os matrimonios e as unións análogas á conxugal; porén, non foi intención do lexislador establecer a equiparación ope legis de quen non desexase ser equiparado.</p>
<p>Por iso, queríase preceptuar con claridade no texto a concorrencia necesaria e acumulativa de dous requirimentos para que se puidese introducir a devandita equiparación: por unha banda, que os membros da unión expresasen a súa vontade de equiparación ao matrimonio, e, pola outra, que acreditasen un tempo mínimo de convivencia estable.</p>
<p>Como queira que a redacción da disposición adicional terceira aprobada polo Parlamento de Galicia puidera non reflectir a auténtica vontade do lexislador, formúlase unha proposición de lei de modificación da disposición adicional terceira da Lei 2/2006, do 14 de xuño, de dereito civil de Galicia, apoiada en tres piares básicos do noso ordenamento: o libre desenvolvemento da personalidade, o principio de igualdade ante a lei e a salvagarda da seguridade xurídica.</p>
<p>Por todo o exposto o Parlamento de Galicia aprobou e eu, de conformidade co artigo 13.2º do Estatuto de Galicia e co artigo 24 da Lei 1/1983, do 23 de febreiro, reguladora da Xunta e da súa Presidencia, promulgo en nome de El-Rei a Lei de reforma da disposición adicional terceira da Lei 2/2006, do 14 de xuño, de dereito civil de Galicia.</p>
<p>Artigo único</p>
<p>Dáselle unha nova redacción á disposición adicional terceira da Lei 2/2006, do 14 de xuño, de dereito civil de Galicia, co seguinte texto:</p>
<p>Disposición adicional terceira</p>
<p>1. Para os efectos da aplicación desta lei, equipáranse ao matrimonio as relacións maritais mantidas con intención ou vocación de permanencia, co que se estenden aos membros da parella os dereitos e as obrigas que esta lei lles recoñece aos cónxuxes.</p>
<p>2. Terán a condición de parellas de feito as unións de dúas persoas maiores de idade, capaces, que convivan coa intención ou vocación de permanencia nunha relación de afectividade análoga á conxugal e que a inscriban no Rexistro de Parellas de Feito de Galicia, expresando a súa vontade de equiparar os seus efectos aos do matrimonio.</p>
<p>Non poden constituír parellas de feito:</p>
<p>a) Os parentes en liña recta por consanguinidade ou adopción.</p>
<p>b) Os colaterais por consanguinidade ou adopción ata o terceiro grao.</p>
<p>c) Os que estean ligados por matrimonio ou formen parella de feito debidamente formalizada con outra persoa.</p>
<p>3. Os membros da unión de feito poderán establecer validamente en escritura pública os pactos que consideren convenientes para rexer as súas relacións económicas durante a convivencia e para liquidalas tras a súa extinción, sempre que non sexan contrarios ás leis, limitativos da igualdade de dereitos que corresponden a cada convivente ou gravemente prexudiciais para cada un deles.</p>
<p>Serán nulos os pactos que contraveñan a anterior prohibición.</p>
<p>Disposición derradeira</p>
<p>No prazo dun mes contado desde a publicación desta lei no Diario Oficial de Galicia, a Xunta de Galicia aprobará un decreto mediante o cal se creará e regulará a organización e a xestión do Rexistro de Parellas de Feito de Galicia, que terá carácter constitutivo e no que se inscribirán necesariamente as declaracións formais de constitución de parellas de feito, as modificacións e as extincións, calquera que sexa a súa causa.</p>
<p>Esta lei entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, vinte e oito de xuño de dous mil sete.</p>
<p>Emilio Pérez Touriño</p>
<p>Presidente</p>

