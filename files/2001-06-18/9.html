---
date: '2001-06-18'
id: 9C6E
page: 8
number: 117
agency: 'CONSELLERÍA DE CULTURA, COMUNICACIÓN SOCIAL E TURISMO'
section: III. OUTRAS DISPOSICIÓNS
title: >-
  Orde do 30 de maio de 2001 pola que se convocan cursos de formación
  bibliotecaria para profesionais de bibliotecas da Rede de Bibliotecas de
  Galicia.
range: Orde
url: 'https://www.xunta.gal/dog/Publicados/2001/20010618/Anuncio9C6E_gl.html'
---
<p>A Consellería de Cultura, Comunicación Social e Turismo pon en marcha programas de formación permanente, a través de cursos dos profesionais das bibliotecas do sistema bibliotecario galego.</p>
<p>Nestes últimos anos, a configuración do sistema bibliotecario galego deu un importante paso coa informatización da rede de bibliotecas públicas, con importantes investimentos en equipos e programas, co que se establecen as bases fundamentais para permiti-la instalación dunha rede eficaz que permita a adopción de proxectos comúns de informatización, catalogación centralizada e préstamo interbibliotecario, ó tempo que establece unha moderna infraestructura informática a cabeceira da cal é o Centro Superior Bibliográfico de Galicia.</p>
<p>A maioría das bibliotecas públicas galegas están dotadas de equipamento e de programas informáticos para a xestión dos seus fondos, algún deles, como o Meiga, desenvolvido pola propia Consellería de Cultura, Comunicación Social e Turismo.</p>
<p>Este esforzo, sen embargo, para ser efectivo, ten que ir acompañado dun profundo e amplo programa de formación, centrado nos actuais responsables das bibliotecas galegas, na preparación e coñecemento dos novos instrumentos de traballo co fin de estaren en condicións de adopta-las novas tecnoloxías e de traballar nos novos programas comúns da rede. Por iso,</p>
<p>DISPOÑO:</p>
<p>Artigo 1º</p>
<p>Convócanse cursos de formación de biblioteconomía para profesionais de bibliotecas da Rede de Bibliotecas de Galicia.</p>
<p>O custo destes cursos farase efectivo con cargo á aplicación orzamentaria 10.02.353A.640.2 dos orzamentos xerais da Comunidade Autónoma de Galicia para 2001.</p>
<p>Artigo 2º</p>
<p>No anexo I desta orde enuméranse os cursos convocados, con especificación da duración, lugar e data de celebración, número de prazas, contido e persoas ás que van dirixidos.</p>
<p>Artigo 3º</p>
<p>Poderán optar a estes cursos os bibliotecarios, ou persoal que traballe con preferencia en centros da Rede de Bibliotecas de Galicia en calquera categoría profesional.</p>
<p>Non se poderán solicitar cursos de igual denominación e nivel xa realizados en anos anteriores.</p>
<p>Non poderán solicitar cursos aquelas persoas que anteriormente fosen seleccionadas para participar nalgún curso e non asistisen sen xustificalo por escrito á Consellería de Cultura, Comunicación Social e Turismo.</p>
<p>Artigo 4º</p>
<p>As persoas que desexen realizar algún dos cursos convocados presentarán unha solicitude por cada un deles segundo modelo do anexo II desta orde no prazo de 15 días naturais, contados a partir do seguinte ó da publicación desta orde no Diario Oficial de Galicia, no rexistro xeral da Consellería de Cultura, Comunicación Social e Turismo, nos rexistros das súas delegacións provinciais ou segundo establece o artigo 38.4º da vixente Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Na solicitude farase consta-lo curso que se solicita e a orde de preferencia dos cursos solicitados.</p>
<p>A solicitude xúntase a seguinte documentación:</p>
<p>-Solicitude (anexo II).</p>
<p>-Fotocopia do documento nacional de identidade.</p>
<p>-Certificación do director do centro de traballo, ou da entidade da que dependa a biblioteca, de que o interesado desenvolve traballos directamente relacionados cos contidos do curso e que conta con permiso para asistir a el (un certificado por curso facendo consta-lo nome do curso solicitado).</p>
<p>Artigo 5º</p>
<p>Recibidas as solicitudes de asistencia a cursos e maila súa documentación, estas serán avaliadas polos servicios competentes da Dirección Xeral de Promoción Cultural e o director xeral de Promoción Cultural elevará proposta ó conselleiro de Cultura, Comunicación Social e Turismo, quen resolverá nun prazo non superior a tres meses. No caso de producirse silencio administrativo, estimarase concedido o curso.</p>
<p>Artigo 6º</p>
<p>A selección dos asistentes ós cursos farase en función das condicións esixidas ou sinaladas como prioritarias. No caso de haber máis solicitudes que prazas, terase en conta o número de cursos para os que foi seleccionado o solicitante nesta convocatoria e a data de entrada da instancia. As bibliotecas e centros onde se realicen</p>
<p>os cursos disporán de dúas prazas para persoal dos seus servicios bibliotecarios.</p>
<p>Artigo 7º</p>
<p>A inasistencia a un curso sen causa xustificada será motivo de exclusión de novos cursos durante os tres próximos anos. A falta xustificada a máis dun 10% das horas totais do curso levará consigo a non obtención do certificado de asistencia.</p>
<p>Artigo 8º</p>
<p>Os asistentes ós cursos recibirán á súa finalización un certificado de asistencia con especificación de horas impartidas. Naqueles cursos nos que se realice a valoración dos coñecementos adquiridos o certificado será de asistencia e aproveitamento.</p>
<p>Artigo 9º</p>
<p>A Consellería de Cultura, Comunicación Social e Turismo poderá encarga-la realización técnica destes cursos a profesionais especialistas nas materias que vaian impartirse.</p>
<p>Disposicións derradeiras</p>
<p>Primeira.-Facúltase o director xeral de Promoción Cultural, para dictar, no ámbito das súas competencias, as resolucións precisas para o desenvolvemento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 30 de maio de 2001.</p>
<p>Jesús Pérez Varela</p>
<p>Conselleiro de Cultura, Comunicación Social e Turismo</p>
<p>ANEXO I</p>
<p>Cursos.</p>
<p>1. A xestión das bibliotecas públicas.</p>
<p>Contido: a xestión administrativa dunha biblioteca pública. Organización e xestión dos servicios bibliotecarios nunha biblioteca pequena ou mediana.</p>
<p>Duración: 30 horas.</p>
<p>Datas: setembro.</p>
<p>Horario: de luns a venres de 17 h a 21 h.</p>
<p>Lugar: A Coruña.</p>
<p>Nº prazas: 20.</p>
<p>Destinatarios: bibliotecarios con labores de xestión en bibliotecas públicas da Rede de Bibliotecas de Galicia.</p>
<p>2. Introducción á catalogación automatizada en Meiga 2001. Catalogación derivada.</p>
<p>Contido: a automatización da catalogación, o intercambio de rexistros e a catalogación derivada co programa Meiga 2001.</p>
<p>Duración: 20 horas/curso.</p>
<p>Data: xullo-setembro-outubro.</p>
<p>Horario: sesións de tardes.</p>
<p>Lugares: Ferrol, Lugo, Ourense e Pontevedra.</p>
<p>Nº prazas: 20.</p>
<p>Destinatarios: bibliotecarios municipais da Rede de Bibliotecas de Galicia.</p>
<p>3. As novas tecnoloxías nos servicios das bibliotecas públicas.</p>
<p>Contido: concepción da nova biblioteca pública. As bibliotecas públicas cara ó futuro. Os novos servicios das bibliotecas públicas.</p>
<p>Duración: 20 horas.</p>
<p>Data: setembro.</p>
<p>Horario: tardes de 17 h a 21 h.</p>
<p>Lugar: Santiago de Compostela.</p>
<p>Nº prazas: 20.</p>
<p>Destinatarios: bibliotecarios de bibliotecas nodais e municipais da Rede de Bibliotecas de Galicia.</p>
<p>4. A conservación dos materiais librarios.</p>
<p>Contido: natureza dos materiais. Os inimigos dos libros. Cómo garda-los libros e documentos. Recomendacións para o mantemento das coleccións en soporte papel.</p>
<p>Duración: 20 horas.</p>
<p>Data: xullo-setembro.</p>
<p>Horario: tardes de 17 h a 21 h.</p>
<p>Lugar: Santiago de Compostela.</p>
<p>Nº prazas: 20.</p>
<p>Destinatarios: bibliotecarios de bibliotecas nodais, bibliotecas de especial interese, CSBG e bibliotecas con fondo antigo da Rede de Bibliotecas de Galicia.</p>
<p>5. Animación á lectura.</p>
<p>Contido: o labor de animación á lectura nas bibliotecas públicas.</p>
<p>Duración: 20 horas/curso.</p>
<p>Data: setembro-outubro.</p>
<p>Horario: mañás, agás en Santiago de Compostela que se fará en sesións de tarde.</p>
<p>Lugares: Lugo, Ourense, Pontevedra,Vigo e Santiago de Compostela.</p>
<p>Nº de prazas: 20 por curso.</p>
<p>Destinatarios: bibliotecarios de bibliotecas municipais da Rede de Bibliotecas de Galicia e de seccións infantís de bibliotecas nodais.</p>
<p>6. Normalización no intercambio de rexistros bibliográficos: normas ISO, o protocolo Z-3950.</p>
<p>Contido: a normalización na importación e exportación de rexistros bibliográficos. A súa aplicación práctica na Rede de Bibliotecas de Galicia. O protocolo Z-3950.</p>
<p>Duración: 20 horas.</p>
<p>Data: outubro.</p>
<p>Horario: sesións de tardes.</p>
<p>Lugar: Santiago de Compostela.</p>
<p>Nº prazas: 20.</p>
<p>Destinatarios: bibliotecarios con funcións de catalogación nas bibliotecas da Rede de Bibliotecas de Galicia.</p>
<p>7. A referencia nas bibliotecas.</p>
<p>Contido: a sección de referencia nas bibliotecas: concepción e organización. Os materiais e obras de referencia.</p>
<p>Duración: 20 horas.</p>
<p>Data: outubro.</p>
<p>Horario: sesións de tardes.</p>
<p>Lugar: Santiago de Compostela.</p>
<p>Nº prazas: 20.</p>
<p>Destinatarios: bibliotecarios de bibliotecas municipais, bibliotecas de especial interés, e CSBG.</p>
<p>8. Os resumos na documentación.</p>
<p>Contido: características e técnica de elaboración de resumos documentais.</p>
<p>Duración: 25 horas.</p>
<p>Datas: setembro.</p>
<p>Horario: tardes de luns a venres e sábado mañá e tarde.</p>
<p>Lugar: A Coruña.</p>
<p>Nº prazas: 20.</p>
<p>Destinatarios: bibliotecarios e documentalistas das bibliotecas da Rede de Bibliotecas de Galicia.</p>
<p>9. Recursos bibliográficos na Internet.</p>
<p>Contido: utilización práctica da Internet en bibliotecas. Recursos de interese na rede para o seu uso por bibliotecarios ou usuarios de bibliotecas.</p>
<p>Duración: 20 horas.</p>
<p>Data: setembro.</p>
<p>Horario: sesións de tarde.</p>
<p>Lugar: Santiago de Compostela.</p>
<p>Nº prazas: 20.</p>
<p>Destinatarios: bibliotecarios da Rede de Bibliotecas de Galicia.</p>

