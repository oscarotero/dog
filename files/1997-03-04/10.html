---
date: '1997-03-04'
id: 3ECE
page: 1
number: 43
agency: ESCOLA GALEGA DE ADMINISTRACIÓN PÚBLICA
section: III. OUTRAS DISPOSICIÓNS
title: >-
  Resolución do 19 de febreiro de 1997 pola que se convocan varios cursos sobre
  prevención de riscos laborais.
range: Resolución
url: 'https://www.xunta.gal/dog/Publicados/1997/19970304/Anuncio3ECE_gl.html'
---
<p>Dentro do programa de actividades da EGAP para 1997, e conforme as funcións atribuídas pola Lei 4/1987, do 27 de maio, de creación da escola, e pola tamén Lei 10/1989, do 10 de xullo, de modificación da anterior, convócanse seis cursos sobre prevención de riscos laborais, de acordo coas seguintes bases:</p>
<p>Primeira.-Obxectivos.</p>
<p>a) Analiza-las esixencias que na Administración pública supuxo a entrada en vigor da Lei de prevención de riscos laborais.</p>
<p>b) Expoñe-los dereitos dos traballadores e persoal estatutario sobre esta materia.</p>
<p>c) Sensibilizar ós empregados públicos na importancia dunha lexislación específica, que redunde nunha maior preocupación pola prevención de riscos.</p>
<p>d) Estudia-la actividade preventiva, as súas esixencias e o desenvolvemento dela na Administración pública.</p>
<p>e) Desenvolve-la participación e representación especializada para previr riscos e ofrecer pautas de actuación.</p>
<p>Segunda.-Destinatarios.</p>
<p>Persoal da Xunta de Galicia e da Administración local galega, pertencente ós grupos A e B ou I e II, que teña relación co contido dos cursos.</p>
<p>Terceira.-Solicitudes.</p>
<p>Os interesados que aspiren a participar nun dos cursos programados deberán solicitalo no modelo oficial que figura ó final desta convocatoria, cuberto en tódolos epígrafes. Na solicitude faranse consta-los seguintes datos:</p>
<p>a) Descrición do posto de traballo actualmente desempeñado, segundo o modelo que figura ó final desta convocatoria.</p>
<p>b) Indicación precisa do curso concreto ó que pretende concorrer e da cidade onde se impartirá.</p>
<p>Neste sentido, os solicitantes so poderán pedi-la admisión a un dos seis cursos convocados. As instancias que non cumpran esta condición serán rexeitadas.</p>
<p>c) Conformidade da entidade na que presta servicios.</p>
<p>Cando o solicite máis dun interesado dunha mesma entidade ou organismo, deberá especificarse, en documento anexo expedido polo xefe do persoal, a orde de preferencia.</p>
<p>A solicitude de incorporación ó curso supón a aceptación expresa das presentes bases e das normas e procedementos polos que se rexe.</p>
<p>A falsidade ou ocultación de datos será motivo de exclusión automática.</p>
<p>Cuarta.-Tramitación de solicitudes.</p>
<p>As solicitudes irán dirixidas ó director da EGAP e presentaranse no rexistro da Escola Galega de Administración Pública, polígono das Fontiñas, r/ de Madrid, 2-4, 15707 Santiago de Compostela, ou nas dependencias que se sinalan no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Quinta.-Prazo de presentación das solicitudes.</p>
<p>Adíanse as seguintes datas-límite para a presentación das peticións para acceder a esta actividade:</p>
<p>-Cursos en Lugo e na Coruña: ata o 22 de abril de 1997.</p>
<p>-Curso en Ourense: ata o 22 de maio de 1997.</p>
<p>-Cursos en Santiago de Compostela, Pontevedra e Vigo: ata o 5 de setembro de 1997.</p>
<p>Sexta.-Desenvolvemento dos cursos.</p>
<p>Os cursos desenvolveranse de luns a venres, conforme o calendario seguinte:</p>
<table><tbody><tr><td></td></tr>
<tr><td>Lugar</td><td>Comezo</td><td>Remate</td><td>Horario</td><td>Periodicidade</td></tr>
<tr><td></td></tr>
</tbody></table>
<table><tbody><tr><td>Lugo</td><td>19 de maio</td><td>23 de maio</td><td>17 a 20</td><td>Luns a venres</td></tr>
<tr><td>A Coruña</td><td>26 de maio</td><td>30 de maio</td><td>17 a 20</td><td>Luns a venres</td></tr>
<tr><td>Ourense</td><td>16 de xuño</td><td>20 de xuño</td><td>17 a 20</td><td>Luns a venres</td></tr>
<tr><td>Santiago de
Compostela</td><td>29 de setembro</td><td>3 de outubro</td><td>17 a 20</td><td>Luns a venres</td></tr>
<tr><td>Pontevedra</td><td>13 de outubro</td><td>17 de outubro</td><td>17 a 20</td><td>Luns a venres</td></tr>
<tr><td>Vigo</td><td>27 de outubro</td><td>31 de outubro</td><td>17 a 20</td><td>Luns a venres</td></tr></tbody></table>
<p>Sétima.-Selección.</p>
<p>As solicitudes que reúnan os requisitos das bases 3 e 5 serán seleccionadas segundo os seguintes criterios, e por esta orde:</p>
<p>1. Ter realizado, nos últimos cinco anos, un menor número de cursos relacionados cos contidos temáticos do que se convoca.</p>
<p>2. Menor número de cursos realizados en escolas e institutos de Administración pública.</p>
<p>3. A antigüidade, entendendo como tal a data de ingreso en calquera administración.</p>
<p>A admisión ó curso comunicaráselles directamente ós interesados.</p>
<p>Oitava.-Modificacións.</p>
<p>A EGAP reserva para si a facultade de interpretar e resolve-las incidencias que puidesen xurdir no desenvolvemento dos cursos, así como a de cancelalos se o escaso número de solicitudes non xustificase a súa realización.</p>
<p>Novena.-Duración.</p>
<p>Cada curso terá unha duración de 15 horas lectivas.</p>
<p>Décima.-Certificado de asistencia.</p>
<p>Outorgaráselles certificado de asistencia ós alumnos que acudan con regularidade ó correspondente curso, cando a inasistencia a el non sexa igual ou superior ó 15% das horas lectivas programadas. A superación deste límite, sexa cal sexa a causa, imposibilitará a expedición do mencionado certificado e provocará a baixa no respectivo curso coa perda de tódolos dereitos.</p>
<p>Décimo primeira.-Profesorado.</p>
<p>Estará integrado por maxistrados, profesores de dereito do traballo e da Seguridade Social e persoal funcionario especializado.</p>
<p>Décimo segunda.-Contido.</p>
<p>O temario destes cursos será o seguinte:</p>
<p>Tema 1. Obxecto e ámbito de aplicación da Lei de prevención de riscos laborais. Referencia á normativa da Unión Europea e á normativa internacional.</p>
<p>Tema 2. Política preventiva (I). Obxectivos. Coordinación, colaboración e fomento. Desenvolvemento regulamentario.</p>
<p>Tema 3. Política preventiva (II). Organización: Instituto Nacional de Seguridade Social e Saúde no traballo. Inspección de Traballo e Seguridade Social. Administracións públicas competentes en materia laboral e sanitaria. Coordinación administrativa. Participación institucional. Comisión Nacional de Seguridade Social e Saúde no traballo.</p>
<p>Tema 4. Dereitos e obrigas (I). Regras xerais. Principios da acción preventiva. Especial referencia ás obrigas de fabricantes, importadores e subministradores.</p>
<p>Tema 5. Dereitos e obrigas (II). Do empresario. Avaliación de riscos. Equipos de traballo e medios de protección. Documentación. Coordinación.</p>
<p>Tema 6. Dereitos e obrigas (III). Dos traballadores. Información. Formación. Vixilancia da saúde.</p>
<p>Tema 7. Dereitos e obrigas (IV). Medidas de emerxencia. Risco grave e inminente.</p>
<p>Tema 8. Dereitos e obrigas (V). Protección de traballadores sensibles a determinados riscos. Protección da maternidade. Protección dos traballadores suxeitos a contratos de duración determinada e de traballadores contratados por empresas de traballo temporal para ser postos a disposición.</p>
<p>Tema 9. Os servicios de prevención. Designación de traballadores. Servicios externos. Servicios de prevención. Actuación das mutuas de accidentes de traballo e enfermidades profesionais.</p>
<p>Tema 10. Consulta e participación (I). Regras xerais. Facultades e competencias dos representantes unitarios e sindicais non especializados. A consulta. Particularidades na Administración pública.</p>
<p>Tema 11. Consulta e participación (II). Os delegados de prevención. Concepto e designación. Competencias, facultades e garantías. Obrigas.</p>
<p>Tema 12. Consulta e participación (III). O comité de seguridade e saúde. Composición e facultades. Colaboración da Inspección de Traballo na materia.</p>
<p>Tema 13. Responsabilidades e sancións (I). Suxeitos responsables. Compatibilidade. Competencia.</p>
<p>Tema 14. Responsabilidades e sancións (II). Infraccións e sancións. Tipoloxía. Criterios de graduación. Prescrición.</p>
<p>Tema 15. Responsabilidades e sancións (III). Outras medidas. Requirimentos. Paralización de traballos. Suspensión ou peche do centro de traballo. Limitacións ás facultades de contratar coa Administración.</p>
<p>Santiago de Compostela, 19 de febreiro de 1997.</p>
<p>Domingo Bello Janeiro</p>
<p>Director da Escola Galega de Administración Pública</p>
<p>1406</p>

