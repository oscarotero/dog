---
date: '2003-02-12'
id: '5962'
page: 1582
number: 30
agency: CONSELLERÍA DE POLÍTICA AGROALIMENTARIA E DESENVOLVEMENTO RURAL
section: III. OUTRAS DISPOSICIÓNS
title: >-
  Decreto 147/2003, do 31 de xaneiro, polo que se acordan as cesións en
  propiedade, a título gratuíto, dos predios número 554 e número 822, da zona de
  concentración parcelaria de San Fiz, Santo André de Illobre e Santa Baia de
  Vedra (Vedra-A Coruña).
range: Decreto
url: 'https://www.xunta.gal/dog/Publicados/2003/20030212/Anuncio5962_gl.html'
---
<p>O artigo 31.3º, da Lei 12/2001, do 10 de setembro, de modificación da de concentración parcelaria para Galicia, sinala que a consellería competente en materia de agricultura está autorizada a exerce-las funcións dominicais sobre o fondo de terras segundo o establecido na lexislación patrimonial, sen prexuí</p>
<p>zo do informe previo da Consellería de Economía e Facenda para os actos de disposición sobre bens inmobles.</p>
<p>O Concello de Vedra solicitou a cesión en propiedade de dous inmobles situados no seu termo municipal, os predios sobrantes nº 554 e nº 822 das zonas de concentración parcelaria de San Fiz, San Andrés de Illobre e Santa Baia de Vedra, respectivamente, que pertence á Comunidade Autónoma de Galicia en virtude do disposto no artigo 31 da Lei 10/1985, de concentración parcelaria para Galicia.</p>
<p>Por ordes da Consellería de Política Agroalimentaria e Desenvolvemento Rural do 22 e 30 de maio de 2002 (DOG nº 116 e 117, do 18 e 19 de xuño), declarouse a alleabilidade dos anteditos inmobles.</p>
<p>A Secretaría Xeral da Consellería de Política Agroalimentaria e Desenvolvemento Rural tramitou o expediente de cesión, de acordo co previsto nos artigos 83 e seguintes do regulamento que desenvolve a Lei 3/1985, do 12 de abril, do patrimonio da Comunidade Autónoma de Galicia.</p>
<p>Por todo o exposto, de conformidade coa proposta do conselleiro de Política Agroalimentaria e Desenvolvemento Rural e logo de deliberación do Consello da Xunta de Galicia, na súa reunión do día trinta e un de xaneiro de dous mil tres,</p>
<p>DISPOÑO:</p>
<p>Artigo 1º</p>
<p>Acórdase a cesión en propiedade, a título gratuíto, a favor do Concello de Vedra dos seguintes bens inmobles:</p>
<p>1. Predio nº 554 da zona de concentración parcelaria da parroquia de San Fiz e Santo André de Illobre, municipio de Vedra, que teñen unha superficie de 6.370 m, que estrema: norte, Carmen Tato Collazo (555) e outros propietarios (557, 558-1, 558-2, 559, e 560); sur, zona excluída; leste, zona excluída; oeste, camiño. Inscrito no Rexistro da Propiedade de Santiago de Compostela nº 1 no tomo 1.267, libro 121, folio 178, predio nº 13.222.</p>
<p>2. Predio nº 822 da zona de concentración parcelaria da parroquia de Santa Baia de Vedra, municipio de Vedra, que ten unha superficie de 3.000 m, que estrema: norte, camiño; sur, Alfonso Pallas Rey (823), rego no medio; leste, Manuel Gestoso Cutrín (819); oeste, camiño. Inscrito no Rexistro da Propiedade de Santiago de Compostela nº 1 no tomo 1.343, libro 124, folio 17, predio nº 13.416.</p>
<p>Artigo 2º</p>
<p>A cesión en propiedade relacionada no artigo anterior queda sometida ás seguintes cláusulas:</p>
<p>a) Os fins das cesións serán respectivamente, a dedicación do predio nº 554 á instalación e mantemento dun campo de fútbol parroquial e a do predio nº 822 á construcción dunha piscina municipal para uso público.</p>
<p>b) Se os bens cedidos non se aplicasen ós fins sinalados dentro do prazo dun ano, contado desde</p>
<p>o outorgamento das respectivas escrituras públicas, deixasen de estalo con posterioridade, consideraranse resoltas as cesións e os inmobles reverterán á Comunidade Autónoma de Galicia, de conformidade co disposto no artigo 87 do regulamento da Lei 3/1985, do 12 de abril, do patrimonio da Comunidade Autónoma galega.</p>
<p>c) As cesións formalizaranse mediante escrituras públicas, debendo constar nelas os acordos de cesión e as aceptacións do cesionario, sendo os custos de outorgamento por conta do cesionario, así como os impostos derivados da transmisión, incluído se o houbese o de incremento de valor de terreos.</p>
<p>Disposición derradeira</p>
<p>A Consellería de Política Agroalimentaria e Desenvolvemento Rural, a través da Secretaría Xeral, realizará os trámites necesarios para a efectividade de canto se dispón no presente decreto.</p>
<p>Santiago de Compostela, trinta e un de xaneiro de dous mil tres.</p>
<p>Manuel Fraga Iribarne</p>
<p>Presidente</p>
<p>Juan Miguel Diz Guedes</p>
<p>Conselleiro de Política Agroalimentaria</p>
<p>e Desenvolvemento Rural</p>

