---
date: '2003-02-12'
id: 595A
page: 1582
number: 30
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 3 de febreiro do 2003 pola que se dan instruccións para a
  conmemoración do Día das Letras Galegas nos centros de ensino non
  universitario.
range: Orde
url: 'https://www.xunta.gal/dog/Publicados/2003/20030212/Anuncio595A_gl.html'
---
<p>A institucionalización por parte da Real Academia Galega, a partir de 1963, do día 17 de maio, como o Día das Letras Galegas, foi, sen dúbida, un acontecemento que, ano tras ano, colleu pulo e resonancia na nosa sociedade, de tal xeito que, en toda a Comunidade Autónoma galega, se proxecta a figura homenaxeada e serve, ó mesmo tempo, para reflexionar sobre Galicia, sobre a súa lingua e sobre a súa cultura.</p>
<p>A Real Academia Galega tomou como punto de partida, para a celebración desta efeméride, a publicación, no ano 1863, de Cantares Gallegos, de Rosalía de Castro.</p>
<p>O Goberno galego declara, a través do Decreto 6/2003, do 2 de xaneiro, o ano 2003 como ano de Antón Avilés de Taramancos. Preocupado desde moi novo pola lingua galega, foi fundamentalmente e sobre todo poeta, aínda que cultivou outros xéneros como o relato, o ensaio e o teatro.</p>
<p>O poeta, nunha primeira etapa, crea textos de corte clasicista para articular logo o seu mundo poético arredor dun referente mítico, sobre todo desde a súa experiencia na emigración americana. Con todo, a significación de Antón Avilés de Taramancos non se limita á creación literaria, senón que actuou como un verdadeiro animador cultural a través de múltiples iniciativas destinadas a promove-la lingua galega e a cultura de noso.</p>
<p>Por todo isto, a Consellería de Educación e Ordenación Universitaria</p>
<p>DISPÓN:</p>
<p>Primeiro.-Durante o mes de maio destacarase en tódolos centros docentes situados na Comunidade Autónoma galega a importancia que ten para Galicia o Día das Letras Galegas.</p>
<p>Segundo.-O profesorado, de acordo coa liña que estableza o consello escolar de cada centro, programará as actividades que considere oportunas para un mellor coñecemento do persoeiro ó que se lle dedica esta data.</p>
<p>Terceiro.-En calquera caso, dedicarase alomenos unha hora, en cada un dos grupos de cada curso, ó desenvolvemento dunha lección ou conferencia-coloquio, adaptada á idade do alumnado, na que se poña de manifesto a importancia que ten para Galicia a nosa lingua, facendo referencia ó poeta e animador cultural homenaxeado este ano, Antón Avilés de Taramancos.</p>
<p>Santiago de Compostela, 3 de febreiro de 2003.</p>
<p>Celso Currás Fernández</p>
<p>Conselleiro de Educación e Ordenación Universitaria</p>

