---
date: '2007-07-10'
page: 11
number: 133
agency: 'CONSELLERÍA DE PRESIDENCIA, ADMINISTRACIÓNS PÚBLICAS E XUSTIZA'
section: I. DISPOSICIÓNS XERAIS
title: >-
  Decreto 131/2007, do 21 de xuño, polo que se modifica o Decreto 210/1989, do 5
  de outubro, polo que se crea o Centro Galego de Artes da Imaxe e se regula o
  seu funcionamento.
range: Decreto
---
<p>A disposición transitoria segunda do Decreto 44/2006, do 2 de marzo, establece que o Centro Galego de Artes da Imaxe depende da Secretaría Xeral de Comunicación da Xunta de Galicia, a través da Dirección Xeral de Comunicación Audiovisual, tamén sinala que a adaptación á nova estrutura orgánica dese centro se efectuará de xeito autónomo e singular mediante a modificación do seu respectivo decreto regulador.</p>
<p>Na súa virtude, por proposta do conselleiro de Presidencia, Administracións Públicas e Xustiza e logo de deliberación do Consello da Xunta de Galicia na súa reunión do día vinte e un de xuño de dous mil sete,</p>
<p>DISPOÑO:</p>
<p>Artigo único.-Modificación do Decreto 210/1989, do 5 de outubro, polo que se crea o Centro Galego de Artes da Imaxe e se regula o seu funcionamento.</p>
<p>O Decreto 210/1989, do 5 de outubro, polo que se crea o Centro Galego de Artes da Imaxe e se regula o seu funcionamento, queda modificado como segue:</p>
<p>Un.-O artigo 1 queda redactado do seguinte xeito:</p>
<p>«Artigo 1.-O Centro Galego de Artes da Imaxe, unidade integrada na Dirección Xeral de Comunicación Audiovisual da Secretaría Xeral de Comunicación da Xunta de Galicia se configura como centro artístico-técnico para a recuperación, custodia, documentación, promoción e difusión do patrimonio audiovisual galego e das artes da imaxe en xeral».</p>
<p>Dous.-A alínea h) do artigo 2, queda redactado do seguinte xeito:</p>
<p>«h) Promover, ante a Dirección Xeral de Comunicación Audiovisual, a celebración de convenios e concertos con institucións públicas e privadas, nas materias que se relacionan coas funcións e obxecto dos sinalados para o dito centro».</p>
<p>Tres.-O artigo 2, comeza co parágrafo número 1 e engádeselle un parágrafo número 2, que queda redactado do seguinte xeito:</p>
<p>«2. De conformidade co disposto polos artigos 6 e 13 da Lei 7/2004, do 16 de xullo, galega para a igualdade de mulleres e homes, e polo artigo 15 da Lei orgánica 3/2007, do 22 de marzo, para a igualdade efectiva de mulleres e homes, no exercicio das funcións do Centro Galego de Artes da Imaxe teranse en conta especialmente as exixencias destas normas, promovendo o aumento cuantitativo e cualitativo da visibilidade das mulleres, e establecendo medidas e programas realizados por e para mulleres, así como, de ser o caso, medidas de acción positiva tendentes a facer realidade neste ámbito o principio de igualdade».</p>
<p>Catro.-O artigo 3 e os seus puntos 3 e 4, quedan redactados do seguinte xeito:</p>
<p>«A Secretaría Xeral de Comunicación a través da Dirección Xeral de Comunicación Audiovisual exercerá, no ámbito deste decreto, as seguintes atribucións:</p>
<p>3) A elaboración do orzamento anual no seo dos orzamentos da Dirección Xeral de Comunicación Audiovisual na Secretaría Xeral de Comunicación.</p>
<p>4) Propoñer o nomeamento do director ou directora do centro».</p>
<p>Cinco.-O artigo 9 queda redactado do seguinte xeito:</p>
<p>«Desempeñará a xefatura de Administración o xefe ou xefa de sección de xestión do centro, que será un funcionario ou funcionaria da Dirección Xeral de Comunicación Audiovisual da Secretaría Xeral de Comunicación.</p>
<p>Son funcións desa sección de xestión:</p>
<p>1. A supervisión e dirección dos asuntos de persoal e os económico-administrativos do centro.</p>
<p>2. A coordinación dos referidos asuntos cos departamentos correspondentes da Secretaría Xeral de Comunicación e da Dirección Xeral de Comunicación Audiovisual.</p>
<p>3. A supervisión dos custos das actividades do centro.</p>
<p>4. Desempeñará a secretaría do consello asesor da dirección».</p>
<p>Seis.-O artigo 11 queda redactado do seguinte xeito:</p>
<p>«O Centro Galego de Artes da Imaxe financiarase mediante os recursos económicos que con esa finalidade específica se consignen nos orzamentos xerais da Xunta de Galicia correspondentes á Dirección Xeral de Comunicación Audiovisual».</p>
<p>Sete.-A disposición derradeira primeira queda redactada do seguinte xeito:</p>
<p>«Facúltase a persoa titular da Secretaría Xeral de Comunicación para ditar as normas de desenvolvemento e execución deste decreto, por proposta da persoa titular da Dirección Xeral de Comunicación Audiovisual».</p>
<p>Santiago de Compostela, vinte e un de xuño de dous mil sete.</p>
<p>Emilio Pérez Touriño</p>
<p>Presidente</p>
<p>José Luis Méndez Romeu</p>
<p>Consellería de Presidencia, Administracións Públicas e Xustiza</p>

