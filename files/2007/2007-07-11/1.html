---
date: '2007-07-11'
page: 11
number: 134
agency: CONSELLERÍA DE EDUCACIÓN E ORDENACIÓN UNIVERSITARIA
section: I. DISPOSICIÓNS XERAIS
title: >-
  Orde do 25 de xuño de 2007 pola que se regulan o acceso e a admisión ás
  ensinanzas profesionais de artes plásticas e deseño.
range: Orde
---
<p>O Real decreto 596/2007, do 4 de maio, polo que se establece a ordenación xeral das ensinanzas profesionais de artes plásticas e deseño, dispón que as administracións educativas regularán a proba específica á que se refire o artigo 52, puntos 1º e 2º, da Lei orgánica 2/2006, do 3 de maio, de educación, e tamén a organización, estrutura, contidos e criterios da proba de acceso para os que carezan da titulación académica, prevista no punto 3 do mesmo artigo, así como as correspondentes exencións nos termos que figuran no capítulo V daquela norma.</p>
<p>O Decreto 30/2007, do 15 de marzo, polo que se regula a admisión do alumnado en centros docentes sostidos con fondos públicos que imparten as ensinanzas reguladas na Lei orgánica 2/2006, establece na súa disposición adicional novena que a admisión do alumnado nos centros que imparten ensinanzas de réxime especial rexerase pola súa normativa específica.</p>
<p>Tendo en conta o novo marco normativo e a experiencia acumulada ao longo dos cursos precedentes, procede regulamentar no ámbito da Comunidade Autónoma de Galicia o acceso aos ciclos formativos de grao medio e de grao superior das ensinanzas profesionais de artes plásticas e deseño.</p>
<p>Na súa virtude, esta consellería</p>
<p>DISPÓN:</p>
<p>I. Disposiciones xerais.</p>
<p>Artigo 1º.-Obxecto e ámbito de aplicación.</p>
<p>Esta orde será de aplicación aos procesos de acceso e admisión do alumnado que desexe cursar ensinanzas profesionais de artes plásticas e deseño de ciclos formativos ou de oferta modular nas escolas de arte e superiores de deseño e nos centros autorizados de arte na Comunidade Autónoma de Galicia.</p>
<p>Artigo 2º.-Convocatoria da proba de acceso.</p>
<p>A Consellería de Educación e Ordenación Universitaria convocará, cando menos unha vez ao ano, unha proba para o acceso as ensinanzas profesionais de artes plásticas e deseño. A esta proba unicamente poderán concorrer aquelas persoas que non reúnan os requisitos académicos que permitan o acceso directo as ensinanzas profesionais de artes plásticas e deseño.</p>
<p>II. Acceso e admisión.</p>
<p>Artigo 3º.-Acceso directo ás ensinanzas profesionais de artes plásticas e deseño.</p>
<p>1. Estarán exentos de realizar a proba específica de acceso ao grao medio das ensinanzas profesionais de artes plásticas e deseño a que se fai referencia no artigo 4 desta orde:</p>
<p>a) Quen estea en posesión dun título de técnico ou técnico superior de artes plásticas e deseño dunha familia profesional relacionada coas ensinanzas que se desexen cursar.</p>
<p>b) Quen teña superados os cursos comúns de artes aplicadas e oficios artísticos dos planos de estudos establecidos polo Decreto 2127/1963, do 24 de xullo, os establecidos con carácter experimental ao amparo do Real decreto 799/1984, do 28 de marzo, sobre regulación de experiencias en centros de ensinanzas artísticas, así como polo Real decreto 942/1986, do 9 de maio, polo que se establecen normas xerais para a realización de experimentacións educativas en centros docentes.</p>
<p>2. Estarán exentos de realizar a proba específica de acceso ao grao superior das ensinanzas profesionais de artes plásticas e deseño a que se fai referencia no artigo 4º desta orde:</p>
<p>Quen estea en posesión dun título de técnico superior de artes plásticas e deseño dunha familia profesional relacionada coas ensinanzas que se desexen cursar ou título declarado equivalente.</p>
<p>3. Estarán exentos de realizar a proba específica de acceso aos graos medio e superior das ensinanzas profesionais de artes plásticas e deseño, a que se fai referencia no artigo 4º desta orde, quen estea posesión dalgunha das seguintes titulacións:</p>
<p>a) Título de bacharelato, modalidade de artes, ou de bacharelato artístico experimental.</p>
<p>b) Título superior de artes plásticas e título superior de deseño, nas súas diferentes especialidades, ou títulos declarados equivalentes.</p>
<p>c) Título superior de conservación e restauración de bens culturais, nas súas diferentes especialidades.</p>
<p>d) Licenciatura en belas artes.</p>
<p>e) Arquitectura.</p>
<p>f) Enxeñería técnica en deseño industrial.</p>
<p>4. Así mesmo, estarán exentos de realizar a proba específica de acceso aos graos medio e superior das ensinanzas profesionais de artes plásticas e deseño, a que se fai referencia no artigo 4º desta orde, quen estando en posesión dos requisitos académicos de acceso conforme o establecido nos artigos 52.1º e 52.2º da Lei orgánica 2/2006, do 3 de maio, de educación, acredite ter experiencia laboral de, polo menos un ano, relacionada directamente coas competencias profesionais do ciclo formativo de grao medio e superior ao que se queira acceder, achegando a seguinte documentación:</p>
<p>Certificación da empresa onde adquiriu a experiencia laboral, na que conste especificamente a duración do contrato, a actividade desenvolvida e o período de tempo no que se realizou a dita actividade. No caso de traballadores por conta propia, certificación de alta no censo de obrigados tributarios.</p>
<p>Artigo 4º.-Acceso mediante proba específica ás ensinanzas profesionais de artes plásticas e deseño.</p>
<p>1. Conforme o artigo 52.1º da Lei orgánica 2/2006, do 3 de maio, de educación, para acceder ao grao medio das ensinanzas profesionais de artes plásticas e deseño será necesario estar en posesión do título de graduado en educación secundaria obrigatoria, ou título declarado equivalente.</p>
<p>2. Conforme o artigo 52.2º da Lei orgánica, do 3 de maio, de educación, para acceder ao grao superior das ensinanzas profesionais de artes plásticas e deseño será necesario estar en posesión do título de bacharelato, ou título declarado equivalente.</p>
<p>3. Así mesmo para acceder ao grao medio e ao grao superior das ensinanzas profesionais de artes plásticas e deseño, ademais dos requisitos académicos recollidos nos puntos anteriores, deberase superar unha proba específica que permita demostrar as aptitudes e os coñecementos artísticos para cursar con aproveitamento as ensinanzas de que se trate.</p>
<p>Artigo 5º.-Acceso mediante proba de acceso ás ensinanzas profesionais de artes plásticas e deseño.</p>
<p>1. Conforme ao artigo 52.3º da Lei orgánica 2/2006, do 3 de maio, de educación, poderán acceder ao grao medio das ensinanzas profesionais de artes plásticas e deseño, sen estar en posesión dos requisitos de acceso, quen acredite, mediante a superación dunha proba de acceso, ter os coñecementos e habilidades suficientes para cursar con aproveitamento as ditas ensinanzas, ademais das aptitudes necesarias ás que se refire o artigo 4.3º desta orde, e teñan como mínimo dezasete anos cumpridos no ano de realización da proba.</p>
<p>2. Conforme o artigo 52.3º da Lei orgánica, do 3 de maio, de educación, poderán acceder ao grao superior das ensinanzas profesionais de artes plásticas e deseño, sen estar en posesión dos requisitos académicos de acceso, quen acredite mediante a superación dunha proba de acceso, ter a madureza en relación aos obxectivos do bacharelato, ademais das aptitudes necesarias ás que se refire o artigo 4º.3 desta orde, e teñan como mínimo dezanove anos cumpridos no ano de realización da proba, ou dezaoito anos se se acredita a posesión dun título de técnico de artes plásticas e deseño.</p>
<p>3. Esta proba de acceso, segundo determina o artigo 16.3º do citado Real decreto 596/2007, do 4 de maio, constará de dúas partes:</p>
<p>a) A parte xeral que, para o acceso ao grao medio, versará sobre os coñecementos e capacidades básicas da educación secundaria obrigatoria e, para o acceso ao grao superior, versará sobre os coñecementos e capacidades básicas das materias comúns do bacharelato.</p>
<p>b) A parte específica que permitirá valorar as aptitudes e os coñecementos artísticos necesarios para poder cursar con aproveitamento as ensinanzas correspondentes.</p>
<p>4. Quedará exento da parte específica da proba quen acredite ter unha experiencia laboral de, polo menos un ano, relacionada directamente coas competencias profesionais do ciclo formativo de grao medio e superior ao que se queira acceder, achegando a certificación da empresa onde adquiriu a experiencia laboral, na que conste especificamente a duración do contrato, a actividade desenvolvida e o período de tempo no que se realizou a dita actividade. No caso de traballadores por conta propia, certificación de alta no censo de obrigados tributarios.</p>
<p>5. Quedará exento da parte xeral da proba quen teña superada a proba de acceso a universidade para maiores de vinte e cinco anos.</p>
<p>Artigo 6º.- Distribución da oferta de prazas.</p>
<p>1. En cada escola de arte e superior de deseño ofertaranse as prazas dispoñibles para cada ciclo formativo de ensinanzas profesionais de artes plásticas e deseño, e teranse en conta as seguintes reservas:</p>
<p>a) Para os aspirantes que accedan directamente aos graos medio e superior das ensinanzas profesionais de artes plásticas e deseño, segundo o artigo 3º desta orde, reservaranse o 50% das prazas dispoñibles.</p>
<p>b) Para os aspirantes que accedan mediante proba específica aos graos medio e superior das ensinanzas profesionais de artes plásticas e deseño, segundo o artigo 4º desta orde, reservaranse o 30% das prazas dispoñibles.</p>
<p>c) Para os aspirantes que accedan mediante proba de acceso aos graos medio e superior das ensinanzas profesionais de artes plásticas e deseño, segundo o artigo 5º desta orde, reservaranse o 20% das prazas dispoñibles.</p>
<p>2. As prazas que non quedaran cubertas segundo as indicacións anteriores, incrementarán as restantes na orde que se reflicte nos seguintes apartados:</p>
<p>a) No caso de non quedaren cubertas as prazas das letras b) e c) estas incrementarán a reserva a).</p>
<p>b) No caso de non quedaren cubertas as prazas das letras a) estas incrementarán a reserva b).</p>
<p>c) No caso de non quedaren cubertas as prazas dos apartados a) e b) estas incrementarán a reserva c).</p>
<p>3. En cada convocatoria anual, a Dirección Xeral de Formación Profesional e Ensinanzas Especiais establecerá a orde de preferencia entre os aspirantes de cada unha das reservas establecidas no artigo 6º.1.</p>
<p>4. En cada escola de arte e superior de deseño ofertaranse as prazas dispoñibles para cada módulo solto da oferta modular de ensinanzas profesionais de artes plásticas e deseño. As condicións, criterios e probas de acceso serán as mesmas que as reguladas para os ciclos formativos das ensinanzas profesionais de artes plásticas e deseño, segundo o establecido nesta orde.</p>
<p>No caso que de quedaran prazas vacantes unha vez resolto o proceso de admisión, as ditas vacantes poderán ser ofertadas ao alumnado que non curse ensinanzas regradas, a través dos cursos monográficos que oferte o centro. Neste caso as prazas cubriranse por estrita orde de chegada, e o alumnado poderá obter unha certificación de capacidades.</p>
<p>III. Órganos competentes para resolver os procesos de admisión.</p>
<p>Artigo 7º.-Comisións avaliadoras.</p>
<p>1. Para a resolución das exencións previstas na presente orde, así como para o desenvolvemento e avaliación das probas, a Dirección Xeral de Formación Profesional e Ensinanzas Especiais nomeará en cada escola, e a proposta da súa dirección, unha comisión avaliadora que estará integrada por un/unha presidente/a e catro vogais.</p>
<p>2. Os membros das ditas comisións serán funcionarios/as do corpo de profesores/as de artes plásticas e deseño ou do corpo de mestres de taller de artes plásticas e deseño.</p>
<p>3. Ás comisións avaliadoras poderán incorporar aos asesores/as que consideren necesarios en función das características da proba e o número de persoas inscritas. Estes asesores serán nomeados pola Delegación Provincial da Consellería de Educación e Ordenación Universitaria, por proposta do presidente da comisión.</p>
<p>Artigo 8º.-Comisión autonómica de escolarización.</p>
<p>1. A Dirección Xeral de Formación Profesional e Ensinanzas Especiais poderá constituír unha comisión autonómica de escolarización para resolver sobre as solicitudes que non obtiveron praza nas escolas de arte e superiores de deseño.</p>
<p>2. As funcións da comisión de escolarización serán as seguintes:</p>
<p>a) Informar das prazas existentes para este tipo de ensinanzas nas escolas de arte e superiores de deseño.</p>
<p>b) Resolver sobre as solicitudes non atendidas polas escolas, solicitadas en primeiro lugar.</p>
<p>c) Supervisar o proceso de admisión de alumnado e o cumprimento das normas que o regulan propoñendo, se é o caso, á Dirección Xeral de Formación Profesional e Ensinanzas Especiais, a adopción das medidas que consideren adecuadas.</p>
<p>3. A comisión autonómica de escolarización estará formada por:</p>
<p>a) O/A subdirector/a xeral de Ensinanzas Especiais e Formación Permanente que actuará como presidente.</p>
<p>b) Os/as directores/as das catro escolas de arte e superiores de deseño.</p>
<p>Actuará como secretario/a da comisión, con voz e sen voto, un/ha funcionario/a da Dirección Xeral de Formación Profesional e Ensinanzas Especiais.</p>
<p>4. No caso de que non se constitúa a comisión autonómica de escolarización, as súas funcións serán asumidas polo servizo provincial da inspección educativa.</p>
<p>5. Os membros da comisión poderán percibir asistencias, axudas para gastos e de locomoción por concorrer ás sesións, conforme o Decreto 144/2001, do 7 de xuño.</p>
<p>IV. Estrutura e cualificacións das probas.</p>
<p>Artigo 9º.- Proba específica para o alumnado que reúne os requisitos académicos.</p>
<p>A valoración de cada un dos exercicios dos que constan as probas expresarase en termos numéricos, utilizando para iso a escala de cero a dez con dous decimais. Para a superación das probas será necesario acadar unha cualificación igual ou superior a cinco en cada un dos exercicios dos que constase. A cualificación final da proba específica será a media aritmética destes exercicios, expresada coa escala de cero a dez con dous decimais.</p>
<p>1. Ciclos formativos de grao medio.</p>
<p>Estrutura, contidos e cualificación da proba específica:</p>
<p>a) Primeiro exercicio: desenvolvemento por escrito, no tempo máximo dunha hora, dun tema proposto sobre artes plásticas. Neste exercicio valoraranse as capacidades lingüísticas e os coñecementos histórico-artísticos.</p>
<p>b) Segundo exercicio: realización, nun tempo máximo de dúas horas, de debuxos e bosquexos sobre un tema proposto para a súa aplicación posterior. Neste exercicio valoraranse as destrezas específicas e as capacidades de observación, percepción e aptitude para os estudos concretos das distintas familias profesionais.</p>
<p>c) Terceiro exercicio: execución, durante un tempo máximo de dúas horas, cos bosquexos e debuxos realizados no exercicio segundo. Valorarase a capacidade artística e a creatividade dos aspirantes, o sentido do espazo, a composición e a predisposición para os estudios concretos das distintas familias profesionais.</p>
<p>2. Ciclos formativos de grao superior.</p>
<p>Estrutura, contidos e cualificación da proba específica:</p>
<p>a) Primeiro exercicio: desenvolvemento por escrito, durante un tempo máximo dunha hora, de temas propostos nun texto ou por medio de documentación gráfica relacionados coas artes plásticas. Valoraranse as capacidades lingüísticas e os coñecementos histórico-artísticos.</p>
<p>b) Segundo exercicio: realización, durante un tempo máximo de dúas horas, de bosquexos sobre un tema proposto que servirán de base para a realización posterior. Valoraranse as destrezas, as habilidades, capacidades de percepción, de observación e de aptitude á predisposición para os estudos concretos dos ciclos correspondentes á familia profesional.</p>
<p>c) Terceiro exercicio: execución, durante un tempo máximo de dúas horas, de xeito que determine o tribunal, cos bosquexos realizados no exercicio anterior dun traballo relacionado co ciclo ao que a persoa aspira a acceder. Valorarase a capacidade compositiva así como a predisposición para os estudios concretos dos ciclos correspondentes á familia profesional.</p>
<p>Artigo 10º.-Proba de acceso para o alumnado que non reúna os requisitos académicos.</p>
<p>1. Ciclos formativos de grao medio.</p>
<p>1.1. Estrutura, contidos e cualificación da parte xeral da proba de acceso:</p>
<p>a) O contido da parte xeral da proba de acceso aos ciclos formativos de grao medio terá relación cos obxectivos xerais dos vixentes currículos da educación secundaria obrigatoria e valorará a madurez intelectual necesaria para cursar con aproveitamento o correspondente ciclo formativo, acreditada a través do dominio das capacidades lingüísticas, de razoamento e de coñecementos fundamentais, relacionadas coas ensinanzas ás que aspira.</p>
<p>b) A estrutura dos contidos da parte xeral da proba agruparanse en dúas partes:</p>
<p>Primeira parte.-Sociocultural.</p>
<p>Segunda parte.-Educación plástica e visual.</p>
<p>1.2. Estrutura, contidos e cualificación da parte específica da proba de acceso:</p>
<p>A estrutura, contidos e cualificación da parte específica é a que se establece no artigo 9º.1 desta orde.</p>
<p>1.3. A cualificación final da proba de acceso será a media aritmética das partes, a xeral e a específica, expresada coa escala de cero a dez con dous decimais.</p>
<p>2. Ciclos formativos de grao superior.</p>
<p>2.1. Estrutura, contidos e cualificación da parte xeral da proba de acceso:</p>
<p>a) O contido da proba de acceso aos ciclos formativos de grao superior adecuarase ao currículo de bacharelato da modalidade de artes.</p>
<p>b) A estrutura dos contidos agrúpanse en dúas partes:</p>
<p>Primeira parte.- As materias comúns.</p>
<p>Segunda parte.- As materias específicas da modalidade.</p>
<p>2.2. Estrutura, contidos e cualificación da parte específica da proba de acceso:</p>
<p>A estrutura, contidos e cualificación da parte específica é a que se establece no artigo 9º.2.</p>
<p>2.3. A cualificación final da proba de acceso será a media aritmética das partes, a xeral e a específica, expresada coa escala de cero a dez con dous decimais.</p>
<p>V. Inscrición e desenvolvemento das probas.</p>
<p>Artigo 11º.-Inscrición.</p>
<p>1. A inscrición para realizar as probas de acceso as ensinanzas profesionais de artes plásticas e deseño farase na secretaría das escolas de arte e superiores de deseño nos prazos que se determinen na correspondente convocatoria anual.</p>
<p>2. Para a inscrición nas probas de acceso as ensinanzas profesionais de artes plásticas e deseño os aspirantes cubrirán o modelo de solicitude que se xuntará con cada convocatoria.</p>
<p>Artigo 12º.-Condicións da convocatoria.</p>
<p>1. En cada convocatoria, as probas para o acceso a cada un dos ciclos formativos ou oferta modular de artes plásticas e deseño, xa sexa de grao medio ou grao superior, realizarana todos os aspirantes nas mesmas datas e ás mesmas horas.</p>
<p>2. En cada convocatoria a Dirección Xeral de Formación Profesional e Ensinanzas Especiais determinará os centros públicos da comunidade nos que se realizarán as probas.</p>
<p>Artigo 13º.-Elaboración e cualificación da proba.</p>
<p>1. As probas e os seus criterios de avaliación serán elaborados pola Dirección Xeral de Formación Profesional e Ensinanzas Especiais.</p>
<p>2. A comisión avaliadora cubrirá unha acta segundo o modelo que figura no anexo I que se xuntan a esta orde, que quedará arquivada no centro no se realicen as probas, remitindo unha copia compulsada ao servizo de inspección educativa da correspondente delegación provincial.</p>
<p>3. Para a resolución das solicitudes de exención da proba específica, segundo os artigos 3º.4 e 5º.4 desta orde, a comisión avaliadora cubrirá unha acta segundo o modelo que figura no anexo III que se xunta a esta orde, que quedará arquivada no centro no que se realicen as probas, remitindo unha copia compulsada ao servizo de inspección educativa da correspondente delegación provincial.</p>
<p>Artigo 14º.-Acreditación.</p>
<p>A superación da proba acreditarase mediante unha certificación expedida pola secretaría do centro no que se realizou, segundo o modelo que figura no anexo II desta orde, indicando, se é o caso, os ciclos formativos aos que pode acceder. Esta acreditación deberá retirala a persoa interesada na secretaría do centro no que realizou a proba.</p>
<p>VI. Reclamacións e recursos.</p>
<p>Artigo 15º.-Reclamacións.</p>
<p>Os acordos e decisións sobre a admisión do alumnado realizados polas comisións avaliadoras, así como as decisións das comisións de escolarización ou do servizo provincial de inspección, se é o caso, poderán ser obxecto de reclamación, perante o mesmo órgano, no prazo de cinco días hábiles. Estes órganos deberán resolver as reclamacións no prazo de cinco días hábiles.</p>
<p>Artigo 16º.-Recursos.</p>
<p>1. As resolucións das reclamacións poderán ser obxecto de recurso de alzada, no prazo dun mes, perante o delegado/a provincial da Consellería de Educación e Ordenación Universitaria. As resolucións da comisión de escolarización autonómica serán impugnables mediante recurso de alzada, perante a Dirección Xeral de Formación Profesional e Ensinanzas Especiais.</p>
<p>2. O recurso de alzada poderá interpoñerse perante o órgano que ditou o acto que se impugna ou perante o órgano competente para resolver. Se o recurso se presentase perante o órgano que ditou o acto impugnado, este deberá remitilo ao competente no prazo de dez días, co seu informe e cunha copia completa e ordenada do expediente.</p>
<p>3. Contra a resolución do recurso de alzada os interesados poderán interpor recurso contencioso-administrativo no prazo de dous meses.</p>
<p>Disposición derrogatoria</p>
<p>Queda derrogada a Orde do 23 de xullo de 2003, pola que se regulan as probas de acceso aos ciclos formativos de artes plásticas e deseño, e todas aquelas disposicións de igual ou inferior rango que se opoñan ao disposto nesta orde.</p>
<p>Disposicións derradeiras</p>
<p>Primeira.-Autorízase a Dirección Xeral de Formación Profesional e Ensinanzas Especiais para ditar as instrucións necesarias para o desenvolvemento e aplicación do previsto na presente orde.</p>
<p>Segunda.-Esta orde entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, 25 de xuño de 2007.</p>
<p>Laura Sánchez Piñón</p>
<p>Conselleira de Educación e Ordenación Universitaria</p>
<p>Ver referencia pdf "13400D001P006.PDF"</p>
<p>Ver referencia pdf "13400D001P006.PDF"</p>
<p>b) NOMEAMENTOS CONSELLERÍA DE POLÍTICA TERRITORIAL, OBRAS PÚBLICAS E TRANSPORTES</p>

