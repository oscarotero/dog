---
date: '2007-11-14'
page: 18
number: 220
agency: 'CONSELLERÍA DE PRESIDENCIA, ADMINISTRACIÓNS PÚBLICAS E XUSTIZA'
section: I. DISPOSICIÓNS XERAIS
title: >-
  Decreto 211/2007, do 25 de outubro, polo que se establecen as percepcións,
  medios e recursos asignados e precedencias que lles correspondan ás
  ex-presidentas e ex-presidentes da Xunta de Galicia.
range: Decreto
---
<p>O artigo 11, punto 7º, da Lei 1/1983, do 22 de febreiro, foi modificado pola Lei 12/2007, do 27 de xullo, pola que se modifica a Lei 9/1995, do 10 de novembro, do Consello Consultivo de Galicia, e a Lei 1/1983, do 22 de febreiro, de normas reguladoras da Xunta e da súa Presidencia. Nel establécense as previsións necesarias respecto do tratamento e honras vitalicias das ex-presidentas e ex-presidentes da Xunta de Galicia, así como determinadas prestacións materiais que han de outorgárselles mediante norma con rango de decreto despois do seu cesamento no cargo.</p>
<p>Este decreto vén dar cumprimento a tal previsión normativa regulando as percepcións, medios e recursos asignados e precedencias que lles correspondan ás ex-presidentas e ex-presidentes da Xunta de Galicia.</p>
<p>Na súa virtude, por proposta do conselleiro de Presidencia, Administracións Públicas e Xustiza, de acordo co ditame do Consello Consultivo de Galicia, e logo de deliberación do Consello da Xunta de Galicia, na súa reunión do vinte e cinco de outubro de dous mil sete,</p>
<p>DISPOÑO:</p>
<p>Artigo 1º.-Dereitos de carácter temporal.</p>
<p>1. Durante o prazo de dous anos inmediatamente posteriores ao seu cesamento, as ex-presidentas e ex-presidentes da Xunta de Galicia terán dereito a percibir unha compensación económica do 60 por cento da que teña asignada en cada momento a persoa titular da Presidencia da Xunta de Galicia. Esta compensación económica deberá quedar consignada especificamente nos orzamentos xerais da comunidade autónoma.</p>
<p>2. Desde a data do seu cesamento, e durante un período de catro anos adicionais, tivéronse a condición de presidenta ou presidente durante catro ou menos anos, ou por un período de dez anos adicionais, se tiveron a condición de presidenta ou presidente durante máis de catro anos, serán postos á súa disposición os medios e servizos seguintes:</p>
<p>a) Quedará adscrito ao seu servizo, un posto de traballo da Administración autonómica, con nivel administrativo mínimo 18, ou persoa contratada por esta.</p>
<p>b) Quedará asignado ao seu servizo un automóbil de representación do parque móbil con condutor, da comunidade autónoma.</p>
<p>Este dereito será incompatible coa condición de membro nato do Consello Consultivo de Galicia ou co exercicio dun cargo público que outorgue unha prestación de medios e servizos de análoga natureza.</p>
<p>Artigo 2º.-Dereitos vitalicios.</p>
<p>As ex-presidentas e ex-presidentes da Xunta de Galicia terán dereito con carácter vitalicio a:</p>
<p>a) O apoio da Casa de Galicia en Madrid e das delegacións da Xunta de Galicia no exterior, nos seus desprazamentos fóra da comunidade autónoma.</p>
<p>b) As medidas de seguranza que se consideren axeitadas en cada momento.</p>
<p>c) Que a Xunta de Galicia lles faciliten os medios necesarios e axeitados de transporte e, se é o caso, aloxamento, para a asistencia aos actos oficiais aos que fose invitado, na súa condición de ex-presidenta ou ex-presidente, pola mesma.</p>
<p>d) A que a orde de precedencia individual das ex-presidentas e ex-presidentes da Xunta de Galicia, nos actos oficiais organizados pola comunidade autónoma e dentro do seu territorio, sexa no lugar inmediatamente posterior aos titulares dos departamentos da Xunta de Galicia.</p>
<p>Cando concorresen no mesmo acto dous ou máis ex-presidentas ou ex-presidentes da Xunta de Galicia, a súa orde de prelación quedará determinada pola antigüidade das datas respectivas de toma de posesión no cargo.</p>
<p>Disposición adicional</p>
<p>Única.-A persoa titular da Consellería de Presidencia, Administracións Públicas e Xustiza poderá, mediante orde, e por circunstancias debidamente xustificadas, incrementar, cando fose preciso, os medios e servizos establecidos nas alíneas a) e b) do punto 2º do artigo 1.</p>
<p>Disposición derrogatoria</p>
<p>Queda derrogado o Decreto 182/1990, do 1 de marzo, polo que se determinan as percepcións, medios e recursos asignados aos ex-presidentes da Xunta de Galicia e as precedencias que lles corresponden.</p>
<p>Disposicións derradeiras</p>
<p>Primeira.-Habilítanse as persoas titulares das consellerías de Presidencia, Administracións Públicas e Xustiza e de Economía e Facenda para adoptar as disposicións e acordos que sexan necesarios para o axeitado desenvolvemento e execución deste decreto, no ámbito das súas respectivas competencias.</p>
<p>Segunda.-Este decreto entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, vinte e cinco de outubro de dous mil sete.</p>
<p>Emilio Pérez Touriño</p>
<p>Presidente</p>
<p>José Luis Méndez Romeu</p>
<p>Conselleiro de Presidencia, Administracións Públicas e Xustiza</p>

