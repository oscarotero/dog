---
date: '2007-10-02'
page: 16
number: 191
agency: CONSELLERÍA DE ECONOMÍA E FACENDA
section: I. DISPOSICIÓNS XERAIS
title: >-
  Decreto 184/2007, do 13 de setembro, polo que se crea a Comisión de
  Coordinación dos Fondos Comunitarios.
range: Decreto
---
<p>O artigo 158 do Tratado constitutivo da Comunidade Europea establece que, co fin de reforzar a súa cohesión económica e social, a comunidade proponse reducir as diferenzas entre os niveis de desenvolvemento das diversas rexións e o atraso das rexións menos favorecidas, incluídas as zonas rurais. O artigo 159 do tratado estipula que esa actuación estará apoiada polos fondos con finalidade estrutural, o Banco Europeo de Investimentos (BEI) e os outros instrumentos financeiros existentes.</p>
<p>Así mesmo, segundo o acordado nos consellos europeos de Lisboa, do 23 e 24 de marzo de 2000, e de Gotemburgo, do 15 e 16 de xuño de 2001, a política de cohesión para o septenio 2007-2013 debe contribuír tamén a incrementar o crecemento, a competitividade e o emprego, para o que debe incorporar as prioridades comunitarias en materia de desenvolvemento sustentable.</p>
<p>Para financiar esta política, os fondos que facilitarán axuda no marco da política de cohesión son agora o Fondo Europeo de Desenvolvemento Rexional (Feder), o Fondo Social Europeo (FSE) e o Fondo de Cohesión, de conformidade cos seus respectivos regulamentos de aplicación adoptados en virtude dos artigos 148, 161 e 162 do tratado.</p>
<p>Neste novo contexto resulta necesario especificar a función dos instrumentos de axuda ao desenvolvemento rural, isto é, o Fondo Europeo Agrícola de Desenvolvemento Rural, segundo o Regulamento (CE) nº 1698/2005, do 20 de setembro de 2005, relativo á axuda ao desenvolvemento rural a través do Fondo Europeo Agrícola de Desenvolvemento Rural (Feader), e ao sector pesqueiro, en concreto o Fondo Europeo de Pesca (FEP). Estes instrumentos deben integrarse cos da política agraria común e da política común da pesca e coordinarse cos instrumentos da política de cohesión.</p>
<p>Seguindo as previsións establecidas no Regulamento 1083/2006, xeral de fondos, o Marco Estratéxico Nacional de Referencia (MENR) 2007-2013 presentado polo Goberno de España e aprobado pola Comisión o pasado 7 de maio, recolle a creación dun comité de coordinación dos fondos europeos.</p>
<p>A programación dos recursos debe garantir a coordinación dos fondos entre si e cos demais instrumentos financeiros existentes, así como co BEI e o Fondo Europeo de Investimentos. Esta coordinación debe estenderse tamén á elaboración de plans financeiros complexos e ás asociacións público-privadas. Como instrumento para garantir esta coordinación resulta precisa a creación da Comisión de Coordinación dos Fondos Comunitarios, que actuará como órgano de carácter consultivo da Consellería de Economía e Facenda para a coordinación dos fondos comunitarios, procurando a súa complementariedade e a eficiencia no logro do obxectivo da converxencia.</p>
<p>Na súa virtude, por proposta do conselleiro de Economía e Facenda e logo da deliberación do Consello da Xunta de Galicia, na súa reunión do día trece de setembro de dous mil sete,</p>
<p>DISPOÑO:</p>
<p>Artigo 1º.-Creación</p>
<p>Créase a Comisión de Coordinación dos Fondos Comunitarios, como instrumento para asegurar a coordinación e a complementariedade dos fondos estruturais e sectoriais na procura dos obxectivos establecidos no Marco Estratéxico de Converxencia Económica de Galicia 2007-2013 (Mecega), nos respectivos programas operativos e nas disposicións comunitarias que sexan de aplicación.</p>
<p>A referida comisión terá caracter interdepartamental e estará adscrita á Consellería de Economía e Facenda.</p>
<p>Artigo 2º.-Composición</p>
<p>A Comisión de Coordinación dos Fondos Comunitarios estará formada polas persoas titulares das direccións xerais competentes nas seguintes materias:</p>
<p>a) Planificación económica e fondos comunitarios, da Consellería de Economía e Facenda.</p>
<p>b) Desenvolvemento rural, da Consellería do Medio Rural.</p>
<p>c) Formación e colocación, da Consellería de Traballo.</p>
<p>d) Estruturas e mercados da pesca, da Consellería de Pesca e Asuntos Marítimos.</p>
<p>A presidencia da comisión corresponderalle ao membro pertencente á Consellería de Economía e Facenda.</p>
<p>A secretaría da comisión será desempeñada pola persoa encargada da subdirección xeral con competencias específicas na materia ou, na súa ausencia, pola que designe a presidencia.</p>
<p>A comisión reunirase en sesión ordinaria tres veces ao ano e con carácter extraordinario cando sexa convocada pola presidencia, por iniciativa propia ou por petición da maioría simple dos seus membros.</p>
<p>Artigo 3º.-Funcións</p>
<p>Serán funcións da comisión:</p>
<p>a) Velar para que as intervencións dos fondos sexan coherentes coas actividades, políticas e prioridades da Unión Europea e complementarias con respecto a outros instrumentos financeiros da Xunta de Galicia. Esta coherencia e complementariedade reflectirase, en particular, nas directrices estratéxicas comunitarias en materia de cohesión, no Mecega e nos programas operativos.</p>
<p>b) Elaborar e propoñer ao titular da Consellería de Economía e Facenda os procedementos para a efectiva coordinación entre a política de cohesión autonómica reflectida no Mecega e as correspondentes políticas sectoriais reflectidas nos plans estratéxicos das consellerías afectadas.</p>
<p>c) Supervisar o seguimento dos programas operativos, definindo, se fose preciso, os sistemas de información sobre os mecanismos que garantan a máis efectiva coordinación entre si dos programas operativos, incluídos os programas e intervencións do Feader e o FEP, así como as intervencións do BEI e demais instrumentos financeiros vixentes no territorio da Comunidade Autónoma.</p>
<p>d) Cando cumpra, fixar, para cada programa operativo, os criterios de delimitación entre as operacións apoiadas polo Feder e o FSE e as apoiadas por outros instrumentos de axuda comunitaria, así como as que se poidan producir entre o Feader e o FEP cando ambos os fondos financien actuacións no mesmo ámbito territorial.</p>
<p>e) O seguimento das conclusións derivadas dos controis financeiros efectuados polos distintos órganos de control, así como as medidas adoptadas polos órganos xestores para corrixir as eventuais irregularidades detectadas.</p>
<p>f) Aqueloutras funcións que lle encomende a Consellería de Economía e Facenda a prol dunha xestión eficaz e eficiente dos fondos comunitarios durante o vindeiro período de programación 2007-2013.</p>
<p>Artigo 4º.-Réxime xurídico</p>
<p>O réxime xurídico da comisión aterase ao establecido para os órganos colexiados no capítulo II do título II da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Disposición adicionais</p>
<p>Primeira.-Regulamento interno.</p>
<p>Para o seu funcionamento, a presidencia da comisión elaborará un proxecto de regulamento interno, que será aprobado pola comisión no prazo de dous meses.</p>
<p>Segunda.-Memoria anual.</p>
<p>A comisión elaborará anualmente unha memoria, que recollerá as súas actuacións e que será incorporada como anexo ás avaliacións anuais de seguimento de cada un dos fondos comunitarios.</p>
<p>Disposicións derradeiras</p>
<p>Primeira.-Facúltase o titular da Consellería de Economía e Facenda para ditar as disposicións necesarias para o desenvolvemento deste decreto.</p>
<p>Segunda.-Este decreto entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, trece de setembro de dous mil sete.</p>
<p>Emilio Pérez Touriño</p>
<p>Presidente</p>
<p>José Ramón Fernández Antonio</p>
<p>Conselleiro de Economía e Facenda</p>

