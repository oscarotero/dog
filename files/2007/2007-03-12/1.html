---
date: '2007-03-12'
page: 3
number: 50
agency: 'CONSELLERÍA DE POLÍTICA TERRITORIAL, OBRAS PÚBLICAS E TRANSPORTES'
section: I. DISPOSICIÓNS XERAIS
title: >-
  Decreto 28/2007, do 8 de marzo, polo que se modifica o artigo 14 do Decreto
  227/1995, do 20 de xullo, polo que se aproba o Regulamento do ente público
  Portos de Galicia.
range: Decreto
---
<p>O Decreto 227/1995, do 20 de xullo, aprobou o Regulamento do ente público Portos de Galicia, creado como unha entidade de dereito público á que lle corresponde a xestión das funcións e servizos que en materia de portos asuma a nosa comunidade autónoma.</p>
<p>O artigo 14 do citado decreto, que regula o funcionamento do Consello de Administración do ente público, establece no seu número 7 que tal órgano colexiado quedará validamente constituído cando asistan á reunión a metade máis un dos seus compoñentes, especificando nun segundo parágrafo que, de non existir quórum de asistencia, o consello se reunirá en segunda convocatoria vinte e catro horas despois da fixada para a primeira, sendo daquela válida a constitución calquera que sexa o número de asistentes.</p>
<p>Con relación a este réxime de primeira e segunda convocatoria do Consello de Administración, e á vista do tempo transcorrido desde a posta en aplicación da devandita disposición regulamentaria, resulta aconsellable proceder á súa modificación considerando a experiencia acadada sobre os seus efectos.</p>
<p>Esta experiencia acumulada amosa que o espectro de administracións públicas, organismos, corporacións, entidades e sectores representados no propio consello abrangue o territorio da comunidade autónoma de xeito que os vogais deben coordinar a asistencia ás sesións coa atención das responsabilidades que lles incumben naquelas administracións, organismos e sectores, á parte da necesidade de desprazarse para asistir ás sesións do consello desde puntos xeográficos distantes da sede do ente público.</p>
<p>Ante estas circunstancias, a previsión do número 7 do artigo 14º do Regulamento de Portos de Galicia, relativa ao réxime da segunda convocatoria vinte e catro horas máis tarde da primeira, exixe que os vogais eventualmente deban acudir á convocatoria do consello ata en dous días seguidos, o que dificulta o funcionamento do órgano colexiado, xa que a dispoñibilidade dos vogais para asistir vese agravada pola previsión de ter que acudir á constitución do consello en dúas posibles datas, segundo que haxa ou non o quórum preciso en primeira convocatoria, compaxinando tales circunstancias co exercicio das súas actividades profesionais ou laborais, que moitos deles realizan ademais do cargo que motivou a súa designación como vogal.</p>
<p>Polo exposto, estímase que a previsión de que a segunda convocatoria do órgano colexiado se fixe</p>
<p>cun intervalo de trinta minutos despois da hora fixada para a primeira, facilitaría o funcionamento do Consello de Administración e a asistencia dos vogais ás súas sesións, sen mingua de garantías no seu réxime de convocatorias.</p>
<p>En consecuencia, por proposta da conselleira de Política Territorial, Obras Públicas e Transportes e logo de deliberación do Consello da Xunta de Galicia, na súa reunión do día oito de marzo dous mil sete,</p>
<p>DISPOÑO:</p>
<p>Artigo único.-Modifícase o número 7 do artigo 14º do Regulamento do ente público Portos de Galicia, aprobado polo Decreto 227/1995, do 20 de xullo, que queda redactado da seguinte forma:</p>
<p>«7. O Consello de Administración quedará validamente constituído cando asistan á reunión a metade máis un dos seus compoñentes.</p>
<p>De non existir quórum de asistencia o consello reunirase en segunda convocatoria trinta minutos despois da hora fixada para a primeira, sendo daquela válida a constitución calquera que sexa o número de asistentes».</p>
<p>Disposicións derradeiras</p>
<p>Primeira.-Facúltase a conselleira de Política Territorial, Obras Públicas e Transportes para ditar cantas disposicións exixa a execución e o cumprimento do disposto neste decreto.</p>
<p>Segunda.-O presente decreto entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, oito de marzo dous mil sete.</p>
<p>Emilio Pérez Touriño</p>
<p>Presidente</p>
<p>María José Caride Estévez</p>
<p>Conselleira de Política Territorial,</p>
<p>Obras Públicas e Transportes</p>

