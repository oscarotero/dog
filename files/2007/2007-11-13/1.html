---
date: '2007-11-13'
page: 18
number: 219
agency: CONSELLERÍA DE SANIDADE
section: I. DISPOSICIÓNS XERAIS
title: >-
  Orde do 17 de outubro de 2007 pola que se regulan as terapias respiratorias a
  domicilio no Servizo Galego de Saúde.
range: Orde
---
<p>En pacientes con patoloxía respiratoria pode ser necesaria a aplicación de técnicas de terapia respiratoria. A aplicación de gran parte destes tratamentos desenvólvese no medio hospitalario pero, en ocasións, pode efectuarse no propio domicilio do paciente, sempre e cando concorran determinadas circunstancias e requisitos, evitando así hospitalizacións innecesarias.</p>
<p>O artigo 18.3º da Lei 14/1986, do 25 de abril, xeral de sanidade, considera que a asistencia sanitaria especializada inclúe a hospitalización e a asistencia domiciliaria, sendo esta continuación da atención hospitalaria, cando existen razóns específicas que o aconsellen para facer completa e efectiva a asistencia sanitaria.</p>
<p>O Real decreto 1030/2006, do 15 de setembro (Boletín Oficial del Estado do 16 de setembro), polo que se establece a carteira de servizos comúns do Sistema Nacional de Saúde, inclúe no contido da carteira de servizos comúns de atención especializada a aplicación das técnicas de terapia respiratoria a domicilio que necesite o paciente.</p>
<p>No ámbito estatal, a Orde do 3 de marzo de 1999 regula as técnicas de terapia respiratoria obxecto de prescrición: oxixenoterapia crónica a domicilio; ventilación mecánica a domicilio; tratamento ventilatorio a domicilio da síndrome de apnea do sono e aerosolterapia.</p>
<p>Correspóndelle a cada comunidade autónoma definir as unidades especializadas que poden prescribir estas prestacións, os sistemas de dispensación a domicilio e a xestións da dispensación.</p>
<p>No momento actual, ademais debe terse en conta a consideración de medicamento dos gases medicinais oxíxeno líquido, nitróxeno líquido e protóxido de nitróxeno (Real decreto 1800/2003, do 26 de decembro).</p>
<p>En consecuencia, en uso das facultades que me confire os artigos 34.6º e 38 da Lei 1/1983, do 22 de febreiro, reguladora da Xunta e da súa Presidencia, modificada pola Lei 11/1988, do 20 de outubro</p>
<p>DISPOÑO:</p>
<p>Artigo 1º.-Obxecto.</p>
<p>Esta orde ten por obxecto desenvolver no ámbito de Servizo Galego de Saúde o punto 5.2.15. do anexo III do Real decreto 1030/2006, do 15 de setembro, recollendo os requisitos e as situacións clínicas que xustifican as indicacións da oxixenoterapia e outras técnicas de terapia respiratoria domiciliarias regulados pola Orde ministerial do 3 de marzo de 1999.</p>
<p>Artigo 2º.-Conceptos.</p>
<p>1. Para efectos desta regulación enténdense por técnicas de terapia respiratoria a domicilio as seguintes:</p>
<p>1.1. Oxixenoterapia crónica a domicilio (OCD): consiste na administración de oxíxeno no domicilio a pacientes estables en situación de insuficiencia respiratoria crónica.</p>
<p>1.2. Ventilación mecánica a domicilio: técnica destinada ao tratamento domiciliario da insuficiencia respiratoria crónica en pacientes estables que requiren soporte ventilatorio parcial ou total.</p>
<p>1.3. Tratamento ventilatorio a domicilio da síndrome de apnea-hipopnea do sono (SAHS): é a subministración de aire, a presión continua positiva prefixada, durante o sono e no seu domicilio a pacientes con esta síndrome.</p>
<p>1.4. Aerosolterapia: é a administración de fármacos por vía inhalatoria mediante o uso de aerosois, entendendo por aerosol unha suspensión de partículas finísimas sólidas ou líquidas nun gas. Non se consideran incluídos nesta prestación os aerosois e as cámaras espazadoras de inhalación regulados como prestación farmacéutica do Sistema Nacional de Saúde.</p>
<p>2. O obxectivo das técnicas de terapia respiratoria a domicilio é o mantemento dun correcto estado ventilatorio dos pacientes, mellorar a súa calidade e esperanza de vida, favorecer a súa integración social e diminuír as estadías hospitalarias.</p>
<p>Artigo 3º.-Responsables da indicación.</p>
<p>1. A indicación destas prestacións levarase a cabo polos médicos especialistas ou unidades especializadas de cada área sanitaria, de acordo cos protocolos que se establezan para o efecto, e segundo se establece no punto seguinte.</p>
<p>2. Tipos de indicación:</p>
<p>2.1. Oxixenoterapia.</p>
<p>2.1.1. Indicación en fase aguda: entenderase como tal a prescrición, cunha duración máxima de tres meses, realizada por un médico especialista dunha unidade hospitalaria a un paciente en fase aguda que requira esta terapia respiratoria.</p>
<p>2.1.2. Indicación crónica: entenderase como indicación crónica a prescrición desta terapia respiratoria a domicilio, cunha duración superior a tres meses, realizada por un médico especialista do servizo de pneumoloxía, pediatría hospitalaria, ou da unidade especializada hospitalaria con experiencia demostrada neste tipo de terapias, que determine o Sergas.</p>
<p>2.1.3. Indicación en coidados paliativos: entenderase como tal a prescrición de oxixenoterapia a domicilio realizada ambulatoriamente, por un médico dunha unidade especializada ou de atención primaria, a un paciente en coidados paliativos, como tratamento compasivo para a dispnea.</p>
<p>2.2. Ventilación mecánica a domicilio: a prescrición deste tipo de terapia será realizada por un médico especialista do servizo de pneumoloxía, pediatría hospitalaria ou da unidade especializada hospitalaria que determine o Sergas.</p>
<p>2.3. Tratamento ventilatorio a domicilio da síndrome de apnea-hipopnea do sono: a indicación será realizada por especialistas de pneumoloxía ou pediatría hospitalaria responsables do diagnóstico, tratamento e seguimento das patoloxías do sono.</p>
<p>2.4. Aerosolterapia: a indicación deste tipo de terapia será realizada por un médico especialista dunha unidade hospitalaria.</p>
<p>3. Os centros ou servizos especializados autorizados para a indicación destes tratamentos, segundo o Real decreto 1030/2006, do 15 de setembro, terán a capacidade para realizar probas gasométricas e espirométricas. Ademais, no caso da ventilación mecánica a domicilio, terán capacidade para realizar estudos oximétricos nocturnos e, no caso da síndrome de apnea obstrutiva do sono, para estudos polisomnográficos e/ou poligráficos nocturnos. Exclúese do recollido neste punto a aerosolterapia.</p>
<p>Artigo 4º.-Requisitos para a súa dispensación.</p>
<p>1. Para que as técnicas de terapia respiratoria a domicilio sexan financiadas polo Sistema Nacional de Saúde, segundo o previsto no Real decreto 1030/2006, do 15 de setembro, é preciso o cumprimento das recomendacións que se recollen como anexo I a esta orde.</p>
<p>2. As situacións clínicas e criterios que xustifican a indicación de terapias respiratorias a domicilio, son as que se recollen como anexo II a esta orde.</p>
<p>3. No caso de incumprimento verificado, as unidades responsables do Sergas adoptarán as medidas administrativas correspondentes.</p>
<p>Artigo 5º.-Obtención e seguimento da prestación.</p>
<p>A prescrición realizarase en documento específico, xunto cun informe clínico onde, ademais da identificación do paciente e do médico, constará o tipo e características da terapia.</p>
<p>Unha vez dada a conformidade para a súa dispensación pola unidade responsable do Sergas correspondente á área sanitaria do paciente, este porase en contacto co laboratorio/empresa, que procederá á dispensación domiciliaria.</p>
<p>Corresponderalles ás citadas unidades do Sergas, realizar o control da dispensación, o seguimento e a avaliación do cumprimento da terapia prescrita conforme a norma.</p>
<p>Artigo 6º.-Seguimento e control dos pacientes.</p>
<p>1. O seguimento dos pacientes con terapias respiratorias a domicilio será realizada por médicos especialistas de pneumoloxía e/ou da unidade especializada hospitalaria que determine o Sergas.</p>
<p>2. A primeira visita, tras o inicio da terapia respiratoria a domicilio, recoméndase realizala no prazo de un a tres meses. Posteriormente, o seguimento establecerase en función da situación clínica do paciente.</p>
<p>3. Na oxixenoterapia domiciliaria recoméndase revisar o fluxo de oxíxeno necesario para corrixir a hipoxemia, cunha periodicidade anual.</p>
<p>4. O seguimento nos pacientes a tratamento con ventilación mecánica realizarase preferentemente cada seis meses.</p>
<p>5. En xeral, nos pacientes a tratamento ventilatorio da síndrome de apnea-hipopnea do sono mediante CPAP, o seguimento realizarase con intervalos de 3-6 meses durante o primeiro ano e, posteriormente, cunha periodicidade anual ou bianual.</p>
<p>6. Os profesionais de atención primaria aos cales corresponda a asistencia sanitaria dos pacientes con terapia respiratoria a domicilio, colaborarán no seu seguimento, contrastando o correcto cumprimento terapéutico.</p>
<p>7. O profesional sanitario que detecte incumprimento mantido das recomendacións citadas no anexo I, deberá informar a unidade responsable do Sergas correspondente.</p>
<p>Disposición derradeira</p>
<p>Esta orde entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, 17 de outubro de 2007.</p>
<p>Mª José Rubio Vidal</p>
<p>Conselleira de Sanidade</p>
<p>ANEXO I</p>
<p>Recomendacións para a indicación das técnicas de terapia respiratoria a domicilio</p>
<p>a) Situación clínica estable (excepto nalgúns casos de aerosolterapia).</p>
<p>b) Aceptación do tratamento por parte do paciente e/ou familia.</p>
<p>c) Instauración do tratamento médico asociado completo e correcto.</p>
<p>d) Cumprimento por parte dos pacientes das medidas hixiénico-sanitarias necesarias en cada caso (supresión do hábito tabáquico e control da inxesta de alcohol e outras que se recomenden en cada caso).</p>
<p>e) Valoración periódica do tratamento e control do cumprimento da prescrición.</p>
<p>f) Elección adecuada da fonte de subministración que garanta o tratamento correcto.</p>
<p>ANEXO II</p>
<p>Situacións clínicas e criterios que xustifican a indicación de técnicas de terapia respiratoria a domicilio</p>
<p>1. Oxixenoterapia:</p>
<p>1.1. Situacións clínicas:</p>
<p>1.1.1. Pacientes con insuficiencia respiratoria crónica que presentan algún dos seguintes criterios clínicos e gasométricos:</p>
<p>a) En pacientes con enfermidade pulmonar obstrutiva crónica (EPOC) estable ou outras patoloxías causantes de hipoxemia crónica a OCD é unha indicación absoluta no caso de PaO2 inferior a 55 mmHg ou SaO2&lt;88% respirando aire ambiente. O obxectivo do tratamento é conseguir unha PaO2&gt;60 mmHg ou unha SaO2 &gt; 90%</p>
<p>b) En pacientes con EPOC estable ou outras patoloxías causantes de hipoxemia crónica e cunha PaO2 entre 55 e 59 mmHg ou unha SaO2 entre 88 e 90% que presentan algunha destas circunstancias:</p>
<p>-Hipertensión arterial pulmonar ou P pulmonar no ECG.</p>
<p>-Poliglobulia con hematocrito superior ao 55%.</p>
<p>-Cor pulmonale crónico.</p>
<p>-Trastornos do ritmo cardíaco ou insuficiencia cardíaca dereita.</p>
<p>O obxectivo do tratamento é conseguir unha PaO2&gt;60 mmHg ou unha SaO2&gt;90%.</p>
<p>1.1.2. Pacientes que presenten:</p>
<p>a) Hipoxemia nocturna. Os pacientes que teñen desaturación nocturna (SaO2&lt;85%) deben recibir oxixenoterapia (dose apropiada durante o sono) se teñen complicacións atribuíbles á hipoxemia durante o sono como hipertensión pulmonar, arritmias cardíacas.</p>
<p>b) SAHS con desaturación nocturna non corrixida por CPAP ou BiPAP.</p>
<p>c) Desaturación na realización das actividades físicas cotiás, aínda que non presenten hipoxemia en repouso (dose apropiada durante o exercicio), se teñen complicacións atribuíbles á hipoxemia durante o exercicio como hipertensión pulmonar ou arritmias cardíacas.</p>
<p>1.1.3. Tratamento da dispnea en coidados paliativos.</p>
<p>1.2. Criterios:</p>
<p>1.2.1. A indicación de oxixenoterapia domiciliaria non se considerará definitiva (crónica) ata, polo menos, tres meses de tratamento.</p>
<p>1.2.2. Comprobarase que o fluxo de oxíxeno indicado sexa o mínimo capaz de corrixir a hipoxemia, é dicir, conseguir que a PO2 sexa superior a 60 mmHg ou que a SaO2 sexa superior a 90%.</p>
<p>1.2.3. O tempo diario de tratamento será superior a 15 horas ao día.</p>
<p>1.2.4. A indicación de oxixenoterapia mediante o uso de fontes de oxíxeno líquido realizarase, unicamente nas seguintes circunstancias, en:</p>
<p>a) Pacientes que poidan desenvolver unha actividade laboral ou con capacidade de deambulación, que non poidan prescindir da subministración de oxíxeno.</p>
<p>b) Pacientes activos que pasan varias horas fóra do domicilio, que precisan OCD.</p>
<p>c) Pacientes en programa de transplante</p>
<p>d) Pacientes con desaturación co exercicio e que non presentan hipoxemia en repouso. A súa eficacia comprobarase mediante a melloría na oximetría e na tolerancia ao esforzo coa proba de seis minutos de marcha con oxíxeno portátil, achegando a dose correcta de oxíxeno para obter unha SaO2 superior a 90%.</p>
<p>1.2.5. En indicacións de oxixenoterapia por hipoxemia nocturna ou de esforzo, haberá que comprobar que a desaturación se corrixe nas circunstancias para as cales foi indicada.</p>
<p>1.2.6. Prescribir a dose específica de O2 (l/min), o nº de horas por día e a dose apropiada durante o exercicio e o sono.</p>
<p>1.2.7. Prescribir a fonte e a forma de administración de oxíxeno.</p>
<p>2. Ventilación mecánica: pacientes con insuficiencia respiratoria crónica en fase estable que presentan algunha das situacións clínicas seguintes e algún dos seguintes criterios:</p>
<p>2.1. Situacións clínicas:</p>
<p>a) Síndromes de hipoventilación central.</p>
<p>b) Enfermidades neuromusculares con afectación respiratoria.</p>
<p>c) Enfermidades restritivas da caixa torácica.</p>
<p>d) Excepcionalmente, en EPOC ou bronquiectasias.</p>
<p>2.2. Criterios:</p>
<p>a) Pacientes estables que presentan hipercapnia crónica: PaCO2 superior ou igual a 45 mmHg.</p>
<p>b) Pacientes ingresados por insuficiencia respiratoria aguda hipercápnica con antecedentes de episodios previos de insuficiencia respiratoria aguda con hipercapnia: PaCO2 superior ou igual a 45 mmHg.</p>
<p>c) Pacientes que tras un período de insuficiencia respiratoria aguda, independentemente da enfermidade de base, non poden prescindir do soporte ventilatorio.</p>
<p>d) Pacientes coas situacións clínicas a), b) e c), que non presentan hipercapnia diúrna pero si teñen hipoventilación nocturna (desaturación en pulsioximetría nocturna) sintomática.</p>
<p>e) Nas enfermidades neuromusculares rapidamente progresivas, como a ELA, pode contemplarse a indicación cando a capacidade vital sexa inferior ao 50%, aínda sen hipercapnia nin hipoventilación nocturna significativa.</p>
<p>3. CPAP:</p>
<p>3.1. Situacións clínicas: pacientes con síndrome de apneas-hipopneas do sono.</p>
<p>3.2. Criterios:</p>
<p>a) Índice de apneas/hipopneas maior ou igual a 30/hr.</p>
<p>b) Con IAH entre 5 e 30, indicarase CPAP cando o paciente presente:</p>
<p>-Somnolencia diúrna importante (Epworth&gt;12) ou</p>
<p>-Dous ou máis dos síntomas relacionados co SAHS (asfixias durante o sono, espertares recorrentes, torpeza ao espertar, fatiga durante o día, dificultades de concentración) ou ben.</p>
<p>-Comorbilidade asociada (enfermidade cardiovascular, enfermidade cerebrovascular, HTA refractaria, ou insuficiencia respiratoria).</p>
<p>3.3. A terapia ventilatoria indicarase con carácter provisional, debendo ser valorada a resposta entre un e dous meses para a instauración do tratamento definitivo.</p>
<p>3.4. O tempo diario de tratamento será como mínimo de 3,5 horas.</p>
<p>3.5. En situacións de hipoxemia nocturna en SAHS, haberá que comprobar que a desaturación se corrixe nas circunstancias para as que foi indicada.</p>
<p>4. Aerosolterapia:</p>
<p>4.1. Situacións clínicas:</p>
<p>a) Transplante de pulmón.</p>
<p>b) Profilaxe de infeccións parasitarias en pacientes inmunodeprimidos que non toleran o tratamento vía oral.</p>
<p>c) Pacientes con fibrose cística ou bronquiectasias en que está indicado o tratamento con antibióticos inhalados (colonización bronquial crónica).</p>
<p>d) HTP a tratamento por vía inhalatoria.</p>
<p>e) Pacientes con EPOC, asma grave persistente, hiperreactividade bronquial ou displasia broncopulmonar, incapaces de realizar correctamente tratamento con inhaladores.</p>

