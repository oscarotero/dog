---
date: '2007-03-15'
page: 4
number: 53
agency: VICEPRESIDENCIA DA IGUALDADE E DO BENESTAR
section: III. OUTRAS DISPOSICIÓNS
title: >-
  Orde do 6 de marzo de 2007 pola que se regulan as bases que rexerán as
  subvencións dirixidas a entidades de acción voluntaria para o fomento e
  realización de actividades de voluntariado e se procede á súa convocatoria
  para o ano 2007.
range: Orde
---
<p>No Decreto 517/2005, do 6 de outubro, establécese a estrutura orgánica da Vicepresidencia da Igualdade e do Benestar. No seu artigo 6, punto 2.2.b), establécese que lle corresponde á Dirección Xeral de Xuventude e Solidariedade a xestión e coordinación das actuacións da Secretaría Xeral do Benestar en materia de voluntariado, así como a elaboración e o seguimento do Plan Galego de Fomento e Promoción da Acción Voluntaria e a xestión do sistema de rexistro autonómico das entidades de acción voluntaria. Tamén será a súa función o desenvolvemento das actuacións de promoción, investigación, asistencia e formación en materia de voluntariado e todas aquelas segundo o disposto na Lei 3/2000, do 22 de decembro, do voluntariado de Galicia.</p>
<p>A Vicepresidencia da Igualdade e do Benestar considera, polo tanto, de máximo interese colaborar na promoción de actividades no ámbito do voluntariado, actuacións que necesariamente deberán influír no desenvolvemento comunitario.</p>
<p>Esta convocatoria tramítase de acordo co disposto no artigo 78 do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia, modificado pola Lei 14/2004, do 29 de decembro, de medidas tributarias e de réxime administrativo; no Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia; na Lei 38/2003, do 17 de novembro, xeral de subvencións, e no establecido na Lei 14/2006, do 28 de decembro, de orzamentos xerais da Comunidade Autónoma de Galicia para o ano 2007.</p>
<p>Na súa virtude, e no uso das atribucións que me foron concedidas,</p>
<p>DISPOÑO:</p>
<p>Artigo 1º.-Obxecto.</p>
<p>1. Esta orde ten por obxecto establecer as bases reguladoras polas que se rexerán as subvencións dirixidas a entidades de acción voluntaria, excepto ás universidades galegas, e que terán que estar inscritas no Rexistro de Entidades de Acción Voluntaria, para o fomento e realización de actividades de voluntariado durante o ano 2007, así como que estean dentro do establecido na Lei 3/2000, do 22 de decembro, do voluntariado de Galicia.</p>
<p>2. Estas axudas outorgaranse en réxime de concorrencia competitiva e de acordo cos principios de publicidade, concorrencia, obxectividade, transparencia, igualdade, non-discriminación, eficacia e eficiencia.</p>
<p>3. Serán subvencionables os programas e actuacións presentados polas entidades sen ánimo de lucro sempre que desenvolvan proxectos de acción voluntaria organizada e dirixidos á sociedade, ao voluntariado e ás propias entidades sen ánimo de lucro que se realicen no ámbito territorial da Comunidade Autónoma de Galicia, nalgunha das seguintes áreas:</p>
<p>a) Área de sensibilización: o obxectivo destes programas será o de favorecer o coñecemento para toda a sociedade galega verbo da importancia e valor da participación cidadá solidaria de carácter voluntario, adaptando as actuacións de sensibilización ás características de cada sector poboacional. Trátase de fomentar o voluntariado a través de actividades de sensibilización como:</p>
<p>* Desenvolvemento de xornadas, seminarios, charlas e actividades dirixidas a dar a coñecer a realidade das asociacións, así como á promoción e captación de voluntariado.</p>
<p>* Realización de campañas que fomenten a sensibilización da sociedade galega cara ao voluntariado e ás súas organizacións.</p>
<p>* Estudos encamiñados a coñecer a realidade do voluntariado galego nos seus diferentes niveis de actuación (local, comarcal, etc.).</p>
<p>b) Área de formación e participación: perséguese aquí unha modernización e adaptación permanente das entidades á realidade social a través das liñas fundamentais:</p>
<p>* Gastos de formación de persoas responsables de voluntariado precisos para o desempeño das responsabilidades nas tarefas de acollida, formación e seguimento das persoas voluntarias dentro da organización; e gastos de formación das propias persoas voluntarias.</p>
<p>* Incorporar actuacións innovadoras na aplicación de boas prácticas que sirvan de referentes, actúen como dinamizadores da participación social e favorezan a continuidade do voluntariado, así como o deseño e mantemento de páxinas web.</p>
<p>* Participación activa do voluntariado nos proxectos e actividades que se van desenvolver.</p>
<p>c) Área de coordinación: as accións fomentarán o traballo en rede e a coordinación entre as diferentes entidades incorporando de xeito transversal as actuacións desenvolvidas nos diferentes eidos do voluntariado, así como as iniciativas de carácter experimental que acheguen solucións innovadoras.</p>
<p>Artigo 2º.-Beneficiarios/as.</p>
<p>Os/as beneficiarios/as das axudas serán as entidades de acción voluntaria de Galicia, agás as universidades galegas que realicen proxectos de voluntariado durante o ano 2007 e que se desenvolvan dentro das áreas de actuación da Lei 3/2000, do 22 de decembro, do voluntariado de Galicia.</p>
<p>Artigo 3º.-Requisitos das/os beneficiarias/os.</p>
<p>1. Para poder ser beneficiarias/os destas axudas serán condicións imprescindibles:</p>
<p>* Que as entidades estean inscritas no Rexistro de Entidades de Acción Voluntaria de Galicia na data de publicación desta orde no Diario Oficial de Galicia, e que estean legalmente constituídas.</p>
<p>* Ter sede permanente ou domicilio social en Galicia e desenvolver a totalidade dos seus programas na Comunidade Autónoma galega a través de voluntarios ou voluntarias e profesionais.</p>
<p>* Non ter débedas no período executivo de pagamento na Comunidade Autónoma galega.</p>
<p>* Ter debidamente contratados todos os seguros de responsabilidade civil e accidentes de todas as persoas voluntarias para o ano en curso e na data de presentación da solicitude.</p>
<p>2. Polo contrario, non poderán solicitalas aquelas entidades que estean incursas nalgunha das circunstancias previstas no artigo 13 da Lei 38/2003, do 17 de novembro, xeral de subvencións.</p>
<p>3. As entidades deberán manter os requisitos exixidos durante todo o período de realización do programa subvencionado.</p>
<p>4. As solicitudes de entidades que conteñan propostas de actividades conxuntas, cada unha delas por escrito deberán asumir a responsabilidade solidaria do proxecto debidamente asinada e designarán un ou unha responsable e unha dirección única para os efectos de notificacións administrativas.</p>
<p>Artigo 4º.-Contía máxima da axuda.</p>
<p>As axudas faranse efectivas con cargo á aplicación orzamentaria 2007.05.32.312F.481.0 (proxecto 2003 00513) por un importe de 500.000 A (cincocentos mil euros) segundo o establecido na Lei 14/2006, de orzamentos xerais da Comunidade Autónoma de Galicia para o ano 2007.</p>
<p>Artigo 5º.-Conceptos subvencionables.</p>
<p>1. Serán conceptos subvencionables os gastos correntes que deriven da realización das actividades de voluntariado realizadas e recollidas no proxecto presentado e que se leven a cabo desde o 1 de xaneiro ata o 15 de outubro de 2007, entendéndose por tal a contratación laboral de persoal técnico, gastos derivados de desprazamentos do persoal voluntario, gastos de actividades inherentes ao desenvolvemento</p>
<p>do proxecto, contratación de persoal experto e debidamente xustificado no proxecto, formación de persoal técnico ou voluntario, adquisición de material funxible pero non inventariable, servizos de comunicación: telefónicos, postais e telegráficos, seguros de voluntarios ou voluntarias.</p>
<p>2. Non se subvencionarán os gastos en bens inventariables e de investimentos.</p>
<p>3. Así mesmo, todos aqueles gastos que se realizasen con anterioridade á data da resolución da concesión da subvención terán a consideración de subvencionables sempre que exista constancia de que estes teñen a súa orixe na realización dos programas subvencionados e que, en todo caso, se fagan no exercicio orzamentario no que tivo lugar a publicación da correspondente orde da convocatoria.</p>
<p>4. En ningún caso o importe da subvención será superior ao 80% da cantidade solicitada.</p>
<p>Artigo 6º.-Solicitudes, prazo de presentación e documentación.</p>
<p>1. O prazo para a presentación das solicitudes será de 30 días naturais desde o día seguinte ao da publicación desta orde no Diario Oficial de Galicia.</p>
<p>As solicitudes, xunto coa documentación, dirixiranse ao vicepresidente da Igualdade e do Benestar, presentaranse no rexistro xeral da Vicepresidencia da Igualdade e do Benestar, nas delegacións provinciais ou a través dalgunha das formas establecidas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro, entre as que se inclúen os rexistros dos concellos que teñan subscrito o convenio de colaboración para a implantación dun sistema intercomunicador do rexistro coa Administración da Comunidade Autónoma de Galicia.</p>
<p>2. As solicitudes cubertas segundo o modelo do anexo I presentaranse xunto coa seguinte documentación:</p>
<p>a) Fotocopia compulsada do DNI do representante legal da entidade.</p>
<p>b) Fotocopia compulsada do CIF da entidade.</p>
<p>c) Certificación orixinal dunha entidade bancaria da conta da entidade onde se fará o ingreso da subvención.</p>
<p>d) Certificación expedida polo secretario da entidade co visto e prace do representante legal (anexo II), que recolla: o acordo do órgano que teña asumida a competencia en virtude da cal se solicita a subvención, a acreditación da persoa que ten o cargo do representante legal, así como o conxunto de todas as axudas concedidas e/ou solicitadas para o mesmo proxecto, procedentes das distintas administracións públicas ou doutros entes públicos ou privados, nacionais ou internacionais.</p>
<p>e) Proxecto tal e como se recolle no anexo IV.</p>
<p>* Denominación ou nome do proxecto.</p>
<p>* Obxectivos do proxecto ou acción.</p>
<p>* Enumeración e descrición de cada unha das actividades do proxecto, indicando por cada unha delas os seguintes aspectos: número estimado de beneficiarios, actividade que se vai desenvolver, lugar e data de realización, e recursos humanos e materiais precisos especificando os necesarios e cos que conta.</p>
<p>* Recursos humanos: nº voluntarios e de persoal contratado dedicado parcial ou totalmente ao proxecto (ou que se prevé a súa implicación no proxecto).</p>
<p>Orzamento, onde se indicarán os gastos con base nos seguintes conceptos: material funxible, gastos de recursos humanos, gastos da realización da actividade, seguro de voluntarios, outros (especificar). No dito orzamento deberá constar o importe co que conta a entidade e o que solicita nesta axuda, así como, se fose o caso, as axudas solicitadas ou concedidas para o mesmo programa.</p>
<p>3. No caso de que algún dos documentos relacionados nas alíneas a), b) e c) fosen presentados na Administración, deberán facelo constar, así como o expediente para o que foron presentados, quedando deste xeito exento de presentación.</p>
<p>4. Conforme o establecido no artigo 71 da Lei 30/1992, do 26 de novembro, se a solicitude de subvención non reúne os requisitos exixidos nesta orde, o interesado será requirido para que nun prazo de dez días hábiles, contados a partir do día seguinte ao da recepción do devandito requirimento, emende a falta ou achegue os documentos preceptivos, con indicación de que, de non o facer, se considerará que desistiu da súa solicitude, logo de resolución que deberá ser ditada nos termos previstos no artigo 42 da devandita lei.</p>
<p>Artigo 7º.-Instrución e resolución.</p>
<p>1. A Dirección Xeral de Xuventude e Solidariedade será o órgano competente para a instrución dos procedementos que se tramiten ao abeiro do disposto nesta orde.</p>
<p>2. Conforme o establecido no artigo 9 do Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia, crearase unha comisión de valoración para o efecto que estará presidida polo subdirector/a xeral de Solidariedade e Participación, a xefa do Servizo de Solidariedade, dúas técnicas/os da Subdirección Xeral de Solidariedade e Participación e unha/un funcionaria/o que actuará como secretaria/o con voz pero sen voto, e unha/un representante de cada unha das delegacións provinciais da Vicepresidencia da Igualdade e do Benestar.</p>
<p>3. A dita comisión poderá solicitar canta documentación considere precisa para unha mellor valoración e comprobación do proxecto.</p>
<p>4. As solicitudes admitidas remitiránselle á comisión de valoración para que, unha vez avaliadas, proceda a propor a concesión ou denegación das axudas seguindo os criterios de valoración establecidos no artigo 8º.</p>
<p>5. A comisión proporá a contía das axudas correspondentes a cada entidade, que en ningún caso superarán o 80% da cantidade solicitada ata esgotar o crédito dispoñible.</p>
<p>6. A comisión poderá establecer un mínimo de puntuación a partir do cal non se valoren os proxectos por considerarse que non se adecuan á calidade exixida nas bases.</p>
<p>Artigo 8º.-Criterios de valoración.</p>
<p>A valoración e selección das solicitudes serán realizadas pola comisión de valoración do artigo 7º. No devandito procedemento teranse en conta os seguintes criterios:</p>
<p>a) Coherencia xeral do proxecto (ata 20 puntos).</p>
<p>* Calidade técnica analizada a través da coherencia entre os obxectivos, programación, metodoloxía da intervención, adecuación de recursos e actividades aos obxectivos do proxecto e criterios de avaliación; os resultados previstos, a oportunidade e interese social do proxecto expresados nunha relación descritiva clara de toda a secuencia do proxecto e de cada unha das actividades que se van desenvolver.</p>
<p>* Secuencia lóxica da intervención: situación da que se parte e a onde se quere chegar detalladamente, información precisa dos recursos existentes e os necesarios, cos que conta e os que terán que incrementar.</p>
<p>* Importancia da actuación en áreas de especial sensibilidade, de acordo coas necesidades reais da sociedade.</p>
<p>b) Explicación detallada de todo o orzamento (ata 15 puntos).</p>
<p>* Información precisa e detallada de cada unha das actividades e contías que se deberán destinar a cada unha das accións debidamente desagregadas, así como descrición dos recursos propios da entidade dirixidos ás actividades propostas, explicando o orzamento co que se parte e as cantidades que se solicitan.</p>
<p>c) Viabilidade e sustentabilidade do proxecto (ata 10 puntos).</p>
<p>* Información sobre os medios e requirimentos técnicos cos que conta a entidade e os que precisa a maiores para a realización do proxecto.</p>
<p>* Redacción do proxecto e de cada unha das actividades que se van realizar.</p>
<p>d) Capacidade da entidade e solvencia (ata 15 puntos)</p>
<p>* Se a entidade xestionou con anterioridade algún proxecto de igual ou superior contía ao que presenta.</p>
<p>* Proporción da contía subvencionada solicitada respecto aos recursos propios da entidade dirixidos á actividade proposta.</p>
<p>* Concorrencia doutras fontes de financiamento do programa, tanto públicas como privadas.</p>
<p>e) Participación do voluntariado (ata 10 puntos):</p>
<p>* Polo menos ata 10 persoas: 2 puntos.</p>
<p>* Participación en todas as fases do proxecto: 5 puntos.</p>
<p>* Participación nalgunha das fases: 3 puntos.</p>
<p>f) Dedicación das persoas destinatarias da formación (actividades que desempeñan e nº de horas semanais e mensuais) ás actividades da entidade, e que as actividades que realizan estean en consonancia coa formación recibida (ata 10 puntos).</p>
<p>g) Proxectos innovadores que introduzan novas prácticas no fomento de experiencias de solidariedade e voluntariado no ámbito educativo, empresarial, medios de comunicación, traballo en rede e promoción dos novos espazos de intervención para o voluntariado (ata 10 puntos).</p>
<p>h) Proxectos que promovan a sustentabilidade da organización de voluntariado na Comunidade Autónoma galega prevendo, entre outras medidas, a figura da ou do responsable de voluntariado e a participación de voluntarios ou voluntarias da organización (ata 10 puntos).</p>
<p>Artigo 9.-Resolución.</p>
<p>1. Á vista das valoracións emitidas pola comisión de valoración e recollidas na acta, a comisión de valoración elevará ao director xeral de Xuventude e Solidariedade unha proposta de resolución que ditará a resolución de concesión ou denegación da axuda ou subvención solicitada por delegación do vicepresidente da Igualdade e do Benestar.</p>
<p>2. O prazo máximo para resolver e notificar a resolución do procedemento non poderá exceder de seis meses. O prazo computarase a partir do día seguinte ao da publicación desta convocatoria.</p>
<p>3. No momento do vencemento do prazo máximo sen se ter notificado a resolución aos interesados, poderá entenderse desestimada a solicitude de concesión da subvención por silencio administrativo.</p>
<p>Artigo 10º.-Réxime de recursos.</p>
<p>As resolucións expresas ou presuntas dos expedientes tramitados ao abeiro do disposto nesta orde e nas correspondentes ordes de convocatoria esgotarán a vía administrativa, e contra elas caberá interpoñer directamente recurso contencioso-administrativo ante a Sala do Contencioso-Administrativo do</p>
<p>Tribunal Superior de Xustiza de Galicia, no prazo de dous meses contados desde o día seguinte ao da súa notificación, se é expresa, ou de seis meses contados a partir do día seguinte a aquel en que se produza o acto presunto. Potestativamente poderá interpoñerse recurso de reposición.</p>
<p>Artigo 11º.-Xustificación da axuda concedida.</p>
<p>1. A data límite para executar as actuacións que fosen obxecto de subvención e para xustificar o correspondente pagamento é a que establece esta convocatoria, é dicir, o 15 de outubro de 2007. Para isto o beneficiario deberá presentar, na Dirección Xeral de Xuventude e Solidariedade ou nas delegacións provinciais da Igualdade e do Benestar ou a través dalgunha das formas recollidas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común, a documentación por duplicado:</p>
<p>Certificación expedida polo secretario da entidade co visto e prace do representante legal (anexo III), na que se farán constar:</p>
<p>a) Conxunto de todas as axudas concedidas e/ou solicitadas para o mesmo proxecto, procedentes das distintas administracións públicas ou doutros entes públicos ou privados, nacionais ou internacionais, e as actividades realizadas segundo o proxecto presentado.</p>
<p>b) A relación de actividades realizadas.</p>
<p>c) O importe do gasto efectuado (en cifras e letra).</p>
<p>d) Cumprimento da finalidade para a que se concedeu a subvención.</p>
<p>2. Acreditar a realización das actividades mediante a entrega dos orixinais ou copias cotexadas de facturas, nóminas, boletíns de cotización á Seguridade Social, certificacións bancarias e demais medios establecidos no Decreto 287/2000, do 21 de novembro, polo que se desenvolve o réxime das axudas e subvencións públicas da Comunidade Autónoma de Galicia.</p>
<p>3. Os órganos competentes da Vicepresidencia da Igualdade e do Benestar poderán solicitar as aclaracións ou informes dos medios de xustificación a que se refire o artigo 15 do Decreto 287/2000, do 21 de novembro, que consideren convenientes. No caso de que o beneficiario non os remitise dentro do prazo que se sinale, entenderase que renuncia á axuda.</p>
<p>4. Haberá que presentar no prazo fixado os seguintes documentos:</p>
<p>a) Memoria das actividades realizadas, xustificando a súa realización e o cumprimento das condicións que fundamentan a súa concesión; especificarse o contido das actividades e incluiranse documentos fotográficos que acrediten o realizado.</p>
<p>b) Facturas orixinais, que deberán ir acompañadas dunha relación nominal delas (anexo V).</p>
<p>c) A xustificación dos gastos realizarase do seguinte xeito:</p>
<p>* Comprobación dos gastos correspondentes ao persoal (achegaranse necesariamente as copias compulsadas das nóminas xunto cos boletíns oficiais da cotización á Seguridade Social e o modelo 110).</p>
<p>* As partidas que se refiran a colaboracións de carácter temporal (figurarán os recibos onde consten os datos da ou do perceptora ou perceptor, o seu DNI, o concepto polo que se retribúe e a retención correspondente ao IRPF).</p>
<p>* No caso de persoas que colaboren en programas a cambio dunha gratificación, deberán presentarse os recibos ou facturas, de ser o caso, xustificativos do gasto, nos que constará o nome do programa ou actividade así como os datos persoais identificativos da persoa colaboradora.</p>
<p>Artigo 12º.-Concorrencia de subvencións públicas e modificacións da resolución.</p>
<p>1. O importe das axudas e subvencións reguladas nesta orde en ningún caso poderá ser de tal contía que, illadamente ou en concorrencia con outras axudas e subvencións, supere o custo do proxecto subvencionable.</p>
<p>2. Toda alteración das condicións tidas en conta para a concesión da subvención e, en todo caso, a obtención concorrente de subvencións ou axudas outorgadas por outras administracións ou entes públicos ou privados poderá dar lugar á modificación da resolución de concesión.</p>
<p>3. O órgano competente para a concesión da axuda poderá acordar a modificación da resolución por instancia do beneficiario. Os requisitos que deberán cumprirse para isto son que a actividade ou modificación do proxecto estea comprendida dentro da finalidade das bases reguladoras.</p>
<p>4. O acto polo que se acorde a modificación da resolución ou, se é o caso, se denegue, será ditada polo órgano concedente logo da instrución do correspondente expediente.</p>
<p>Artigo 13º.-Anticipos e pagamentos.</p>
<p>Unha vez ditada a resolución da concesión e aceptada pola entidade solicitante poderanse aboar as subvencións despois da correcta xustificación dos gastos realizados segundo o artigo 11 desta orde e do previsto no artigo 15 do Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia.</p>
<p>A subvención farase efectiva nun único pagamento ao achegar xustificantes de ter realizadas as actividades segundo o proxecto presentado polo importe</p>
<p>total do proxecto; non obstante, poderanse facer pagamentos parciais, de acordo co artigo 16.2º do Decreto 287/2000, do 21 de novembro, ata un máximo do 80% da contía total concedida na medida en que se vaia xustificando. O restante 20% aboarase cando se rematen totalmente as actividades subvencionadas.</p>
<p>Tamén se poderá facer un anticipo de pagamento de ata o 10%, segundo o artigo 16 do Decreto 287/2000, do 21 de novembro, unha vez ditada a resolución de concesión e aceptada pola entidade.</p>
<p>Artigo 14º.-Obrigas das entidades beneficiarias.</p>
<p>As entidades de acción voluntaria que reciban a subvención deberán cumprir as obrigas recollidas no artigo 78.4º do Decreto 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia.</p>
<p>1. As obrigas das entidades beneficiarias das axudas, ademais das que se poidan establecer en cada un dos anexos, serían:</p>
<p>a) Non modificar a programación de actividades do proxecto presentado ante a Vicepresidencia da Igualdade e do Benestar sen autorización expresa do vicepresidente da Igualdade e do Benestar.</p>
<p>b) Facer constar na publicidade e difusión que se xere, así como en todos aqueles soportes informativos e publicacións que se realicen, que as actividades foron subvencionadas pola Vicepresidencia da Igualdade e do Benestar.</p>
<p>c) Estar sometidos ás actuacións de comprobación que vaia efectuar a Dirección Xeral de Xuventude e Solidariedade.</p>
<p>d) Remitir unha memoria explicativa das actividades realizadas con base no proxecto presentado, xunto coa xustificación económica que incluirá, como mínimo, as seguintes epígrafes: obxectivos acadados, descrición das actividades desenvolvidas especificando, por cada unha delas, o lugar e as datas de realización, o número de beneficiarios e o persoal implicado na súa execución (voluntariado e persoal remunerado).</p>
<p>e) Proceder ao reintegro dos fondos percibidos nos supostos de incumprimento da normativa vixente aplicable, de acordo co artigo 16º desta orde:</p>
<p>* Obtención da subvención falseando total ou parcialmente as condicións requiridas ou ocultando datos.</p>
<p>* Incumprimento total ou parcial da actividade ou proxecto.</p>
<p>* Incumprimento da obriga de xustificación ou xustificación insuficiente establecidos nas bases reguladoras.</p>
<p>* Incumprimento da obriga de adoptar medidas de difusión.</p>
<p>* Resistencia, escusa, obstrución ou negativa das actuacións de comprobación e control previstas na normativa vixente, ou imposibilidade de verificar o emprego dado aos fondos percibidos, incumprimento do obxectivo, a regularidade das actividades e a concorrencia doutras axudas.</p>
<p>f) Comunicarlle por escrito certificado, nun prazo de 20 días antes da realización, calquera actividade coa publicidade escrita, á Dirección Xeral de Xuventude e Solidariedade.</p>
<p>g) Garantir en canta publicidade se efectúe, así como na propia presentación do proxecto a esta Subdirección Xeral de Solidariedade e Participación, o uso do galego. Así mesmo, facer constar en toda a publicidade, publicacións, información, internet, actos públicos, material que se cree, e propaganda relativas a actividade subvencionada, o seu contido en galego e a colaboración deste organismo incorporando de xeito visible o seu logotipo.</p>
<p>h) Presentar, xunto coa xustificación do gasto, a memoria xustificativa do programa subvencionado.</p>
<p>Artigo 15º.-Fiscalización e control.</p>
<p>A concesión das axudas e subvencións reguladas nesta orde estará sometida ao exercicio da función interventora e do control financeiro por parte da Intervención Xeral da Comunidade Autónoma nos termos que establece o capítulo V do Decreto 287/2000, do 21 de novembro, e ás actuacións de comprobación previstas na lexislación do Tribunal de Contas e do Consello de Contas.</p>
<p>Artigo 16º.-Reintegro das axudas ou subvencións.</p>
<p>Procederá o reintegro total ou parcial da subvención e dos xuros de mora devengados desde o momento do pagamento ata a data en que se acorde a procedencia de tal reintegro nos casos previstos no artigo 78 do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia, modificado pola Lei 14/2004, do 29 de decembro, de medidas tributarias e de réxime administrativo.</p>
<p>Así mesmo, procederá o reintegro do exceso percibido nos supostos en que o importe da subvención, illadamente ou en concorrencia con subvencións ou axudas doutras administracións públicas ou doutras entidades públicas ou privadas, nacionais ou internacionais, supere o custo da actividade que vai desenvolver o beneficiario.</p>
<p>Artigo 17º.-Publicidade.</p>
<p>1. Unha vez ultimada a concesión das axudas, publicarase no Diario Oficial de Galicia a relación das concedidas con indicación da entidade bene</p>
<p>ficiaria, contía e finalidade da subvención, de conformidade co disposto no artigo 18 da Lei 38/2003, do 17 de novembro, xeral de subvencións.</p>
<p>2. Así mesmo, publicarase na páxina web da Xunta de Galicia a concesión indicando a relación de beneficiarios, e o importe das axudas, ao abeiro do artigo 11.3º da Lei 4/2006, do 30 de xuño, de transparencia e boas prácticas na Administración pública galega.</p>
<p>Disposicións adicionais</p>
<p>Primeira.-Apróbase a delegación de atribucións do vicepresidente da Igualdade e do Benestar no director xeral de Xuventude e Solidariedade para desenvolver a concesión, denegación, modificación ou outras incidencias das axudas previstas nesta orde, así como para autorizar e dispoñer os gastos, o recoñecemento das obrigas e a proposta de pagamento, en relación co disposto no artigo 73 a) do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia.</p>
<p>Segunda.-No caso de que unha vez ditada a resolución de concesión de axudas amparadas nesta orde quedase crédito orzamentario sen adxudicar, poderase publicar unha segunda orde de convocatoria de axudas. En todo caso, a concesión de axudas terá como límite a cantidade consignada na correspondente aplicación económica dos orzamentos xerais da comunidade autónoma para o ano 2007.</p>
<p>Terceira.-Os beneficiarios destas axudas quedan suxeitos ao réxime de infraccións e sancións previstas para esta materia no artigo 79 do texto refundido da Lei de réxime financeiro e orzamentario de Galicia, aprobado polo Decreto lexislativo 1/1999, do 7 de outubro; o Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia, e demais normas de aplicación.</p>
<p>Cuarta.-Coa presentación da solicitude (anexo I) o/a beneficiario/a autorizaralle á Administración convocante a inclusión e publicación dos datos, de acordo coas subvencións concedidas, nos rexistros de axudas e subvencións regulados no Decreto 132/2006, do 27 de xullo.</p>
<p>Disposicións derradeiras</p>
<p>Primeira.-Facúltase o director xeral de Xuventude e Solidariedade para ditar cantas disposicións sexan precisas en relación con esta orde.</p>
<p>Segunda.-Esta orde entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, 6 de marzo de 2007.</p>
<p>Anxo Manuel Quintana González</p>
<p>Vicepresidente da Igualdade e do Benestar</p>

