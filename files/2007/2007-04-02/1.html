---
date: '2007-04-02'
page: 5
number: 65
agency: CONSELLERÍA DE SANIDADE
section: I. DISPOSICIÓNS XERAIS
title: >-
  Orde do 19 de marzo de 2007 pola que se modifica a do 24 de marzo de 2004 pola
  que se crea a Rede de Comisións de Docencia e Comisións Asesoras de Galicia.
range: Orde
---
<p>A Orde do 24 de marzo de 2004 creou a Rede de Comisións de Docencia e Comisións Asesoras de Galicia coas funcións que se describen no seu artigo 3º e a composición da Comisión Permanente que se recolle no seu artigo 6º.</p>
<p>A anterior orde no seu artigo 6º.2 sinala que o Pleno da Comisión Central de Docencia da dita rede poderá propoñer á Consellería de Sanidade a modificación do número de persoas representantes das comisións de docencia, das comisións asesoras e dos especialistas en formación.</p>
<p>Tendo en conta o tempo transcorrido desde a súa publicación así como as modificacións na estrutura orgánica da Consellería de Sanidade como consecuencia da promulgación do Decreto 45/2006, do 23 de febreiro, é polo que é necesario modificar, en parte, a anterior orde no que se refire á composición da Comisión Permanente da Rede.</p>
<p>Por todo iso, en virtude das facultades que me confire o artigo 34.6º da Lei 1/1983, do 22 de febreiro, reguladora da Xunta de Galicia e do seu presidente, modificada parcialmente pola Lei 11/1998, do 20 de outubro,</p>
<p>DISPOÑO:</p>
<p>Artigo único.-Modifícase o artigo 6º da Orde do 24 de marzo, o cal, na súa totalidade, queda redactado nos seguintes termos:</p>
<p>«Artigo 6º.-Comisión Permanente.</p>
<p>1. A Comisión Permanente componse dos membros seguintes, todos eles nomeados polo/a conselleiro/a de Sanidade:</p>
<p>a) Catro membros en representación da Consellería de Sanidade: tres por proposta do director xeral de Aseguramento e Planificación Sanitaria, outro por proposta do director xeral da División de Asistencia Sanitaria do Servizo Galego de Saúde (Sergas).</p>
<p>b) Cinco membros en representación das comisións de docencia dos centros hospitalarios, elixidos entre os que forman parte delas e propostos pola maioría dos presidentes das ditas comisións.</p>
<p>c) Tres membros en representación das comisións asesoras das unidades docentes de medicina familiar e comunitaria, elixidos entre os que forman parte delas e propostos pola maioría dos coordinadores/presidentes das ditas comisións.</p>
<p>d) Dous membros en representación dos especialistas en formación das comisións de docencia e comisións asesoras dos centros docentes acreditados</p>
<p>elixidos entre os que formen parte delas, un en representación das comisións de docencia dos centros hospitalarios e outro en representación das comisiones asesoras das unidades docentes de medicina familiar y comunitaria. Ambos deberán ser propostos pola maioría dos seus representantes.</p>
<p>2. O Pleno poderá proporlle á Consellería de Sanidade a modificación do número das persoas representantes das comisións de docencia, das comisións asesoras e dos especialistas en formación.</p>
<p>3. A Comisión Permanente escollerá, de entre os seus membros, un presidente e un vicepresidente. Os membros en representación da Consellería de Sanidade non poderán exercer estes cargos.</p>
<p>A duración no desempeño destes cargos é de dous anos, non renovable. Ao rematar este período, e co fin de garantir a continuidade na tarefa, o vicepresidente asumirá automaticamente a presidencia e deixará vacante o seu cargo.</p>
<p>4. Asumirá a secretaría administrativa da Comisión Central de Docencia, con voz pero sen voto, unha persoa designada para tal efecto pola Dirección Xeral de Aseguramento e Planificación Sanitaria.</p>
<p>5. Os membros da Comisión Permanente renovaranse cada dous anos por metades, coa excepción do vicepresidente».</p>
<p>Disposición derradeira</p>
<p>Esta orde entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, 19 de marzo de 2007.</p>
<p>Mª José Rubio Vidal</p>
<p>Conselleira de Sanidad</p>

