---
date: '2007-12-24'
page: 20
number: 247
agency: PRESIDENCIA
section: I. DISPOSICIÓNS XERAIS
title: >-
  Lei 15/2007, do 13 de decembro, de creación do Colexio Oficial de Enxeñeiras e
  Enxeñeiros Químicos de Galicia
range: Lei
---
<p>Preámbulo.</p>
<p>De conformidade co disposto no artigo 150.2º da Constitución española, a Lei orgánica 16/1995, do 27 de decembro, de transferencias de competencias á Comunidade Autónoma galega, transfire, no marco da lexislación básica do Estado, o desenvolvemento lexislativo e a execución en materia de corporacións de dereito público representativas de intereses económicos e profesionais, co que se complementa así o ámbito competencial determinado no artigo 27.29º do Estatuto de autonomía de Galicia.</p>
<p>A transferencia en materia de colexios oficiais ou profesionais fíxose efectiva a través do Real decreto 1643/1996, do 5 de xullo, e foi asumida mediante o Decreto 337/1996, do 13 de setembro, da Xunta de Galicia.</p>
<p>A Comunidade Autónoma de Galicia ditou, en virtude da devandita competencia, a Lei 11/2001, do 18 de setembro, de colexios profesionais da Comunidade Autónoma de Galicia. De acordo co seu artigo 11, a creación de colexios profesionais no ámbito territorial da Comunidade Autónoma de Galicia farase por lei do Parlamento galego.</p>
<p>A enxeñaría química é unha área de coñecemento cunha importante repercusión na nosa sociedade, pola súa incidencia no mercado e pola súa estreita vinculación con valores que se atopan constitucionalmente recoñecidos, como a saúde das persoas e a calidade de vida, o respecto ao ambiente e o desenvolvemento tecnolóxico. O labor desenvolvido por estas persoas profesionais supón importantes contribucións nos campos da enerxía, dos materiais, dos produtos farmacéuticos, dos produtos químicos para a agricultura, das tecnoloxías para a protección e a mellora do ambiente, da biotecnoloxía e da biomedicina e mais da xestión e do tratamento de residuos, entre outros. A innegable influencia na saúde, no ambiente e no necesario progreso industrial destas actividades industriais fai conveniente que se regule o acceso á profesión e a ordenación desta, mediante a creación dun colexio que represente as persoas profesionais perante os poderes públicos e no que sexa a propia xente da profesión quen se </p>
<p>faga responsable de establecer as normas que se deben observar no exercicio da súa actividade, para salvagardar os citados valores constitucionalmente recoñecidos.</p>
<p>Respecto da titulación oficial necesaria para o exercicio da profesión, o Real decreto 923/1992, do 17 de xullo, estableceu o título universitario oficial de enxeñeiro químico/enxeñeira química e as directrices xerais propias dos plans de estudo conducentes á súa obtención. As ensinanzas que se cursan para a obtención do título oficial procuran unha formación adecuada nas bases teóricas e nas tecnoloxías propias desta enxeñaría.</p>
<p>Coa creación do Colexio Oficial de Enxeñeiras e Enxeñeiros Químicos de Galicia, solicitado pola Asociación Galega de Enxeñeiros Químicos, garantirase a adecuación, no exercicio da profesión, ás normas e ás regras que aseguren a protección dos dereitos e intereses da cidadanía, así como as eventuais responsabilidades nas que poidan incorrer as devanditas persoas profesionais no desenvolvemento da súa actividade.</p>
<p>De conformidade co establecido no artigo 5.1º.1 da Lei 6/1995, do 28 de xuño, pola que se crea o Consello Económico e Social de Galicia, o expediente de creación do Colexio Oficial de Enxeñeiras e Enxeñeiros Químicos de Galicia someteuse ao preceptivo informe deste órgano consultivo.</p>
<p>Por todo o exposto, considérase oportuna e necesaria a creación deste colexio profesional, logo da apreciación por parte do Goberno autonómico do interese público respecto das actividades profesionais que engloba a enxeñaría química, da que o seu exercicio está condicionado á posesión do título oficial de enxeñeiro químico/enxeñeira química, que acredita a cualificación e habilita legalmente para o seu exercicio.</p>
<p>A lei divídese nun preámbulo, en catro artigos titulados, respectivamente, obxecto, ámbito territorial, ámbito persoal e do uso do galego nas comunicacións, nunha disposición adicional, dúas disposicións transitorias e unha disposición derradeira.</p>
<p>Por todo o exposto, o Parlamento de Galicia aprobou e eu, de conformidade co artigo 13.2º do Estatuto de Galicia e co artigo 24 da Lei 1/1983, do 23 de febreiro, reguladora da Xunta e da súa Presidencia, promulgo no nome de El-Rei a Lei de creación do Colexio Oficial de Enxeñeiras e Enxeñeiros Químicos de Galicia.</p>
<p>Artigo 1º.-Obxecto.</p>
<p>Créase o Colexio Oficial de Enxeñeiras e Enxeñeiros Químicos de Galicia, como corporación de dereito público, con personalidade xurídica de seu e plena capacidade de obrar para o cumprimento dos fins que lle son propios e o exercicio das súas funcións desde o momento no que se constitúan os seus órganos de goberno.</p>
<p>Artigo 2º.-Ámbito territorial.</p>
<p>O ámbito de actuación do colexio é o territorio da Comunidade Autónoma de Galicia.</p>
<p>Artigo 3º.-Ámbito persoal.</p>
<p>1. Poderanse integrar no Colexio Oficial de Enxeñeiras e Enxeñeiros Químicos de Galicia as persoas profesionais que estean en posesión do título universitario oficial de enxeñeiro químico/enxeñeira química, obtido de conformidade co disposto no Real decreto 923/1992, do 17 de xullo, ou de título estranxeiro equivalente debidamente homologado.</p>
<p>2. Será requisito para exercer a profesión de enxeñaría química no ámbito da Comunidade Autónoma de Galicia a incorporación ao Colexio Oficial de Enxeñeiras e Enxeñeiros Químicos de Galicia cando o domicilio profesional único ou principal radique nesta comunidade autónoma.</p>
<p>Artigo 4º.-Do uso do galego nas comunicacións.</p>
<p>O colexio procurará e fomentará o uso do galego en todas as súas comunicacións externas e internas, segundo o establecido no Estatuto de autonomía de Galicia e na regulación da normalización lingüística.</p>
<p>Disposición adicional</p>
<p>Única.-Sobre a colexiación obrigatoria.</p>
<p>Quedan exceptuadas da incorporación obrigatoria ao Colexio Oficial de Enxeñeiras e Enxeñeiros Químicos de Galicia as persoas profesionais tituladas vinculadas coa Administración pública mediante relación de servizos de carácter administrativo ou laboral, para o exercicio de funcións puramente administrativas e para a realización de actividades propias da correspondente profesión por conta da administración á que pertenzan, cando o destinatario inmediato daquelas sexa esa administración.</p>
<p>Disposicións transitorias</p>
<p>Primeira.-Designación da comisión xestora e aprobación duns estatutos profesionais.</p>
<p>A Asociación Galega de Enxeñeiros Químicos designará unha comisión xestora, cunha representación equilibrada de mulleres e homes, que, no prazo de seis meses a partir da entrada en vigor desta lei, aprobará uns estatutos provisionais do Colexio Oficial de Enxeñeiras e Enxeñeiros Químicos de Galicia. Nos citados estatutos deberase regular a convocatoria e o funcionamento da asemblea colexial constituínte, da cal formarán parte todas as persoas profesionais que, consonte o disposto nesta lei, poidan adquirir a condición de colexiadas.</p>
<p>O contido dos estatutos integrará o principio de igualdade de oportunidades entre mulleres e homes, procurando a eliminación das discriminacións por mor do xénero.</p>
<p>A convocatoria da asemblea constituínte deberase anunciar, como mínimo, con vinte días de antelación no Diario Oficial de Galicia e en dous xornais dos de maior difusión de Galicia.</p>
<p>Segunda.-Aprobación definitiva dos estatutos.</p>
<p>1. A asemblea constituínte, no prazo de seis meses desde a aprobación dos estatutos provisionais, elaborará e aprobará os estatutos definitivos do Colexio Oficial de Enxeñeiras e Enxeñeiros Químicos de Galicia, no contido dos cales se integrará o principio de igualdade de oportunidades, procurando a eliminación das discriminacións por mor do xénero, e mais elixirá os membros dos órganos colexiais de goberno, procurando unha composición equilibrada de mulleres e homes.</p>
<p>2. Os devanditos estatutos, logo de seren aprobados, xunto coa acta da asemblea constituínte, seranlles remitidos á consellaría competente en materia de colexios profesionais para os efectos da súa aprobación definitiva, logo da cualificación da súa legalidade, aprobación que será competencia do Consello da Xunta de Galicia. O decreto de aprobación e os correspondentes estatutos publicaranse no Diario Oficial de Galicia.</p>
<p>Disposición derradeira</p>
<p>Única.-Entrada en vigor.</p>
<p>Esta lei entrará en vigor aos vinte días da súa publicación no Diario Oficial de Galicia.</p>
<p>Santiago de Compostela, trece de decembro de dous mil sete.</p>
<p>Emilio Pérez Touriño</p>
<p>Presidente</p>

