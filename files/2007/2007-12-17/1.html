---
date: '2007-12-17'
page: 19
number: 242
agency: 'CONSELLERÍA DE PRESIDENCIA, ADMINISTRACIÓNS PÚBLICAS E XUSTIZA'
section: III. OUTRAS DISPOSICIÓNS
title: >-
  Resolución do 10 de decembro de 2007, de la Secretaría General de Política
  Lingüística, pola que se aproban as bases que rexerán o concurso público de
  doce bolsas de colaboración en proxectos de investigación que se están a
  desenvolver no Centro Ramón Piñeiro para a Investigación en Humanidades, e se
  anuncia a súa convocatoria.
range: Resolución
---
<p>O artigo 5, en harmonía co artigo 27 do Estatuto de autonomía de Galicia, establece como competencia da Comunidade Autónoma galega a promoción e ensino da lingua galega e o fomento da cultura e a investigación.</p>
<p>Dentro do plan de actividades da Secretaría Xeral de Política Lingüística, dependente organicamente da Consellería de Presidencia, Administracións Públicas e Xustiza e funcionalmente da Presidencia da Xunta de Galicia, de acordo co Decreto 231/2005, do 11 de agosto, para o 2007 figura a convocatoria pública de bolsas de investigación para realizar proxectos concretos sobre lingüística, literatura, antropoloxía e historia galegas, no Centro Ramón Piñeiro para a Investigación en Humanidades.</p>
<p>O seu outorgamento enmárcase polo artigo 7 punto 2º.1.3, polas disposicións adicionais segunda c) e cuarta do Decreto 44/2006, do 2 de marzo, de estrutura orgánica dos órganos superiores dependentes da Presidencia da Xunta de Galicia.</p>
<p>Na súa virtude, e de acordo co establecido no punto c) da disposición adicional segunda do Decreto 44/2006, do 2 de marzo, apróbanse as seguintes:</p>
<p>BASES:</p>
<p>Primeira.-Obxecto.</p>
<p>O concurso ten por obxecto a adxudicación de doce bolsas de colaboración nos proxectos concretos de investigación que se están a desenvolver no Centro Ramón Piñeiro para a Investigación en Humanidades, e que se inclúen como anexos a esta resolución, nos cales se detallan os requisitos específicos que deben reunir os solicitantes.</p>
<p>Segunda.-Contía das bolsas.</p>
<p>O importe das bolsas incluirá:</p>
<p>-Unha asignación mensual de 927 euros, coa retención fiscal que corresponda, que será incompatible con calquera outra axuda ou actividade remunerada.</p>
<p>-Seguro de asistencia médica e seguro combinado de accidentes.</p>
<p>Para o gasto que se proxecta existe crédito adecuado e suficiente na partida orzamentaria 04.60.151A.480.0, por unha contía máxima total de 134.952,40 euros (85.778,40 euros, correspondente ao pagamento das mensualidades de 8 bolsas desde o 15 de xaneiro ata o 31 decembro de 2008, 38.934 euros das mensualidades de 4 bolsas desde o 15 de febreiro ata o 31 de decembro de 2008 e de 10.240 euros para o pagamento da asitencia sanitaria) correspondente aos orzamentos xerais da Comunidade Autónoma de Galicia para o ano 2008. En todo caso, o gasto proxectado queda sometido á condición suspensiva da existencia de crédito adecuado e suficiente para tal fin nos orzamentos xerais da Comunidade Autónoma de Galicia para o ano 2008 e ao disposto na orde da Consellería de Economía e Facenda do 11 de febreiro de 1998, modificada polas ordes do 27 de novembro de 2000 e do 25 de outubro de 2001.</p>
<p>O pagamento da bolsa realizarase logo do informe do director de investigación, sempre que os traballos se desenvolvan con normalidade e de acordo coas bases establecidas.</p>
<p>Terceira.-Duración.</p>
<p>A data de incorporación ao centro será dentro dos cinco días seguintes ao da notificación da adxudicación. Os bolseiros e bolseiras adxudicatarios das bolsas dos anexos do I ao VI comezarán a súa estadía no centro a partir do día 15 de xaneiro de 2008 e dos anexos VII ao IX comezarán a súa estadía a partir do 15 de febreiro de 2008. Os bolseiros ou bolseiras que non se incorporen no prazo establecido perderán os dereitos inherentes á bolsa concedida, salvo causa xustificada de atraso apreciada polo coordinador científico do Centro Ramón Piñeiro. No suposto de incorporación tardía, aínda que xustificada, reducirase proporcionalmente o importe da contía a percibir.</p>
<p>A concesión da bolsa será ata o día 31 de decembro de 2008, e poderase prorrogar anualmente ata un máximo total, incluídas as prórrogas, de tres anos, á vista do traballo realizado polo bolseiro ou bolseira, sempre que o proxecto a que estea vinculado requira do seu labor e así o permitan as dispoñibilidades orzamentarias. No suposto de prórroga, a dotación económica poderase incrementar de acordo co índice de prezos de consumo que se estableza para cada ano.</p>
<p>Cuarta.-Requisitos.</p>
<p>Os bolseiros e bolseiras deberán cumprir, ademais dos requsitos específicos que para cada proxecto se sinalan nos anexos desta resolución, os seguintes requisitos xerais:</p>
<p>a) Posuír a nacionalidade española ou ser nacional dun país membro da Unión Europea.</p>
<p>b) Estar en posesión do título de licenciado ou licenciada.</p>
<p>c) Acreditar coñecemento da lingua galega no nivel de perfeccionamento ou Celga 4.</p>
<p>d) Non poderán participar nesta convocatoria persoas que, reunindo estes requisitos, resultasen beneficiarios dunha bolsa ou contrato en concursos anteriores do Centro Ramón Piñeiro para a Investigación en Humanidades.</p>
<p>Quinta.-Solicitudes.</p>
<p>As solicitudes, no modelo que se xunta como anexo, irán dirixidas ao coordinador-científico do Centro Ramón Piñeiro para a Investigación en Humanidades e entregaranse na sede deste (estrada Santiago-Noia, km 1, A Barcia, 15896 Santiago de Compostela), ou ben en calquera dos centros previstos no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Entregarase unha solicitude por cada proxecto a que a persoa queira presentarse. Só será necesaria unha única documentación.</p>
<p>O prazo de presentación de solicitudes será de 31 días naturais contados a partir do seguinte ao da publicación desta convocatoria no DOG, acompañadas da documentación seguinte:</p>
<p>-Certificación académica persoal completa.</p>
<p>-Currículo, no cal deberá constar a experiencia investigadora en proxectos de investigación, xuntando documentación que avale a totalidade dos méritos alegados.</p>
<p>-Acreditación de coñecemento de lingua galega nivel perfeccionamento ou Celga 4.</p>
<p>-Fotocopia do DNI ou pasaporte.</p>
<p>-Declaración xurada comprometéndose a renunciar, se fose seleccionado, á percepción doutras remuneracións, bolsas ou axudas.</p>
<p>-Declaración xurada de non percibir outras axudas ao inicio e ao remate da bolsa.</p>
<p>-Declaración do conxunto de todas as solicitudes efectuadas, ou concedidas, para un mesmo proxecto, perante as administracións públicas competentes ou outros entes públicos.</p>
<p>Ao abeiro do establecido no artigo 20.3º da Lei 9/2007, do 13 de xuño, de subvencións de Galicia, a presentación da solicitude polo interesado ou interesada comportará a autorización á secretaría xeral para solicitar as certificacións de non ter débedas que deban emitir a Axencia Estatal da Administración Tributaria, a Tesouraría Xeral da Seguridade Social e a Consellería de Economía e Facenda da Xunta de Galicia. Estes requisitos deberán acreditarse, de ser o caso, antes de que se dite a proposta de resolución da concesión.</p>
<p>Todos os documentos deberán ser orixinais ou copias cotexadas con eles.</p>
<p>Vistas todas as solicitudes daráselle un prazo de 10 días para corrixir a falta de documentación. Transcorridos estes días sen a devandita corrección, arquivaranse os devanditos expedientes.</p>
<p>Sexta.-Comisión de valoración.</p>
<p>A selección dos candidatos e candidatas será realizada por unha comisión presidida polo coordinador-científico do Centro Ramón Piñeiro para a Investigación en Humanidades e composta por tres vogais propostos por aquel e nomeados pola secretaria xeral de Política Lingüística. Actuará como secretario o secretario do centro. Esta comisión poderá solicitar informes previos sobre as solicitudes presentadas aos directores dos proxectos de investigación implicados.</p>
<p>O presidente da comisión remitiralle a lista dos candidatos e candidatas seleccionados e suplentes, se é o caso, á secretaria xeral de Política Lingüística, quen resolverá. A resolución publicarase no Diario Oficial de Galicia. Esta resolución, que esgotará a vía administrativa, poderá ser obxecto de recurso de reposición no prazo dun mes contado a partir do día seguinte ao da publicación no Diario Oficial de Galicia, perante a secretaria xeral de Política Lingüística, segundo o disposto na Lei 4/1999 (BOE do 14 de xaneiro) de modificación da Lei 30/1992, de réxime xurídico das administracións públicas e do procedemento administrativo común, ou ben os interesados poderán presentar directamente recurso contencioso-administrativo, perante o Tribunal Superior de Xustiza de Galicia, no prazo de dous meses contados a partir do día seguinte ao da súa publicación, conforme se establece na Lei 29/1998, do 13 de xullo, reguladora da xurisdición contencioso-administrativa.</p>
<p>As solicitudes consideraranse desestimadas de non quedar resolta a convocatoria no prazo de seis meses desde a data da súa publicación no Diario Oficial de Galicia.</p>
<p>Sétima.-Baremo para a selección dos bolseiros e bolseiras.</p>
<p>-Titulación do solicitante e expediente académico: ata un máximo de catro puntos.</p>
<p>-Curriculo do solicitante e experiencia investigadora en proxectos de investigación similares: ata un máximo de catro puntos.</p>
<p>-Ademais do exame da documentación presentada, a comisión podera convocar os aspirantes que teñan como mínimo catro puntos na suma dos puntos anteriores a unha entrevista persoal para valorar os seus coñecementos sobre o tema de investigación: ata un máximo de dous puntos.</p>
<p>A comisión non valorará aqueles méritos alegados polos solicitantes nas súas instancias que non estean acreditados documentalmente. Para a selección dos candidatos e candidatas a comisión terá en conta aqueles informes solicitados aos directores dos proxectos de investigación implicados.</p>
<p>Oitava.-Condicións.</p>
<p>Estas bolsas son incompatibles coa realización dun traballo remunerado ou o beneficio doutro tipo de bolsas ou axudas.</p>
<p>A secretaria xeral de Política Lingüística poderá conceder ou denegar en función das necesidades do proxecto de investigación a que están adscritos a interrupción da bolsa por petición razoada do interesado ou interesada, logo do informe do seu director de proxecto. A interrupción non poderá ser superior a tres meses ao longo da duración da bolsa e as posibles renovacións, podendo os tres meses dispoñibles fraccionalos en tres bloques de un mes e non dará lugar, en ningún caso, á posibilidade de recuperar o período interrompido. O interesado nesta interrupción temporal da bolsa non terá dereito a percibir as mensualidades correspondentes ao período que dure a súa renuncia.</p>
<p>Se algún dos beneficiarios ou beneficiarias destas bolsas decidise renunciar a ela, fose seleccionado para outra bolsa, axuda ou proxecto, ou se producise algunha circunstancia determinante de incompatibilidade con esta bolsa, deberá comunicarllo ao Servizo do Centro Ramón Piñeiro para a Investigación en Humanidades, que procederá á suspensión da bolsa correspondente. Caso de que esta suspensión se producise no prazo dun ano a partir da data de aceptación do último nomeamento das bolsas convocadas nesta resolución, a bolsa vacante poderá serlle adxudicada ao candidato seguinte da lista de suplentes sempre que as necesidades do proxecto sigan sendo as mesmas. En tal caso, o período máximo de que poderá beneficiarse o segundo candidato non poderá exceder o prazo de tres anos contados a partir da data do primerio nomeamento.</p>
<p>Novena.-Esta resolución réxese pola normativa básica da Lei 38/2003, do 17 de novembro, xeral de subvencións, do Real decreto 887/2006, do 21 de xullo; polo que se aproba o Regulamento da Lei 38/2003. Así mesmo, réxese polo establecido na Lei 9/2007, do 13 de xullo, de subvencións de Galicia.</p>
<p>Décima.-Aceptación das bolsas.</p>
<p>Unha vez recibidas as notificacións de concesión das bolsas polos beneficiarios, estes, no prazo de cinco días naturais, comunicarán por escrito ao Centro Ramón Piñeiro para Investigación en Humanidades a aceptación ou renuncia a elas. Se transcorridos eses cinco días non se fixese manifestación en ningún sentido, entenderase como renuncia á bolsa.</p>
<p>Décima primeira.-Obrigas.</p>
<p>Os bolseiros e bolseiras permanecerán no Centro Ramón Piñeiro, en horario habitual de mañá ou tarde, non sendo cando a natureza do proxecto obrigue a desprazar a investigación a outro lugar. Toda alteración das condicións tidas en conta para a concesión da bolsa, e en todo caso a obtención concorrente de bolsas ou axudas outorgadas por outras administracións ou entes público ou privados, nacionais ou internacionais, poderá dar lugar á modificación da resolución de concesión.</p>
<p>O incumprimento por parte da bolseira ou bolseiro dalgunha das condicións recollidas nestas bases suporá a perda da bolsa concedida e, de ser o caso, o reintegro das cantidades xa cobradas e poderáselle atribuir ao aspirante que ocupe o primeiro lugar na lista de suplentes, ou o seguinte ou seguintes cando os chamados non puidesen prestar a súa colaboración por calquera motivo, tendo en conta as necesidades do proxecto.</p>
<p>A condición de bolseiro ou bolseira non dará lugar a relación contractual ningunha, nin laboral nin administrativa, coa Xunta de Galicia.</p>
<p>En todo caso, tendo en conta o artigo 11 c) da Lei 9/2007, do 13 de xuño, de subvencións, o bolseiro ten a obriga de facilitar toda a información que lle sexa requirida pola Intervención Xeral da Comunidade Autónoma, o Tribunal de Contas e o Consello de Contas, no exercicio das súas funcións de fiscalización e control do destino das axudas.</p>
<p>Unha vez rematada a bolsa presentarase un informe da actividade realizada, co visto e prace do director do proxecto.</p>
<p>Décimo segunda.-Rexistro de axudas e subvencións.</p>
<p>De conformidade co artigo 13.4º da Lei 4/2006, do 30 de xuño, de transparencia e de boas prácticas na Administración pública galega, a Secretaría Xeral de Política Lingüística publicará na súa páxina web oficial a relación dos beneficiarios e beneficiarias e o importe das bolsas concedidas, polo que a presentación da solicitude leva implícita a autorización para o tratamento necesario dos datos dos beneficiarios e da súa publicación na citada páxina web.</p>
<p>Así mesmo, en cumprimento do disposto no Decreto 132/2006, do 27 de xullo, polo que se regulan os rexistros públicos creados nos artigos 44 e 45 da Lei 7/2005, do 29 de decembro, de orzamentos xerais da Comunidade Autónoma de Galicia para o ano 2006, a secretaría xeral fará públicos os datos relevantes referidos ás bolsas concedidas. A reserva que o peticionario ou peticionaria poida facer no sentido de non autorizar a obtención ou a publicidade dos datos nos rexistros, que en todo caso terá que comunicarlle expresamente á Administración, poderá dar lugar á exclusión do proceso de participación na convocatoria de bolsas ou, noutro caso, á revogación do acto de outorgamento e, se procede, ao reintegro do importe concedido.</p>
<p>Décimo terceira.-Esta resolución, que esgotará a vía administrativa, poderá ser obxecto de recurso de reposición no prazo dun mes, contado a partir do día seguinte ao da publicación no Diario Oficial de Galicia, perante a secretaría xeral de Política Lingüística, segundo o disposto na disposición adicional segunda d) do Decreto 44/2006, do 2 de marzo (DOG nº 53, do 16 de marzo), de estrutura orgánica dos órganos superiores dependentes da Presidencia da Xunta de Galicia, e segundo o disposto na Lei 4/1999 (BOE do 14 de xaneiro) de modificación da Lei 30/1992, de réxime xurídico das administracións públicas e do procedemento administrativo común, ou ben os interesados poderán presentar directamente recurso contencioso-administrativo, perante o Tribunal Superior de Xustiza de Galicia, no prazo de dous meses contados a partir do día seguinte ao da súa publicación, conforme se establece na Lei 29/1998, do 13 de xullo, reguladora da xurisdición contencioso-administrativa.</p>
<p>Santiago de Compostela, 10 de decembro de 2007.</p>
<p>María Sol López Martínez</p>
<p>Secretaria xeral de Política Lingüística</p>
<p>ANEXO I</p>
<p>Dúas bolsas para colaborar no proxecto de dicionarios de literatura.</p>
<p>Estas bolsas teñen como finalidade colaborar no proxecto de dicionarios de literatura que se realiza no Centro Ramón Piñeiro.</p>
<p>1. Requisitos específicos dos/as solicitantes para unha bolsa de dicionarios de termos literarios:</p>
<p>Para solicitar a bolsa a que se refire esta convocatoria é necesario, ademais de reunir os requisitos xerais establecidos na base cuarta desta resolución:</p>
<p>-Ser licenciado ou licenciada en filoloxía.</p>
<p>-Sólidos coñecementos de teoría literaria.</p>
<p>-Sólida capacidade de redacción e de síntese en lingua galega.</p>
<p>-Manexo instrumental de idiomas.</p>
<p>-Coñecementos de informática a nivel de usuario.</p>
<p>2. Requisitos específicos dos/as solicitantes para a bolsa de dicionario de literatura galega.</p>
<p>Para solicitar a bolsa a que se refire esta convocatoria é necesario, ademais de reunir os requisitos xerais establecidos na base cuarta desta resolución:</p>
<p>-Ser licenciado ou licenciada en filoloxía galega.</p>
<p>-Sólidos coñecementos de literatura galega.</p>
<p>-Sólida capacidade de redacción e de síntese.</p>
<p>-Manexo instrumental de idiomas.</p>
<p>-Coñecementos de informática a nivel de usuario.</p>
<p>ANEXO II</p>
<p>Unha bolsa para colaborar no proxecto de Cadernos de fraseoloxía galega.</p>
<p>Esta bolsa ten como finalidade colaborar no proxecto de cadernos de fraseoloxía galega que se realiza no Centro Ramón Piñeiro.</p>
<p>Requisitos específicos dos solicitantes:</p>
<p>Para solicitar a bolsa á que se refire esta convocatoria é necesario, ademais de reunir os requisitos xerais establecidos na base cuarta desta resolución:</p>
<p>-Ser licenciado ou licenciada en traducción e interpretación ou en filoloxía galega.</p>
<p>-Contacto inmediato e habitual co mundo rural ou mariñeiro e dominio e uso da súa fraseoloxía.</p>
<p>-Bo nivel de mecanografía (polo menos 150 pulsacións por minuto).</p>
<p>-Manexo dun procesador de textos e dunha base de datos.</p>
<p>-Coñecementos fraseolóxicos e experiencia fraseográfica ou lexicográfica.</p>
<p>-Dominio do inglés ou alemán.</p>
<p>ANEXO III</p>
<p>Unha bolsa para colaborar no proxecto Corpus de Referencia do Galego Actual.</p>
<p>Esta bolsa ten como finalidade colaborar no proxecto de corpus de referencia do galego actual que se realiza no Centro Ramón Piñeiro.</p>
<p>Requisitos específicos dos solicitantes:</p>
<p>Para solicitar a bolsa a que se refire esta convocatoria é necesario, ademais de reunir os requisitos xerais establecidos na base cuarta desta resolución:</p>
<p>-Ser licenciado ou licenciada en filoloxía ou tradución e interpretación.</p>
<p>-Ter experiencia na introdución de textos en ordenador e no manexo de textos en formato electrónico.</p>
<p>-Ter experiencia en gramáticas formais e construción de etiquetadores morfosintácticos e lematizadores.</p>
<p>-Ter experiencia na xestión de bases de datos a nivel de usuario.</p>
<p>ANEXO IV</p>
<p>Unha bolsa para colaborar no proxecto de catalogación dos fondos bibliográficos do Centro Ramón Piñeiro.</p>
<p>Esta bolsa ten como finalidade colaborar na catalogación dos fondos bibliográficos existentes no Centro Ramón Piñeiro.</p>
<p>Requisitos específicos dos solicitantes:</p>
<p>Para solicitar as bolsas a que se refire esta convocatoria é necesario, ademais de reunir os requisitos xerais establecidos na base cuarta desta resolución:</p>
<p>-Ser licenciado ou licenciada en historia ou documentación.</p>
<p>-Acreditar coñecementos e experiencia en traballos de documentación e bibliotecas.</p>
<p>-Coñecemento de programas de xestión de biblioteca.</p>
<p>-Coñecementos de informática a nivel de usuario.</p>
<p>ANEXO V</p>
<p>Dúas bolsas para colaborar no proxecto de recuperación de textos poéticos e xornalísticos galegos.</p>
<p>Estas bolsas teñen como finalidade colaborar no proxecto de recuperación de textos poéticos e xornalísticos galegos que se está a realizar no Centro Ramón Piñeiro.</p>
<p>Requisitos específicos dos/as solicitantes:</p>
<p>Para solicitar as bolsas a que se refire esta convocatoria é necesario, ademais de reunir os requisitos xerais establecidos na base cuarta desta resolución:</p>
<p>-Ser licenciado ou licenciada en filoloxía galega.</p>
<p>-Coñecementos de informática en calidade de usuario.</p>
<p>ANEXO VI</p>
<p>Unha bolsa para colaborar no proxecto para avaliación e aprendizaxe do galego.</p>
<p>Esta bolsa ten como finalidade colaborar no proxecto para avaliación e aprendizaxe do galego que se realiza no Centro Ramón Piñeiro.</p>
<p>Requisitos específicos dos/as solicitantes:</p>
<p>Para solicitar a bolsa a que se refire esta convocatoria é necesario, ademais de reunir os requisitos xerais establecidos na base cuarta desta resolución:</p>
<p>-Ser licenciado ou licenciada en filoloxía.</p>
<p>-Formación específica en didáctica das linguas.</p>
<p>-Coñecemento do enfoque comunicativo para o ensino de linguas.</p>
<p>-Formación ou experiencia na creación de materiais didácticos baseados en tarefas.</p>
<p>-Valorarase a formación ou experiencia sobre avaliación de coñecemento de linguas.</p>
<p>ANEXO VII</p>
<p>Unha bolsa para colaborar no proxecto de prosa literaria galega medieval vinculado ao Arquivo Galicia Medieval.</p>
<p>Esta bolsa ten como finalidade colaborar no proxecto de prosa galega medieval que se está a realizar no Centro Ramón Piñeiro.</p>
<p>Requisitos específicos dos/as solicitantes:</p>
<p>Para solicitar a bolsa a que se refire esta convocatoria é necesario, ademais de reunir os requisitos xerais establecidos na base cuarta desta resolución:</p>
<p>-Ser licenciado ou licenciada en filoloxía.</p>
<p>-Ter coñecementos de informática no nivel de usuario.</p>
<p>-Experiencia investigadora no ámbito da literatura románica medieval, de maneira particular en prosa literaria e historiográfica, e preferentemente nos textos galegos e portugueses medievais.</p>
<p>ANEXO VIII</p>
<p>Dúas bolsas para colaborar no proxecto de lírica medieval vinculado ao Arquivo Galicia Medieval.</p>
<p>Estas bolsas teñen como finalidade colaborar no proxecto de lírica medieval vinculado ao Arquivo Galicia Medieval que se está a realizar no Centro Ramón Piñeiro.</p>
<p>Requisitos específicos dos/as solicitantes:</p>
<p>Para solicitar as bolsas ás que se refire esta convocatoria é necesario, ademais de reunir os requisitos xerais establecidos na base cuarta desta resolución:</p>
<p>-Ser licenciado ou licenciada en filoloxía.</p>
<p>-Coñecementos de informática a nivel de usuario.</p>
<p>-Ter experiencia investigadora en literatura medieval románica.</p>
<p>-Capacidade para ler/traducir textos en diferentes linguas románicas no estado medieval.</p>
<p>ANEXO IX</p>
<p>Unha bolsa para colaborar no proxecto de síntese de voz en galego.</p>
<p>Esta bolsa ten como finalidade colaborar no proxecto de síntese de voz en galego que se realiza no Centro Ramón Piñeiro.</p>
<p>Requisitos específicos dos/as solicitantes:</p>
<p>Para solicitar a bolsa a que se refire esta convocatoria é necesario, ademais de reunir os requisitos xerais establecidos na base cuarta desta resolución:</p>
<p>-Ser licenciado ou licenciada en enxeñaría de telecomunicacións, física ou matemáticas.</p>
<p>-Formación en fonética acústica e tecnoloxía da fala.</p>
<p>-Coñecemento instrumental de idiomas.</p>
<p>Ver referencia pdf "24200D001P006.PDF"</p>

