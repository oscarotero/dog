---
date: '2007-07-17'
page: 12
number: 138
agency: 'CONSELLERÍA DE PRESIDENCIA, ADMINISTRACIÓNS PÚBLICAS E XUSTIZA'
section: III. OUTRAS DISPOSICIÓNS
title: >-
  Orde do 4 de xullo de 2007 pola que se clasifica de interese laboral a
  Fundación para a Discapacidade e Emprego Juan XXIII.
range: Orde
---
<p>Visto o expediente de clasificación da Fundación para a Discapacidade e Emprego Juan XXIII, con domicilio en Pontevedra.</p>
<p>Supostos de feito.</p>
<p>Primeiro.-Alfonso Zulueta de Haz, na súa condición de presidente do padroado da fundación, formulou solicitude de clasificación para os efectos da súa inscrición no Rexistro de Fundacións de Interese Galego.</p>
<p>Segundo.-A fundación foi constituída en escritura pública outorgada en Pontevedra o día dous de maio de dous mil sete, ante o notario Eduardo Méndez Apenela co número de protocolo dous mil oitocentos trinta e tres, pola Asociación Juan XXIII, representada para este acto pola súa presidenta María Teresa Fernández Cabaleiro.</p>
<p>Terceiro.-Segundo consta no artigo 6 dos seus estatutos, a fundación ten por obxecto:</p>
<p>a) Potenciar e defender os dereitos das persoas con discapacidade para a súa plena integración na sociedade.</p>
<p>b) Difundir e divulgar a realidade social da persoa con discapacidade intelectual.</p>
<p>c) Fomentar e pontenciar a creación de emprego para as persoas con discapacidade, ben a través de centros especiais de emprego, lugares de traballo, creación de empresas de inserción ou de calquera outra modalidade de inserción no mercado aberto de traballo.</p>
<p>d) Desenvolver programas de formación para adecuar os traballadores ao posto de traballo, así como calquera outro tipo de formación que potencie e desenvolva as capacidades laborais e sociais das persoas con discapacidade.</p>
<p>e) Establecer contornos adecuados para que os traballadores desenvolvan a súa actividade profesional, segundo parámetros de calidade, eficacia e normalización, respectando principios éticos e de traballo digno.</p>
<p>f) Proporcionarlles aos traballadores con discapacidade os apoios de axuste persoal e social que cada persoa requira, mellorando o conxunto das súas habilidades sociais.</p>
<p>g) Establecer canles de relación entre a fundación e o contorno empresarial da zona buscando apoios á inserción laboral das persoas con discapacidade.</p>
<p>h) Colaborar coas institucións e a sociedade en xeral na protección e a defensa ecolóxica do noso hábitat.</p>
<p>Cuatro.-O padroado da fundación estará integrado por Alfonso Zulueta de Haz como presidente, Magín-Alfredo Froiz Planes, como vicepresidente, Francisco-Javier Cobián Salgado como secretario, Antonio Jar Ramos como tesoureiro, e por María Teresa Fernández Cabaleiro en representación da Asociación Juan XXIII, Alfonso Pérez Iglesias e María del Carmen Puga Pereiro, como vogais.</p>
<p>Quinto.-A comisión integrada polos secretarios xerais de todas as consellerías elévalle ao conselleiro de Presidencia, Administracións Públicas e Xustiza proposta de clasificación como de interese laboral da Fundación para a Discapacidade e Emprego Juan XXIII dado o seu obxecto e finalidade, polo que, véndose cumpridos os requisitos exixidos na Lei 12/2006, do 1 de decembro, de fundacións de interese galego, e segundo establece o artigo 32.1º e 2 do Decreto 248/1992, do 18 de xuño, polo que se aproba o Regulamento de organización e funcionamento do protectorado das fundacións de interese galego, procede a súa clasificación como de interese laboral e a súa adscrición á Consellería de Traballo.</p>
<p>Fundamentos de dereito.</p>
<p>Primeiro.-O artigo 34 da Constitución española recoñece o dereito de fundación para fins de interese xeral de acordo coa lei, e o artigo 27.26º do Estatuto de autonomía para Galicia outórgalle competencia exclusiva sobre o réxime das fundacións de interese galego.</p>
<p>Segundo.-De acordo co disposto no artigo 32.2º.c) do Decreto 248/1992, do 18 de xuño, polo que se aproba o Regulamento de organización e funcionamento do protectorado das fundacións de interese galego, correspóndelle a esta consellería a clasificación da fundación e a adscrición á consellería correspondente, que exercerá plenamente o protectorado sobre ela.</p>
<p>Terceiro.-Á vista do que antecede, pódense considerar cumpridas as finalidades tanto legais como regulamentarias establecidas para o caso, de acordo coa proposta realizada pola Comisión de Secretarios Xerais, na súa reunión do día dous de xullo de dous mil sete.</p>
<p>Vista a Constitución española de 1978, o Estatuto de autonomía de Galicia (Lei orgánica 1/1981, do 6 de abril); a Lei 12/2006, do 1 de decembro, de fundacións de interese galego, así como as demais normas de desenvolvemento e de xeral aplicación.</p>
<p>Na súa virtude,</p>
<p>DISPOÑO:</p>
<p>Clasificar de interese laboral a Fundación para a Discapacidade e Emprego Juan XXIII, adscribíndoa á Consellería de Traballo, que exercerá plenamente o protectorado sobre ela.</p>
<p>Santiago de Compostela, 4 de xullo de 2007.</p>
<p>José Luis Méndez Romeu</p>
<p>Conselleiro de Presidencia, Administracións Públicas e Xustiza</p>

