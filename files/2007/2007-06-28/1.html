---
date: '2007-06-28'
page: 11
number: 124
agency: 'CONSELLERÍA DE POLÍTICA TERRITORIAL, OBRAS PÚBLICAS E TRANSPORTES'
section: I. DISPOSICIÓNS XERAIS
title: >-
  Decreto 122/2007, do 21 de xuño, polo que se modifica o Decreto 519/2005, do 6
  de outubro, polo que se establece a estrutura orgánica da Consellería de
  Política Territorial, Obras Públicas e Transportes.
range: Decreto
---
<p>Por medio do Decreto 519/2005, do 6 de outubro, foi aprobada a estrutura orgánica da Consellería de Política Territorial, Obras Públicas e Transportes. Tal estrutura foi obxecto de modificación, no que atinxe ás direccións xerais de Urbanismo e de Transportes, a través do Decreto 65/2006, do 20 de abril.</p>
<p>A experiencia derivada da execución e desenvolvemento das competencias e funcións que, mediante o Decreto 519/2005, están atribuídas á Secretaria Xeral e á Dirección Xeral de Obras Públicas aconsella proceder a introducir determinadas modificacións nas súas unidades administrativas, así como a redefinir algunhas das súas funcións. Así, na Secretaría Xeral créase a Subdirección Xeral de Réxime Xurídico Administrativo e, na Dirección Xeral de Obras Públicas, as de Conservación e Explotación e de Planificación e Proxectos, na que se integra o novo Servizo de Proxectos.</p>
<p>En consecuencia, por proposta da conselleira de Política Territorial, Obras Públicas e Transportes, logo do informe das consellerías de Presidencia, Administracións Públicas e Xustiza e de Economía e Facenda, e logo da deliberación do Consello da Xunta de Galicia, na súa reunión do día vinte e un de xuño de dous mil sete,</p>
<p>DISPOÑO:</p>
<p>Artigo único.-Modificación do Decreto 519/2005, do 6 de outubro, polo que se establece a estrutura orgánica da Consellería de Política Territorial, Obras Públicas e Transportes.</p>
<p>O Decreto 519/2005, do 6 de outubro, polo que se establece a estrutura orgánica da Consellería de Política Territorial, Obras Públicas e Transportes, queda modificado como segue:</p>
<p>Un. O artigo 5º queda redactado do seguinte modo:</p>
<p>«Baixo a dependencia directa do secretario xeral existirán as seguintes unidades:</p>
<p>1. Subdirección Xeral de Coordinación Administrativa e Control Orzamentario, que exercerá as seguintes funcións:</p>
<p>a) A elaboración e tramitación do anteproxecto de orzamentos da consellería, o seguimento, control e coordinación da execución económica-orzamentaria, así como a tramitación dos expedientes de modificacións orzamentarias, en coordinación cos órganos afectados.</p>
<p>b) A organización, coordinación e supervisión da xestión administrativa do patrimonio adscrito á consellería, sen prexuízo das competencias que correspondan a outros órganos.</p>
<p>c) A ordenación e a xestión económica e administrativa dos asuntos relacionados co persoal da consellería, sen prexuízo das competencias doutros departamentos da Xunta de Galicia.</p>
<p>d) A organización, seguimento e supervisión da base de datos do persoal da consellería.</p>
<p>e) A organización dos aspectos que atinxen ao réxime interior.</p>
<p>f) A xestión dos expedientes de contratación promovidos pola Secretaría Xeral, relativos a obras, xestión de servizos públicos, subministracións, consultoría e asistencias técnicas ou calquera outra figura contractual administrativa</p>
<p>g) A planificación, proposta de actuacións, supervisión e control dos sistemas e tecnoloxías da información da consellería.</p>
<p>h) En xeral, cantos asuntos lle sexan encomendados por razón da súa competencia polo secretario xeral.</p>
<p>Contará cos seguintes servizos:</p>
<p>1.1. Servizo de Xestión Económica e Control Orzamentario.</p>
<p>1.2. Servizo de Persoal e Réxime Interior.</p>
<p>1.3. Servizo de Informática.</p>
<p>2. Subdirección Xeral de Réxime Xurídico Administrativo á que se lle atribúen as seguintes funcións:</p>
<p>a) O estudo e tramitación dos anteproxectos e proxectos de disposicións de carácter xeral que elaboren os distintos centros directivos da consellería.</p>
<p>b) O estudo, tramitación e proposta de resolución de reclamacións e recursos formulados contra os actos e resolucións ditados polos distintos órganos da consellería, cando non estean atribuídos a outros órganos desta.</p>
<p>c) A tramitación dos requirimentos e peticións formuladas á consellería polos xulgados, tribunais, o Defensor do Pobo, o Valedor do Pobo e outros órganos e institucións.</p>
<p>d) A emisión dos informes encomendados polo secretario xeral, ademais do estudo dos asuntos que teñan que elevarse ao Consello da Xunta de Galicia e á Comisión de Secretarios Xerais.</p>
<p>e) A coordinación, para a súa remisión e ulterior publicación no Diario Oficial de Galicia, das disposicións e actos administrativos ditados polos órganos da consellería.</p>
<p>f) A coordinación, mediante a elaboración de instrucións, protocolos de actuación ou calquera outro instrumento que se considere axeitado, coas unidades da consellería que desenvolvan funcións xurídico-administrativas.</p>
<p>g) En xeral, cantos asuntos lle sexan encomendados por razón da súa competencia polo secretario xeral.</p>
<p>Contará cos seguintes servizos:</p>
<p>2.1. Servizo Técnico-Xurídico.</p>
<p>2.2. Servizo de Apoio Técnico-Administrativo.</p>
<p>3. Servizo de Coordinación Técnica e Inspección.</p>
<p>Terá as seguintes funcións:</p>
<p>a) Verificar o correcto funcionamento dos diferentes servizos e obras da consellería, tanto na súa esfera central como na periférica</p>
<p>b) Informar sobre o grao de cumprimento e eficacia da prestación dos servizos e obras, así como do adecuado emprego dos medios persoais e materiais, propoñendo, de ser o caso, as medidas correctoras das deficiencias observadas.</p>
<p>4. A Asesoría Xurídica da consellería, que se rexerá polo disposto no Decreto 343/2003, do 11 de xullo, polo que se aproba o regulamento orgánico da Asesoría Xurídica Xeral da Xunta de Galicia, e maila Intervención Delegada adscríbense organicamente á Secretaría Xeral con nivel orgánico de subdirección xeral. Estas unidades administrativas dependerán funcionalmente da Asesoría Xurídica Xeral da Xunta de Galicia e da Intervención Xeral da Comunidade Autónoma, respectivamente.</p>
<p>Dous. O artigo 9º queda redactado como segue:</p>
<p>«Baixo a dependencia directa do director xeral de Obras Públicas existirán as seguintes unidades:</p>
<p>1. Subdirección Xeral de Estradas, que terá as seguintes funcións:</p>
<p>a) O desenvolvemento das funcións relacionadas no número 1.j) do artigo anterior.</p>
<p>b) A supervisión dos anteproxectos e proxectos en materia de estradas, plans sectoriais, estudos informativos e estudos de impacto ambiental, así como a proposta de aprobación técnica destes instrumentos, nos termos definidos no número 1.d). do artigo 8º.</p>
<p>c) A preparación de instrucións técnicas relativas á realización de estradas, no marco das competencias relacionadas no número 1.e) do artigo anterior.</p>
<p>d) En xeral, cantos asuntos lle sexan encomendados por razón da súa competencia polo director xeral.</p>
<p>Contará cos seguintes servizos:</p>
<p>1.1. Servizo de Supervisión de Proxectos.</p>
<p>1.2. Servizo de Obras.</p>
<p>2. Subdirección Xeral de Planificación e Proxectos, á que se lle atribúen as seguintes funcións:</p>
<p>a) O exercicio das funcións relacionadas nos números 1.b) e 1.c) do artigo anterior.</p>
<p>b) As competencias recollidas no número 1.d) do artigo anterior, sen prexuízo das funcións que, nesta materia, desenvolvan as subdireccións de Estradas e de Conservación e Explotación.</p>
<p>c) A preparación de instrucións técnicas relativas ás actuacións de planificación, programación e proxectos, que leve a cabo, no marco das competencias relacionadas no número 1.e) do artigo 8º.</p>
<p>d) A elaboración dos correspondentes pregos de prescricións técnicas, proxectos, plans e programas de actuacións, así como dos orzamentos e o control de axuste destes relacionados coas competencias definidas no número 1.g) do artigo anterior, sen prexuízo das competencias que, en materia de xestión orzamentaria, lle correspondan á Subdirección Xeral de Xestión.</p>
<p>e) O exercicio das funcións reguladas no número 1.h) do artigo 8º, sen prexuízo das competencias que por razón dos pagamentos, correspondan á Subdirección Xeral de Xestión.</p>
<p>f) En xeral, cantos asuntos lle sexan encomendados por razón da súa competencia polo director xeral.</p>
<p>Contará cos seguintes servizos:</p>
<p>2.1 Servizo de Planificación e Informes.</p>
<p>2.2 Servizo de Proxectos.</p>
<p>3.- Subdirección Xeral de Conservación e Explotación, que ten encomendadas as seguintes funcións:</p>
<p>a) A execución das funcións recollidas no número 1.f) do artigo 8º.</p>
<p>b) A tramitación e proposta de resolución dos expedientes no relativo ás competencias sinaladas no número 1.l) do artigo anterior.</p>
<p>c) A elaboración dos correspondentes pregos de prescricións técnicas e plans, así como calquera outro instrumento preciso relativo á conservación e explotación de estradas, no marco das actuacións definidas no número 1.d) do artigo 8º.</p>
<p>d) A preparación de instrucións técnicas en materia de conservación e explotación de estradas, no marco das competencias relacionadas no número 1.e) do artigo anterior.</p>
<p>e) A coordinación dos servizos de Estradas das delegacións provinciais nas actuacións destes en materia de conservación e explotación.</p>
<p>f) A elaboración de estudos e a coordinación das actuacións en materia de seguridade viaria.</p>
<p>g) En xeral, cantos asuntos lle sexan encomendados por razón da súa competencia polo director xeral.</p>
<p>Contará co seguinte servizo:</p>
<p>3.1. Servizo de Conservación e Explotación.</p>
<p>4. Subdirección Xeral de Xestión, que exercerá as seguintes funcións:</p>
<p>a) As relacionadas no número 1, letras i), k), m) e n) do artigo anterior.</p>
<p>b) Os pagamentos relativos aos expedientes expropiatorios relacionadas no número 1.h) do artigo 8º.</p>
<p>c) A xestión orzamentaria no marco das competencias recollidas no número 1.g) do artigo anterior.</p>
<p>d) O seguimento e coordinación de xestión económica e orzamentaria da Dirección Xeral.</p>
<p>e) En xeral, cantos asuntos lle sexan encomendados por razón da súa competencia polo director xeral.</p>
<p>Contará cos seguintes servizos:</p>
<p>4.1. Servizo de Apoio Técnico</p>
<p>4.2. Servizo de Xestión Económico-Administrativa.</p>
<p>4.3 Servizo de Xestión de Vías de Alta Capacidade.</p>
<p>5. Servizo de Xestión Xurídico-Administrativa, ao que lle corresponden as seguintes funcións:</p>
<p>a) A redacción da proposta de resolución de expedientes sancionadores por infraccións tipificadas como graves na normativa de estradas; a redacción de informes e, se é o caso, de propostas de resolución dos recursos interpostos en materia de estradas, así como a instrución, tramitación e redacción da proposta de resolución dos expedientes de responsabilidade patrimonial no ámbito das competencias da Dirección Xeral.</p>
<p>b) A elaboración de informes en relación coas materias competencia da Dirección Xeral.</p>
<p>c) En xeral, cantos asuntos lle sexan encomendados por razón da súa competencia polo director xeral.</p>
<p>Disposición transitoria</p>
<p>Cando, como consecuencia da modificación da estrutura orgánica que se establece neste decreto, se modifique a denominación ou o contido das subdireccións xerais ou dos servizos existentes con anterioridade ou se suprima algunha das devanditas unidades, autorízase, a conselleira de Política Territorial, Obras Públicas e Transportes, por proposta do secretario xeral, para readscribir o persoal afectado a postos do mesmo nivel ou inferior, sempre que sexan postos de libre designación, sendo de aplicación o establecido no artigo 62.4º da Lei 4/1988, do 26 de maio, da función pública de Galicia.</p>
<p>Disposicións derradeiras</p>
<p>Primeira.-Facúltase a conselleira de Política Territorial, Obras Públicas e Transportes para ditar as normas complementarias para o desenvolvemento e aplicación deste decreto.</p>
<p>Segunda.-As consellerías de Presidencia, Administracións Públicas e Xustiza e de Política Territorial, Obras Públicas e Transportes realizarán as modificacións que procedan na relación de postos de traballo da Consellería de Política Territorial, Obras Públicas e Transportes, derivadas da modificación da estrutura orgánica obxecto deste decreto.</p>
<p>Terceiro.-Este decreto entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, vinte e un de xuño de dous mil sete.</p>
<p>Emilio Pérez Touriño</p>
<p>Presidente</p>
<p>María José Caride Estévez</p>
<p>Conselleira de Política Territorial, Obras Públicas e Transportes</p>

