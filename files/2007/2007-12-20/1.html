---
date: '2007-12-20'
page: 19
number: 245
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 12 de decembro de 2007 pola que se regula o procedemento para o
  reintegro individual de gastos por asistencia a actividades de formación do
  profesorado non-universitario para o ano 2008.
range: Orde
---
<p>Os plans de formación do profesorado de niveis non-universitarios da Comunidade Autónoma de Galicia perseguen, como obxectivos xerais, mellorar a competencia profesional do profesorado, fomentar a reflexión crítica sobre a súa actividade cotiá e crear actitudes proclives á investigación e á experimentación educativas.</p>
<p>Coa finalidade de facilitar a participación do profesorado en actividades de formación que contribúan á consecución dos obxectivos anteriormente sinalados, a Consellería de Educación e Ordenación Universitaria organiza distintas actividades de formación orientadas a conxugar as necesidades derivadas do propio sistema educativo coas demandas xurdidas do mesmo profesorado.</p>
<p>Malia o anterior, a especificidade dalgunhas actividades de formación, ou as características especiais que a súa realización exixe, desaconsella a súa organización pola propia consellería ou polos centros de formación e recursos dependentes dela, sen que iso poida supoñer a imposibilidade para o profesorado de asistir a este tipo de actividades, e que, de non facilitarse a dita opción, suporía discriminar o profesorado afectado por tales circunstancias.</p>
<p>É por iso polo que procede establecer un sistema que permita o reintegro, cando menos parcial, dos gastos orixinados pola asistencia a este tipo de actividades de formación do profesorado.</p>
<p>En consecuencia, esta consellería</p>
<p>DISPÓN:</p>
<p>Primeiro.</p>
<p>1. Establecer o procedemento para o reintegro individual de gastos derivados de asistencia a actividades de formación non organizadas pola Consellería de Educación e Ordenación Universitaria, ou os centros de formación e recursos dela dependentes que se desenvolvan na Comunidade Autónoma de Galicia, no resto do territorio español, ou no estranxeiro, e que comecen entre os días 1 de xaneiro e o 31 de decembro de 2008.</p>
<p>2. Para facilitar a distribución do orzamento ao longo do ano estableceranse dúas quendas. A primeira abranguerá as actividades que comecen entre os días 1 de xaneiro e 30 de xuño de 2008, e terá unha dotación orzamentaria de 42.500 euros. A segunda será para actividades que comecen entre os días 1 de xullo e 31 de decembro de 2008 e terá unha dotación orzamentaria de 42.500 euros. No caso de que o orzamento dedicado á primeira quenda non se esgotase, pasará a incrementar o orzamento da segunda quenda.</p>
<p>3. En ningún caso se concederán reintegros para a asistencia a actividades de formación de carácter regrado conducentes á obtención dun título, así como para actividades de formación inherentes a estudos regrados.</p>
<p>4. Os reintegros individuais financiaranse con cargo á aplicación orzamentaria 09.02.422I.640.1. Unha vez repartidas as devanditas contías, as solicitudes de reintegro serán automaticamente denegadas por ter esgotado o orzamento.</p>
<p>5. En todo caso, o gasto proxectado queda sometido á condición suspensiva da existencia de crédito axeitado e suficiente para tal fin nos orzamentos xerais da Comunidade Autónoma de Galicia para o ano 2008, e ao disposto na orde da Consellería de Economía e Facenda do 11 de febreiro de 1998 pola que se regula a tramitación anticipada de expedientes de gasto, modificada polas ordes do 27 de novembro de 2000 e do 25 de outubro de 2001.</p>
<p>Segundo.</p>
<p>1. Poderán solicitar os devanditos reintegros os profesores de niveis non-universitarios con destino en centros docentes públicos dependentes da Consellería de Educación e Ordenación Universitaria, en equipos de orientación específicos, os profesores e profesoras adscritos ás estruturas de formación do profesorado, así como os membros da Inspección Educativa dependentes desta comunidade autónoma, e sempre que para a asistencia á mesma actividade non perciban axudas de ningún tipo e que non recibisen reintegros individuais nas dúas últimas convocatorias (anos 2006 e 2007). Así mesmo, non se concederán reintegros a aquelas persoas que estean gozando de licenza por estudos retribuída durante o período de realización da actividade de formación.</p>
<p>2. De conformidade co artigo 13.4º da Lei 4/2006, do 30 de xuño, de transparencia e de boas prácticas na Administración pública galega, a consellería publicará na súa páxina web oficial a relación do beneficiarios e o importe das axudas concedidas, polo que a presentación da solicitude leva implícita a autorización para o tratamento necesario dos datos dos beneficiarios e da súa publicación na citada páxina web.</p>
<p>Terceiro.</p>
<p>Os reintegros concederanse para actividades de formación, cursos, xornadas, encontros, conferencias, congresos e outras análogas, directamente relacionadas coa disciplina, área, ciclo ou especialidade que imparta o solicitante, e segundo os seguintes tipos e límites que se indican:</p>
<p>Tipo I, na Comunidade Autónoma de Galicia, ata un máximo de 300 euros.</p>
<p>Tipo II, no resto do territorio español, ata un máximo de 510 euros.</p>
<p>Tipo III, no estranxeiro, ata un máximo de 1.021 euros.</p>
<p>Cuarto.</p>
<p>1. As persoas interesadas deberán dirixir a súa solicitude, segundo o modelo que figura no anexo I desta orde, á Delegación Provincial da Consellería de Educación e Ordenación Universitaria da que dependan, directamente ou mediante calquera dos procedementos establecidos no artigo 38.4º da Lei 30/1992, de réxime xurídico das administracións públicas e do procedemento administrativo común, polo menos 20 días naturais antes do comezo da actividade.</p>
<p>No caso excepcional de que entre o día da publicación desta orde e o do comezo da actividade non existira o dito prazo, a solicitude entenderase en prazo sempre que sexa presentada antes do comezo da actividade.</p>
<p>2. Á solicitude engadiráselle a seguinte documentación:</p>
<p>a) Orixinal ou fotocopia da convocatoria da actividade para a que se solicita o reintegro.</p>
<p>b) Certificación da dirección do centro na cal se xustifique que o solicitante exerce actualmente nel e se especifique a disciplina, área, ciclo ou especialidade que imparte. A dita certificación substituirase por outra expedida polo servizo de inspección correspondente no caso de que o solicitante estea destinado nunha escola unitaria.</p>
<p>c) Orzamento dos gastos de matrícula e desprazamento exclusivamente. En ningún caso se farán constar gastos de mantenza e aloxamento.</p>
<p>d) Breve explicación dos motivos polos que se desexa asistir á actividade e repercusión da asistencia a esta na súa función docente.</p>
<p>e) Declaración xurada de non ter recibido reintegro individual nas dúas últimas convocatorias (anos 2006 e 2007), así como de non estar gozando de licenza por estudos retribuída durante o período de celebración da actividade de formación e, ao mesmo tempo, de non percibir outro tipo de axuda para a mesma actividade.</p>
<p>De acordo co establecido no artigo 71 da Lei de réxime xurídico das administracións públicas e do procedemento administrativo común, a delegación provincial correspondente requirirá a aqueles solicitantes que non acheguen os requisitos anteriormente sinalados, para que, nun prazo de dez días, enmenden as faltas ou xunten os documentos preceptivos; de non o faceren, considerarase que desistiron da súa petición e arquivarase o expediente.</p>
<p>Quinto.</p>
<p>As delegacións provinciais da Consellería de Educación e Ordenación Universitaria, coa maior brevidade, e sempre dentro dos 10 días seguintes ao da súa recepción, remitiranlle á Dirección Xeral de Ordenación e Innovación Educativa os expedientes de solicitude co informe da Inspección Educativa e a súa proposta, segundo o modelo que figura no anexo II desta orde.</p>
<p>Sexto.</p>
<p>1. O reintegro concederase de forma individual e a súa contía fixarase tendo en conta os seguintes criterios: o centro en que estea destinada a persoa candidata no momento de cursar a instancia, as características da actividade, o lugar de realización, os gastos de inscrición e a adecuación ao nivel de docencia ou especialización que imparta a persoa solicitante. En todo caso, terán preferencia aqueles solicitantes que nunca obtiveron reintegro individual.</p>
<p>2. A comprobación dos requisitos da solicitude para a concesión de reintegros será estimada por unha comisión que estará integrada por:</p>
<p>Presidenta: subdirectora xeral de Ordenación Educativa.</p>
<p>Vogais:</p>
<p>-O xefe do Servizo de Formación do Profesorado.</p>
<p>-Unha persoa adscrita ao Servizo de Formación do Profesorado.</p>
<p>-Unha persoa adscrita á Subdirección Xeral de Inspección Educativa.</p>
<p>-Unha persoa adscrita á Subdirección Xeral de Ordenación Educativa, que realizará as funcións de secretaría.</p>
<p>3. A Dirección Xeral de Ordenación e Innovación Educativa, á vista da proposta da devandita comisión, resolverá a concesión ou denegación do reintegro solicitado.</p>
<p>Sétimo.</p>
<p>1. A concesión ou denegación do reintegro seralle notificada directamente á persoa interesada, mediante resolución da Dirección Xeral de Ordenación e Innovación Educativa. Contra esta resolución as persoas interesadas poderán interpoñer recurso de alzada, perante a conselleira de Educación e Ordenación Universitaria, no prazo dun mes contado a partir do día seguinte ao da recepción da notificación, de acordo co disposto nos artigos 114 e 115 da Lei 4/1999 (BOE do 14 de xaneiro), de modificación da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>2. Toda alteración das condicións tidas en conta para a concesión da axuda e, en todo caso, a obtención concorrente de axudas outorgadas por outras administracións ou entes públicos ou privados, nacionais ou internacionais, poderá dar lugar á revogación ou modificación da resolución da concesión.</p>
<p>3. As solicitudes entenderanse desestimadas de non existir resolución expresa no prazo de tres meses, contados a partir da data de entrada no rexistro xeral da solicitude do reintegro individual.</p>
<p>Oitavo.</p>
<p>Para a tramitación do pagamento, nos 10 días seguintes á recepción da notificación da axuda outorgada, o beneficiario deberá remitir á Dirección Xeral de Ordenación e Innovación Educativa a seguinte documentación:</p>
<p>a) Breve memoria con informe crítico da actividade desenvolvida.</p>
<p>b) Documento orixinal que xustifique o pagamento da matrícula ou inscrición na actividade e que especifique o importe do gasto realizado.</p>
<p>c) Xustificación dos gastos de desprazamento, segundo corresponda (billete de avión, de tren, factura de axencia ou declaración xurada de ter realizado o desprazamento en vehículo propio), tal como se establece no Decreto 144/2001, do 7 de xuño (DOG do 25 de xuño). Todo iso en documentos orixinais.</p>
<p>d) Fotocopia debidamente compulsada do certificado de asistencia, expedido pola entidade organizadora. No caso daquelas actividades que rematen no exercicio 2009, o aboamento do reintegro realizarase unha vez rematada e xustificada a actividade.</p>
<p>e) Declaración xurada de non ter percibido nin solicitado outro tipo de achega para a mesma actividade.</p>
<p>Noveno.</p>
<p>Unha vez concedida a totalidade dos reintegros, publicarase no DOG a relación das persoas beneficiarias desta convocatoria, sen prexuízo de facelo na páxina web desta consellería.</p>
<p>Décimo.</p>
<p>Esta orde entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, 12 de decembro de 2007.</p>
<p>Laura Sánchez Piñón</p>
<p>Conselleira de Educación e Ordenación Universitaria</p>
<p>Ver referencia pdf "24500D001P007.PDF"</p>

