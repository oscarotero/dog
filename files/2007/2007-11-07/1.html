---
date: '2007-11-07'
page: 17
number: 215
agency: CONSELLERÍA DE SANIDADE
section: I. DISPOSICIÓNS XERAIS
title: >-
  Decreto 205/2007, do 27 de setembro, polo que se regula o dereito á segunda
  opinión médica no sistema sanitario público galego.
range: Decreto
---
<p>A Constitución española, no seu artigo 43 recoñece o dereito á protección da saúde e establece que compete aos poderes públicos organizar e tutelar a saúde pública, a través das medidas preventivas e das prestacións e servizos necesarios. Pola súa banda, o artigo 33.4º do Estatuto de autonomía de Galicia, establece que a Comunidade Autónoma de Galicia poderá organizar e administrar os servizos relacionados coas materias que o mesmo artigo indica -entre as cales se inclúe a sanidade interior- exercendo tamén a tutela das institucións, entidades e fundacións.</p>
<p>Os artigos 9 e 10.2º da Lei 14/1986, do 25 de abril, xeral de sanidade, establecen que os poderes públicos informarán os usuarios/as dos servizos do sistema sanitario público dos seus dereitos e obrigas, recollendo expresamente o dereito á información sobre os servizos sanitarios a que se pode acceder, e sobre os requisitos necesarios para o seu uso. Por outra banda, a Lei 41/2002, do 14 de novembro, básica reguladora da autonomía do/a paciente e dos dereitos e obrigas en materia de información e documentación clínica, completa as previsións da Lei xeral de sanidade, facendo fincapé no dereito á autonomía do/a paciente e o seu papel protagonista nas decisións relativas á súa saúde.</p>
<p>O artigo 4 da Lei 16/2003, do 28 de maio, de cohesión e calidade do Sistema Nacional de Saúde, recolle entre os dereitos dos cidadáns o de «dispoñer dunha segunda opinión facultativa sobre o seu proceso, nos termos previstos no artigo 28.1º». Este precepto alude a que as comunidades autónomas garantirán a calidade das prestacións, e as institucións asistenciais facilitarán a segunda opinión médica nos termos que regulamentariamente se establezan.</p>
<p>A Lei 7/2003, do 9 de decembro, de ordenación sanitaria de Galicia, establece no seu artigo 133.1º os dereitos dos/as cidadáns/ás, e inclúe tamén na súa letra t) o dereito «a unha segunda opinión médica co obxecto de fortalecer a relación médico-paciente e complementar as posibilidades da atención sanitaria, nos termos que se establezan regulamentariamente».</p>
<p>Por outra banda, as directrices da política sanitaria recentemente aprobadas polo Consello da Xunta de Galicia inclúen, como plans e proxectos asociados, un plan de implantación de dereitos, dentro do cal se establece a segunda opinión ante situacións graves, e que se realice nun prazo curto; tendo en conta que o exercicio deste dereito debe ser compatible e adecuado á propia distribución dos distintos servizos e prestacións sanitarias dispoñibles a través das áreas e centros asistenciais e demais dispositivos.</p>
<p>Na súa virtude, por proposta da conselleira de Sanidade, de conformidade co ditame nº 300/07 do Consello Consultivo de Galicia, e logo de deliberación do Consello da Xunta de Galicia na súa reunión do vinte e sete de setembro de dous mil sete,</p>
<p>DISPOÑO:</p>
<p>Artigo 1º.-Obxecto.</p>
<p>1. O presente decreto ten por obxecto regular o exercicio do dereito á segunda opinión médica contemplado no artigo 133.1º t) da Lei 7/2003, do 9 de decembro, de ordenación sanitaria de Galicia.</p>
<p>2. Para os efectos do previsto no presente decreto entenderase por «segunda opinión médica» o informe facultativo emitido como consecuencia da solicitude realizada polo usuario/a do sistema sanitario público galego, coa finalidade de contrastar un primeiro diagnóstico completo ou proposta terapéutica e facilitarlle á/ao paciente, se é o caso, maior información para decidir entre as opcións clínicas dispoñibles.</p>
<p>3. A continuidade de estudos médicos noutro centro sanitario ou a realización de probas ou informes indicados polo facultativo encargado do tratamento non terán a consideración de segunda opinión médica.</p>
<p>Artigo 2º.-Suxeitos do dereito á segunda opinión.</p>
<p>Garántese o dereito á segunda opinión médica ás/aos residentes na Comunidade Autónoma de Galicia que dispoñan de tarxeta sanitaria en vigor pertencente á Consellería de Sanidade, en relación cun primeiro diagnóstico ou proposta terapéutica emitidos por un facultativo do sistema sanitario público galego.</p>
<p>Artigo 3º.-Persoas lexitimadas para pedir a segunda opinión.</p>
<p>O dereito á segunda opinión médica poderano exercer no ámbito do sistema sanitario público galego:</p>
<p>a) Todos os usuarios/as legalmente capacitados/as e individualmente considerados/as, desde os dezaseis anos de idade.</p>
<p>b) Cando o/a paciente estea circunstancialmente incapacitado/a para tomar decisións, por criterio do/a médico que presta a asistencia, o dereito corresponderá aos seus familiares ou ás persoas vinculadas de feito a el/ela.</p>
<p>No caso de familiares, darase preferencia ao cónxuxe ou, se é o caso, a quen teña a condición legal de parella de feito. No seu defecto, aos familiares de grao máis próximo e dentro do mesmo grao aos/ás que exerzan de coidadores/as ou, na falta destes/as, aos de maior idade.</p>
<p>c) Cando o/a paciente estea incapacitado/a legalmente, o dereito corresponderá ao seu representante legal, acreditando de forma clara e inequívoca, en virtude da correspondente sentenza de incapacitación, que está legalmente habilitado/a para tomar decisións que afecten a persoa do/a incapacitado/a.</p>
<p>d) Cando o/a paciente menor de idade non sexa capaz intelectual nin emocionalmente de comprender, o dereito exercerao o/a representante legal do/a menor, logo de ter escoitado a opinión deste/a se ten doce anos cumpridos.</p>
<p>A intervención das persoas citadas nas letras b) a d) deberá ser adecuada ás circunstancias e proporcionada ás necesidades que sexa necesario atender, a prol do/a paciente e con respecto da dignidade deste/a, atendendo sempre a criterios médicos obxectivos.</p>
<p>Artigo 4º.-Procesos con garantía de segunda opinión.</p>
<p>1. O exercicio do dereito á segunda opinión médica regulado no presente decreto, garántese para os seguintes procesos:</p>
<p>a) Enfermidades neoplásicas malignas, agás cancros de pel que non sexan o melanoma.</p>
<p>b) Enfermidades neurolóxicas inflamatorias e dexenerativas invalidantes.</p>
<p>c) Enfermidades graves con causa hereditaria claramente definida.</p>
<p>d) Confirmación de diagnóstico de enfermidade rara, tendo esta consideración aquela patoloxía con perigo de morte ou invalidez crónica e baixa prevalencia, entendida como aquela inferior a 5 casos por cada dez mil habitantes, incluídas as de orixe xenética.</p>
<p>2. O dereito á segunda opinión médica só se poderá exercer unha vez en cada proceso asistencial e co único obxecto de contrastar un primeiro diagnóstico completo ou indicación terapéutica, para os efectos de prestar unha mellor asistencia sanitaria e facilitarlle á/ao paciente a información necesaria para decidir sobre a súa saúde.</p>
<p>3. A segunda opinión médica non amparará solicitudes destinadas á achega de informes ou certificados médicos a compañías aseguradoras, mutuas de accidentes de traballo e enfermidades profesionais, administración de xustiza, e outras administracións públicas ou persoas físicas ou xurídicas con fins distintos aos asistenciais.</p>
<p>Artigo 5º.-Solicitude da segunda opinión médica.</p>
<p>1. A segunda opinión médica poderá solicitala a/o paciente e, no caso de que éste/a non poida facelo, as persoas determinadas no artigo 3º do presente decreto.</p>
<p>2. A solicitude realizarase por escrito segundo o modelo contido no anexo do presente decreto, dirixido á xerencia da área sanitaria ou, se é o caso, á dirección provincial correspondente.</p>
<p>3. A solicitude deberá presentarse dentro do prazo dun mes desde o primeiro diagnóstico ou proposta terapéutica.</p>
<p>4. A/o paciente poderá propoñer un facultativo do sistema sanitario público galego para os efectos da emisión da segunda opinión. De non facelo, a designación do/a facultativo/a realizaraa a xerencia da área sanitaria ou, se é o caso, a dirección provincial correspondente.</p>
<p>Artigo 6º.-Documentación complementaria.</p>
<p>Na solicitude constarán os datos do/a solicitante, a identificación do/a facultativo/a que realizase o primeiro diagnóstico ou proposta terapéutica, así como a súa vontade de exercer o seu dereito a unha segunda opinión médica, e acompañarase da documentación complementaria que proceda en cada caso:</p>
<p>a) Se o/a solicitante é o/a paciente, achegará copia compulsada do DNI ou pasaporte.</p>
<p>b) Se o/a paciente é menor emancipado/a, achegará copia compulsada do DNI e do documento acreditativo da emancipación.</p>
<p>c) Se o/a solicitante é unha persoa expresamente autorizada polo/a paciente, ademais da sinatura deste/a, achegará copia compulsada dos DNI do/a paciente e do/a solicitante.</p>
<p>d) Cando sexa posible legalmente a substitución da autorización expresa do/a paciente:</p>
<p>-Se o/a solicitante é un familiar, achegará certificado médico acreditativo da imposibilidade do/a paciente para formular por si mesmo/a a solicitude, e copia compulsada do DNI do/a paciente e do/a solicitante.</p>
<p>-Se o/a solicitante é parella ou persoa vinculada de feito, achegará certificado médico acreditativo da imposibilidade do/a paciente para formular por si mesmo/a a solicitude, declaración xurada ou documento oficial que acredite a súa vinculación ou relación de parella, e copia compulsada do DNI do/a paciente e do/a solicitante.</p>
<p>-Se o/a solicitante é representante legal do/a paciente, achegará copia compulsada do documento oficial acreditativo da representación, e copia compulsada do DNI do/a paciente e do/a solicitante.</p>
<p>Artigo 7º.-Resolución.</p>
<p>1. A xerencia da área sanitaria ou a dirección provincial correspondente resolverán, previo informe do Servizo de Inspección Sanitaria, sobre a solicitude no prazo máximo dun mes. A non emisión e notificación de resolución expresa no prazo indicado suporá a estimación da solicitude formulada.</p>
<p>2. Se a solicitude non cumprise as condicións establecidas nos artigos 5º e 6º, daráselle traslado á/ao solicitante para que proceda, cando sexa posible, a emendada no prazo previsto no artigo 71 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>3. Se a solicitude non cumpre cos requisitos determinados neste decreto, ou o/a solicitante non estivese incluído/a no ámbito definido no seu artigo 2º, denegarase a solicitude motivadamente.</p>
<p>4. Contra a resolución denegatoria da solicitude, poderase presentar recurso de alzada ante a conselleira de Sanidade.</p>
<p>Artigo 8º.-Consulta e emisión da segunda opinión médica.</p>
<p>1. Se a resolución fose favorable, a xerencia da área sanitaria ou, se é o caso, a dirección provincial correspondente; de conformidade co establecido nas normas de estrutura orgánica da Consellería de Sanidade e do Servizo Galego de Saúde e nas que regulan a ordenación territorial da sanidade; remitirá ao centro en que preste servizos o facultativo designado a seguinte documentación:</p>
<p>a) Copia da solicitude de segunda opinión médica.</p>
<p>b) Copia da historia clínica do/a paciente refirida ao proceso asistencial, que se entregará ou fará accesible para o/a facultativo/a que deba emitir a segunda opinión. Para estes efectos, a xerencia da área ou dirección provincial correspondente, requirirá ao centro sanitario de orixe para que a remita ao centro designado para a segunda opinión.</p>
<p>c) Copia do diagnóstico ou proposta terapéutica que constitúa o obxecto do exercicio do dereito á segunda opinión médica.</p>
<p>2. Cando así se fixese constar na solicitude, a consulta terá lugar nun prazo máximo de 15 días hábiles contados a partir da recepción da solicitude no centro designado, e farase tendo en conta:</p>
<p>-Os datos e probas en que se baseou o diagnóstico ou proposta terapéutica.</p>
<p>-Os datos contidos na historia clínica do/a paciente.</p>
<p>-Os que poidan ser pedidos ao/á facultativo/a autor/a daquel diagnóstico ou proposta.</p>
<p>Excepcionalmente, cando sexa necesario realizar algunha proba adicional ou exploración, a xerencia do centro xestionará a concesión da cita correspondente. O prazo máximo para a emisión da segunda opinión determinado no punto seguinte suspenderase durante o tempo necesario para a realización destas probas ou exploracións, sen que en ningún caso poida exceder 15 días.</p>
<p>3. Cando o Servizo Galego de Saúde dispoña dun único centro con dispoñibilidade na especialidade correspondente, ou concorra outro motivo xustificado que o faga necesario, poderase facilitar a obtención dunha segunda opinión médica en centro concertado ou noutro centro público doutra comunidade autónoma.</p>
<p>4. O prazo para a emisión da segunda opinión será de quince días, contados a partir da consulta ou da recepción da documentación a que se refire o punto 1 do presente artigo, e comunicarase persoalmente ao/á interesado/a. Sen prexuizo do anterior, remitirase copia do informe de segunda opinión ao/á facultativo/a que elaborou o primeiro diagnóstico ou proposta de tratamento, para os efectos do seu coñecemento e inclusión na historia clínica do/a paciente, así como á xerencia da área sanitaria ou, se é o caso, á dirección provincial correspondente.</p>
<p>Artigo 9º-Garantía da segunda opinión médica.</p>
<p>1. Emitido o informe de segunda opinión, garantirase á/ao paciente a atención clínica que precise, conforme a carteira de servizos do sistema sanitario galego e tendo en conta o seu dereito a decidir libremente, logo de recibir a información axeitada, entre as opcións clínicas dispoñibles.</p>
<p>2. A atención sanitaria levarase a cabo no centro hospitalario de orixe se o segundo diagnóstico é confirmatorio do primero. En caso contrario, a/o paciente poderá optar por continuar sendo atendido, ben no centro de orixe segundo o diagnóstico ou proposta terapéutica inicial, ou ben no centro en que se emitise a segunda opinión médica, de acordo, neste caso, co diagnóstico ou proposta terapéutica do informe de segunda opinión.</p>
<p>Disposicións adicionais</p>
<p>Primeira.-Se a/o paciente precisase de transporte sanitario, este realizarase nos mesmos supostos e condicións previstas para o resto dos usuarios/as do sistema sanitario público.</p>
<p>Segunda.-Os gastos de aloxamento ou manutención que leve consigo a realización da consulta como consecuencia do exercicio do dereito á segunda opinión médica non serán reintegrables.</p>
<p>Terceira.-O Servizo Galego de Saúde poñerá ao dispor dos/as usuarios/as en todos os centros asistenciais de titularidade pública os formularios de solicitude necesarios para facer efectivo o exercicio do dereito á segunda opinión médica.</p>
<p>Disposición transitoria</p>
<p>Aplicarase o prazo dun mes previsto no artigo 5.3º para aqueles primeiros diagnósticos ou propostas terapéuticas producidos con posterioridade á publicación do presente decreto e anteriores á súa entrada en vigor.</p>
<p>Disposicións derradeiras</p>
<p>Primeira.-O presente decreto entrará en vigor aos trinta días da súa publicación no Diario Oficial de Galicia.</p>
<p>Segunda.-Facúltase a conselleira de Sanidade para ditar as normas e acordos precisos para o axeitado desenvolvemento e aplicación do previsto neste decreto.</p>
<p>Santiago de Compostela, vinte e sete de setembro de dous mil sete.</p>
<p>Emilio Pérez Touriño</p>
<p>Presidente</p>
<p>María José Rubio Vidal</p>
<p>Conselleira de Sanidade</p>
<p>Ver referencia pdf "21500D001P008.PDF"</p>
<p>Reverso do documento:</p>
<p>Instrucións xerais:</p>
<p>Cubra este impreso utilizando no posible letras maiúsculas, para facilitar a lectura dos datos.</p>
<p>Consigne no pé da solicitude a xerencia da área sanitaria ou dirección provincial que lle corresponda segundo o seu domicilio.</p>
<p>Non se esqueza de asinar a súa solicitude, e non dubide en pedir aclaración sobre calquera aspecto que precise na oficina que lla facilitou.</p>
<p>Lembre que a ausencia ou non achega de datos significará a suspensión temporal do procedemento ata a súa corrección no prazo máximo de 10 días.</p>
<p>A falsidade dos datos consignados implicará a desestimación da solicitude.</p>
<p>1. Datos do/a paciente:</p>
<p>-Nome e apelidos.</p>
<p>-Nº de tarxeta sanitaria.</p>
<p>-Enderezo e teléfono(s) de contacto. Consigne os datos do seu domicilio habitual ou os do lugar en que máis doadamente poida ser localizado/a.</p>
<p>2. Datos do/a solicitante:</p>
<p>-Só se consignarán cando o/a solicitante sexa unha persoa distinta do/a paciente, e nos casos ou circunstancias legalmente previstos.</p>
<p>-Consigne os datos do seu domicilio habitual ou os do lugar en que máis doadamente poida ser localizado/a.</p>
<p>-No caso de que o/a paciente desexe outorgar autorización a prol do/a solicitante, deberá encher o recadro correspondente e inserir o seu DNI e sinatura.</p>
<p>3. Datos do proceso asistencial:</p>
<p>-Consigne o nome ou denominación do centro asistencial en que se realizou o primeiro diagnóstico ou proposta terapéutica, e a identificación do facultativo que a realizou.</p>
<p>-Risque o recadro correspondente ao motivo da solicitude (confirmación de diagnóstico, confirmación de proposta terapéutica ou ambas).</p>
<p>No espazo reservado á «data» consigne a correspondente ao diagnóstico ou proposta terapéutica.</p>
<p>4. Designación de facultativo/a:</p>
<p>De conformidade co Decreto .../2007, do ... de .., polo que se regula o dereito á segunda opinión médica no sistema sanitario público galego, o/a paciente ou solicitante poderá designar o/a facultativo/a que desexe do sistema sanitario público galego, para que leve a cabo o previsto na norma indicada. De non facelo, será designado/a pola xerencia da área sanitaria ou dirección provincial correspondente.</p>
<p>Risque o recadro que desexe, lembrando que, no caso de optar por designar o/a facultativo/a, deberá consignar o nome deste/a, o servizo e o centro asistencial en que desenvolve a súa tarefa.</p>
<p>Risque «si» para indicar que desexa consulta, ou «non» se desexa que o informe se realice tendo en conta os datos consignados na súa historia clínica ou en informes xa presentados.</p>
<p>Lembre consignar a data e inserir a súa sinatura.</p>
<p>5. Documentación que se xunta:</p>
<p>-Se o/a solicitante é o/a paciente, achegará copia compulsada do DNI ou pasaporte.</p>
<p>-Se o/a paciente é menor emancipado/a, achegará copia compulsada do DNI e do documento acreditativo da emancipación.</p>
<p>-Se o/a solicitante é unha persoa expresamente autorizada polo/a paciente, ademais da sinatura deste/a, achegará copia compulsada dos DNI do/a paciente e do/a solicitante.</p>
<p>-Cando sexa posible legalmente a substitución da autorización expresa do/a paciente:</p>
<p>* Se o/a solicitante é un familiar, achegará certificado médico acreditativo da imposibilidade do/a paciente para formular por si mesmo/a a solicitude, e copia compulsada do DNI do/a paciente e do/a solicitante.</p>
<p>* Se o/a solicitante é parella ou persoa vinculada de feito, achegará certificado médico acreditativo da imposibilidade do/a paciente para formular por si mesmo/a a solicitude, declaración xurada ou documento oficial que acredite a súa vinculación ou relación de parella, e copia compulsada do DNI do/a paciente e do/a solicitante.</p>
<p>* Se o/a solicitante é representante legal do/a paciente, achegará copia compulsada do documento oficial acreditativo da representación, e copia compulsada do DNI do/a paciente e do/a solicitante.</p>
<p>6. Protección de datos:</p>
<p>En cumprimento do disposto na Lei orgánica 15/1999, do 13 de decembro, de protección de datos de carácter persoal, o Servizo Galego de Saúde informa de que os datos persoais obtidos mediante o enchemento deste documento/formulario, e os demais que se acheguen con este, teñen como finalidade xestionar a segunda opinión médica.</p>
<p>De conformidade co previsto na mesma lei orgánica, vostede pode exercer os dereitos de acceso, rectificación, cancelación e oposición, dirixindo un escrito aos mesmos órganos encargados da resolución das solicitudes.</p>

