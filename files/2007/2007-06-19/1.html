---
date: '2007-06-19'
page: 10
number: 117
agency: CONSELLERÍA DE CULTURA E DEPORTE
section: I. DISPOSICIÓNS XERAIS
title: >-
  Orde do 11 de xuño de 2007 pola que se regula o recoñecemento de biblioteca de
  especial interese para Galicia.
range: Orde
---
<p>As bibliotecas integradas dentro do Sistema Bibliotecario de Galicia desempeñan, no seu conxunto, un papel estratéxico fundamental na conservación, xestión e difusión da cultura galega e da cultura xeral entre os galegos, ademais da súa esencial achega para o acceso á información, á lectura e á educación.</p>
<p>Dentro deste sistema, moitas bibliotecas galegas, posuidoras pola súa historia de importantes fondos de patrimonio, ou que adoptaron como política propia a compilación de fondos de interese para a nosa cultura, desempeñan e desempeñaron durante décadas, a importante función de seren preservadoras e difusoras do noso patrimonio bibliográfico.</p>
<p>A Lei 14/1989, do 11 de outubro, de bibliotecas, recolle o papel da Xunta de Galicia, a través da Consellería de Cultura e Deporte, no apoio, distribución de créditos e coordinación do funcionamento das bibliotecas da rede, así como a súa responsabilidade no establecemento das normas reguladoras da estrutura e do funcionamento do sistema bibliotecario.</p>
<p>O Decreto 41/2001, do 1 de febreiro, de refundición da normativa en materia de bibliotecas, recolle, no seu artigo 16, a figura de bibliotecas de titularidade privada de especial interese para Galicia, definindo o citado grupo de bibliotecas, dentro do Sistema e a Rede de bibliotecas de Galicia.</p>
<p>No mesmo artigo sinálase que a consellería competente en materia de cultura determinará, mediante orde, as bibliotecas que merezan tal consideración.</p>
<p>Para tal fin</p>
<p>DISPOÑO:</p>
<p>Artigo 1º</p>
<p>Serán consideradas bibliotecas de especial interese para Galicia aquelas que, inscritas no Rexistro de Bibliotecas de Galicia e concertadas, custodien fondos de especial interese e importancia para a cultura galega, entendendo como tales:</p>
<p>-Os definidos no título VI da Lei 8/1995, do 30 de outubro, do patrimonio cultural de Galicia.</p>
<p>-Outros fondos bibliográficos que, sen acadar a definición de patrimonio bibliográfico, teñan especial valor ou importancia en canto recollan ou representen calquera dos diferentes aspectos e manifestacións da cultura galega.</p>
<p>Artigo 2º</p>
<p>Para poder acceder á condición de especial interese para Galicia, estas bibliotecas, ademais dos fondos indicados no artigo 1, deberán ofrecer os seguintes servizos:</p>
<p>-Información bibliográfica dos fondos constituíntes da colección.</p>
<p>-Consulta en sala, nun horario de 15 horas semanais como mínimo.</p>
<p>-Sección especializada con fondo bibliográfico de importancia para a cultura galega.</p>
<p>Artigo 3º</p>
<p>O recoñecemento dunha biblioteca como de especial interese para Galicia realizarase mediante orde da Consellería de Cultura e Deporte, logo do estudo e proposta dos servizos técnicos da citada consellería.</p>
<p>Artigo 4º</p>
<p>As bibliotecas consideradas como de especial interese para Galicia poderán acceder ás axudas que para este tipo de entidades sexan convocadas anualmente pola Consellería de Cultura e Deporte.</p>
<p>Disposicións derradeiras</p>
<p>Primeira.- Facúltase o director xeral de Creación e Difusión Cultural para ditar, no ámbito das súas competencias, as resolucións precisas para o desenvolvemento desta orde.</p>
<p>Segunda.- Esta orde entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, 11 de xuño de 2007</p>
<p>Ánxela Bugallo Rodríguez</p>
<p>Conselleira de Cultura e Deporte</p>

