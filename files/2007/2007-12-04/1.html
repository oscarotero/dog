---
date: '2007-12-04'
page: 19
number: 234
agency: 'CONSELLERÍA DE PRESIDENCIA, ADMINISTRACIÓNS PÚBLICAS E XUSTIZA'
section: III. OUTRAS DISPOSICIÓNS
title: >-
  Orde do 22 de novembro de 2007 pola que se declara de interese galego a
  Fundación Sen Esquencer e se ordena a súa inscrición no Rexistro de Fundacións
  de Interese Galego.
range: Orde
---
<p>O 19 de novembro de 2007 publicouse no Diario Oficial de Galicia a orde da Consellería de Presidencia, Administracións Públicas e Xustiza, do 26 de outubro de 2007, pola que se clasifica como mixta a Fundación Sen Esquencer e se adscribe á Consellería de Presidencia, Administracións Públicas e Xustiza, que exercerá plenamente o protectorado sobre ela.</p>
<p>A Fundación Sen Esquencer foi constituída en escritura pública outorgada en Santiago de Compostela, o día nove de agosto de dous mil seis, ante o notario Carlos de la Torre Deza, co número de protocolo mil oitocentos vinte e tres, por Olga del Buey Rey. Esta escritura foi emendada por outra posterior outorgada ante o mesmo notario o vinte e seis de xuño de dous mil sete, con número de protocolo dous mil cento sete.</p>
<p>A escritura pública de constitución contén os estatutos da fundación cos requisitos exixidos polo artigo 12 da Lei 12/2006, do 1 de decembro, de fundacións de interese galego.</p>
<p>Os fins, a dotación fundacional e os demais elementos organizativos e regulación estatutaria da Fundación Sen Esquencer cumpren cos requisitos e condicións establecidos pola mencionada Lei 12/2006, e demais normas de xeral aplicación.</p>
<p>Segundo establece o artigo seis dos estatutos, a fundación ten por obxecto:</p>
<p>1. Fins ecolóxicos:</p>
<p>A defensa do ambiente en todos os seus ámbitos, con especial incidencia na investigación, promoción, implantación da recuperación, reutilización e reciclaxe de RSU; investigación, promoción, implantación das enerxías renovables; evitar, limitar ou impedir a degradación de espazos naturais (ríos, montes, fragas, soutos).</p>
<p>A conservación do ecosistema mediante promoción, protección, implantación e defensa de rutas naturais, áreas protexibles, declaración da monumentalidade natural; protección, repoboación e conservación da fauna e da flora, conservación das aves rapaces; implantación da apicultura, promoción da recolección, dos usos medicinais gastronómicos e artesanais.</p>
<p>2. Fins culturais:</p>
<p>A defensa dos valores etnográficos, antropolóxicos e culturais de Galicia, cunha especial defensa da conservación e difusión da lingua galega; recuperación da memoria histórica de Evaristo Rey Tourón como persoa clave no concello do Val do Dubra.</p>
<p>3. Fins sociais:</p>
<p>A defensa da muller fronte á violencia de xénero, a explotación laboral e o patriarcado; traballar na erradicación da pobreza, da violencia, da desigualdade, da marxinación e da exclusión social como único camiño posible para acadar a convivencia e o respecto da dignidade humana; traballar e unir esforzos na erradicación da pandemia do VIH-SIDA; recuperación da memoria histórica de José Miguel Fernández del Buey.</p>
<p>Por todo iso, e en virtude das competencias que me confire o artigo 34.12º da Lei 1/1983, do 22 de febreiro, reguladora da Xunta de Galicia e do seu presidente, e segundo o establecido nos artigos 5 da Lei 12/2006, do 1 de decembro, de fundacións de interese galego, e 32.3º do Decreto 248/1992, do 18 de xuño, polo que se aproba o regulamento de organización e funcionamento do Protectorado das Fundacións de Interese Galego,</p>
<p>DISPOÑO:</p>
<p>Primeiro.-Declarar de interese galego a Fundación Sen Esquencer ao cumpriren os seus estatutos as prescricións que para tal efecto sinala a vixente lexislación en materia de fundacións de interese galego.</p>
<p>Segundo.-Ordenar a inscrición da Fundación Sen Esquencer no Rexistro de Fundacións de Interese Galego, sección da Consellería de Presidencia, Administracións Públicas e Xustiza, para os efectos constitutivos que sinala la Lei 12/2006, do 1 de decembro, de fundacións de interese galego.</p>
<p>Terceiro.-Esta fundación queda sometida ao disposto na normativa de xeral aplicación, en especial á obriga de lles dar publicidade suficiente ás súas actividades e á ausencia de ánimo de lucro na prestación dos seus servizos. Tamén queda obrigada a renderlle contas anualmente ao protectorado e a xustificar a través da memoria anual o cumprimento da finalidade fundacional, así como a presentar o plan de actuación con anterioridade ao inicio do exercicio económico correspondente.</p>
<p>Esta orde entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, 22 de novembro de 2007.</p>
<p>José Luis Méndez Romeu</p>
<p>Conselleiro de Presidencia, Administracións Públicas e Xustiza</p>

