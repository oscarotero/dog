---
date: '2007-01-11'
page: 460
number: 8
agency: CONSELLERÍA DE ECONOMÍA E FACENDA
section: I. DISPOSICIÓNS XERAIS
title: >-
  Resolución do 29 de decembro de 2006, da Dirección Xeral de Tributos, pola que
  se aproban os programas e aplicacións informáticas para a obtención de
  certificados de non ter débedas en período executivo coa Comunidade Autónoma
  de Galicia e da presentación do imposto sobre o patrimonio.
range: Resolución
---
<p>O artigo 103 da Constitución española sinala a eficacia como un dos principios que deben rexer actuar das administracións públicas. Pola súa parte a Lei 30/1992, do 26 de novembro, de réxime xurídico das administracións públicas e do procedemento administrativo común, alude no seu artigo 3, xunto aos principios constitucionais, aos de eficiencia e servizo aos cidadáns, recoñecendo no artigo 35 o dereito dos cidadáns a que se lles facilite o exercicio dos seus dereitos e o cumprimento das súas obrigas. Para o logro destes obxectivos a Lei 30/1992 destaca, no seu artigo 45, como instrumento idóneo, a utilización por parte das administracións de técnicas electrónicas, informáticas e telemáticas no desenvolvemento da súa actividade e o exercicio das súas competencias, polo que insta a estas a que impulsen e apliquen as devanditas técnicas.</p>
<p>No ámbito tributario, a Lei 58/2003, do 17 de decembro, xeral tributaria, desenvolve no seu artigo 34 a obriga da Administración de informar e asistir os obrigados tributarios no exercicio dos seus dereitos e o cumprimento das súas obrigas, sinalando que as actuacións da Administración tributaria que requiran a súa intervención deberán levarse a cabo da forma que resulte menos gravosa para estes, sempre que iso non prexudique o cumprimento das súas obrigas tributarias. Para conseguir este fin o artigo 96 do mesmo texto legal promove na Administración tributaria a utilización das técnicas e medios electrónicos, informáticos e telemáticos, de maneira que os cidadáns poidan relacionarse con ela a través destes medios para exercer os seus dereitos e cumprir coas súas obrigas coas garantías e requisitos previstos en cada procedemento.</p>
<p>Precisamente as garantías a que se refire a lei consisten na aprobación dos programas e aplicacións electrónicos, informáticos e telemáticos que vaian ser utilizados pola Administración tributaria, garantindo a identificación da Administración tributaria actuante e o exercicio da súa competencia. Ademais, cando a Administración tributaria actúe de forma automatizada garantirase a identificación dos órganos competentes para a programación e supervisión do sistema de información e dos órganos competentes para resolver os recursos que poidan interpoñerse.</p>
<p>En consecuencia dítase a seguinte resolución:</p>
<p>Primeira.-Obxecto.</p>
<p>Esta resolución ten por obxecto aprobar os programas e aplicacións informáticas para a emisión dos certificados de non ter débedas en período executivo coa Comunidade Autónoma de Galicia e da</p>
<p>presentación do imposto sobre o patrimonio, e a obtención telemática destes.</p>
<p>Segunda.-Ámbito de aplicación.</p>
<p>Esta resolución é de aplicación aos servizos de emisión dos certificados de non ter débedas en período executivo coa Comunidade Autónoma de Galicia e da presentación do imposto sobre o patrimonio. Estes certificados pódense obter a través dos seguintes procedementos:</p>
<p>a) Obtención dos certificados por vía telemática.</p>
<p>b) Obtención dos certificados nas oficinas da Consellería de Economía e Facenda.</p>
<p>c) Obtención de certificados por órganos xestores de axudas, subvencións e contratos (só aplicable aos certificados de estar ao corrente de obrigas tributarias).</p>
<p>Terceira.-Obtención dos certificados por vía telemática.</p>
<p>1. Todas as persoas que dispoñan dalgúns dos certificados dixitais emitidos polas autoridades certificadoras recoñecidas pola Oficina Virtual da Consellería de Economía e Facenda (as autoridades certificadoras autorizadas en cada momento poden ser consultadas na Oficina Virtual Tributaria: www.xuntaeco.es) poderán obter o certificado de estar ao corrente de obrigas tributarias e da presentación do imposto sobre o patrimonio, do seguinte xeito:</p>
<p>a) Conectarase á Oficina Virtual Tributaria da Consellería de Economía e Facenda na seguinte dirección: www.xuntaeco.es.</p>
<p>b) Elixirá a opción: «Entrar a servizos con certificado dixital».</p>
<p>c) Escollerá a opción «Catálogo de servizos» e dentro dela «Certificado de débedas/Patrimonio».</p>
<p>d) Seleccionará o motivo da petición do certificado e pulsará sobre o botón «Emitir».</p>
<p>e) A aplicación informática desenvolverá o proceso de comprobación necesario e xerará un documento co contido do certificado, a data e a hora da súa expedición e un código electrónico que servirá para a comprobación de xeito seguro da súa integridade e autenticidade.</p>
<p>Cuarta.-Obtención dos certificados nas oficinas da Consellería de Economía e Facenda.</p>
<p>1. Todas as persoas poderán solicitar nas oficinas de recadación da Consellería de Economía e Facenda, a emisión de certificados de non ter débedas en período executivo coa Comunidade Autónoma de Galicia e da presentación do imposto sobre o patrimonio. Para iso deberán comparecer nas devanditas oficinas acompañados de documento que acredite a súa identidade e encher o impreso de solicitude que aparece como anexo I a esta resolución.</p>
<p>2. Cando o certificado se solicite mediante representante, deberase de acreditar a devandita representación.</p>
<p>3. A aplicación informática desenvolverá o proceso de comprobación necesario e xerará un documento co contido do certificado, a data e a hora da súa expedición e un código electrónico que servirá para a comprobación de xeito seguro da súa integridade e autenticidade.</p>
<p>Quinta.-Obtención de certificados de non ter débedas en período executivo coa Comunidade Autónoma de Galicia por órganos xestores subvencións e contratos.</p>
<p>1. Para a obtención de certificados de no ter débedas en período executivo coa Comunidade Autónoma de Galicia, os órganos xestores de axudas, subvencións e contratos solicitarán da Dirección Xeral de Tributos o acceso á aplicación Xeito-Débedas mediante o formulario do anexo II. Unha vez concedida a autorización actuarase da seguinte forma:</p>
<p>a) Relacionarase e identificarase con NIF/CIF os solicitantes de axudas, subvencións ou contratos dos que se requiere a información, e enviarase nun fichero de solicitude ao CIXTEC no formato especificado no anexo III.</p>
<p>b) O CIXTEC devolverá ao día seguinte da petición a listaxe de solicitantes en que se indique:</p>
<p>a. As posibles situacións relativas á identificación dos solicitantes.</p>
<p>b. Sentido do certificado.</p>
<p>c. Motivo do certificado negativo.</p>
<p>d. Código seguro de identificación do certificado.</p>
<p>As circunstancias anteriores expresaranse cos códigos expresados no anexo IV.</p>
<p>Sexta.-Comprobación de certificados.</p>
<p>1. Os certificados emitidos por medios electrónicos, informáticos ou telemáticos producirán idénticos efectos aos certificados expedidos polos órganos da Dirección Xeral de Tributos coa sinatura manuscrita, sempre e cando se cumpran as condicións de comprobación destes establecidas no punto seguinte.</p>
<p>2. Todos poderán comprobar os certificados emitidos por medios electrónicos, informáticos ou telemáticos, sempre que dispoñan do código electrónico de verificación do certificado. Para tal fin, a Direc</p>
<p>ción Xeral de Tributos conservará os certificados telemáticos emitidos nun ficheiro seguro, que garanta a súa integridade, desde o momento da súa expedición.</p>
<p>3. Calquera persoa poderá comprobar a integridade e autenticidade do documento do seguinte xeito:</p>
<p>a) Conectarase á Oficina Virtual Tributaria da Consellería de Economía e Facenda no seguinte enderezo: www.xuntaeco.es.</p>
<p>b) Elixirá a opción: «Entrar a servizos de acceso libre».</p>
<p>c) Escollerá a opción «Catálogo de servizos» e dentro dela «Verificación de documentos».</p>
<p>d) Introducirá o código seguro de verificación do documento que se vai comprobar ou lerá o código de barras e pulsará sobre o botón «Verificar».</p>
<p>A aplicación informática xerará de novo o mesmo documento para o seu cotexo.</p>
<p>Sétima.-Órganos competentes.</p>
<p>1. O órgano autor dos certificados será a Dirección Xeral de Tributos da Consellería de Economía e Facenda.</p>
<p>2. O órgano encargado da definición das especificacións, programación, mantemento, supervisión e control de calidade do sistema de información será o Centro Informático para a Xestión Tributaria, Económico-Financeira e Contable (CIXTEC) da Consellería de Economía e Facenda.</p>
<p>Disposición derradeira</p>
<p>Esta resolución entrará en vigor a partir do día seguinte ao da súa publicación no Diario Oficial de Galicia.</p>
<p>Santiago de Compostela, 29 de decembro de 2006.</p>
<p>Regina Losada Trabada</p>
<p>Directora xeral de Tributos</p>

