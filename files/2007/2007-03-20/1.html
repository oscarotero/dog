---
date: '2007-03-20'
page: 4
number: 56
agency: 'CONSELLERÍA DE PRESIDENCIA, ADMINISTRACIÓNS PÚBLICAS E XUSTIZA'
section: I. DISPOSICIÓNS XERAIS
title: >-
  Decreto 33/2007, do 1 de marzo, polo que se crea a Unidade de Muller e Ciencia
  de Galicia.
range: Decreto
---
<p>A igualdade entre mulleres e homes é hoxe en día un principio xurídico universal. No entanto, e malia este recoñecemento formal, a repartición de roles entre ambos os sexos ao longo dos séculos fai que, aínda na actualidade, na nosa sociedade as desigualdades sigan existindo e que a posición de moitas mulleres sexa de desvantaxe.</p>
<p>O Estatuto de autonomía de Galicia establece no seu artigo 4.2º que lles corresponde aos poderes públicos de Galicia promover as condicións para que a liberdade e a igualdade do individuo e dos grupos en que se integra sexan reais e efectivas, remover os obstáculos que impidan ou dificulten a súa plenitude e facilitar a participación de todos os galegos e galegas na vida política, económica, cultural e social.</p>
<p>Como resultado do mandado estatutario, estanse a desenvolver e aplicar políticas específicas de igualdade de oportunidades entre homes e mulleres mediante o establecemento de estratexias destinadas a romper as barreiras estruturais que impiden na práctica unha mellor distribución de papeis entre uns e outras.</p>
<p>Así, a aprobación da Lei 7/2004, do 16 de xullo, galega para a igualdade de mulleres e homes, na cal se establece a obriga de integrar a dimensión da igualdade de oportunidades na elaboración, execución e seguimento de todas as políticas e de todas as accións competencia da Xunta de Galicia, supón un paso adiante cara á completa eliminación das discriminacións directas e indirectas entre mulleres e homes e na promoción da igualdade.</p>
<p>É un feito que no ámbito da sociedade do coñecemento, o papel da ciencia e a tecnoloxía resulta esencial, constituíndose no motor do progreso social e económico. Para podérmonos enfrontar aos retos que presenta o contexto competitivo actual e rendibilizar as oportunidades que se nos brindan no novo milenio faise indispensable que Galicia aproveite ao máximo todo o seu potencial de investigación. No entanto, hai unha cuestión clave que segue a condicionar este obxectivo: a insuficiente presenza das mulleres e da perspectiva de xénero nos ámbitos da ciencia, da investigación e do desenvolvemento tecnolóxico.</p>
<p>Resulta de grande relevancia conceder prioridade a esta cuestión canto ao deseño e promoción das políticas científicas, tecnolóxicas, educativas e mes</p>
<p>mo sociais co obxectivo de corrixir os desequilibrios entre investigadores e investigadoras, pois unha maior presenza de mulleres na investigación contribuiría a optimizar a utilización dos recursos humanos e, a un tempo, enriquecería a actividade científica coa achega de novos temas e perspectivas.</p>
<p>As actuacións desde a perspectiva de xénero nos ámbitos social, científico, tecnolóxico e educativo son estratéxicas para avanzar cara a un modelo de sociedade máis xusta e acorde coas necesidades actuais, facéndose necesario contar cunha área de traballo interdepartamental estable que dinamice e transforme a ciencia e tecnoloxía galegas, finalidade a que responde a Unidade de Muller e Ciencia de Galicia, órgano colexiado de asesoramento, proposta e colaboración que se crea a través deste decreto ao abeiro do artigo 39 do Estatuto de autonomía.</p>
<p>Por todo iso, por iniciativa do vicepresidente da Igualdade e do Benestar, da conselleira de Educación e Ordenación Universitaria, do conselleiro de Innovación e Industria e por proposta do conselleiro de Presidencia, Administracións Públicas e Xustiza, en virtude das competencias respectivas e no uso das atribucións que lles confire a Lei 1/1983, do 22 de febreiro, da Xunta e do seu presidente, modificada pola Lei 11/1998, logo da deliberación do Consello da Xunta de Galicia na súa reunión do día un de marzo de dous mil sete,</p>
<p>DISPOÑO:</p>
<p>Artigo 1º.-Obxecto.</p>
<p>1. Créase a Unidade de Muller e Ciencia de Galicia. A dita unidade terá como finalidade incrementar a presenza da muller nos ámbitos científicos e tecnolóxico de Galicia.</p>
<p>2. As súas actuacións irán encamiñadas, nunha perspectiva integral, a promover a eliminación dos desequilibrios que poidan existir no relativo á formación científica, no eido da investigación e innovación e na xestión da I+D+i, así como a situar nos estudos e actividades científicas a perspectiva do xénero nun primeiro plano.</p>
<p>Artigo 2º.-Natureza xurídica.</p>
<p>A Unidade de Muller e Ciencia é un órgano colexiado de asesoramento, proposta e colaboración integrado na Administración da Comunidade Autónoma de Galicia e que se adscribe ao departamento competente en materia de políticas de igualdade.</p>
<p>Artigo 3º.-Membros da Unidade de Muller e Ciencia.</p>
<p>A Unidade de Muller e Ciencia estará constituída polos seguintes membros:</p>
<p>a) Presidenta/e.</p>
<p>b) Vicepresidenta/e primeira/o.</p>
<p>c) Vicepresidenta/e segunda/o.</p>
<p>d) Secretaria/o.</p>
<p>e) Vogais.</p>
<p>Artigo 4º.-Presidencia.</p>
<p>1. Corresponderalle ao departamento competente en materia de políticas de igualdade, que exercerá esta competencia a través dun/dunha representante con rango mínimo de director/a xeral.</p>
<p>2. A/o presidenta/e da Unidade de Muller e Ciencia terá as seguintes funcións:</p>
<p>a) Desempeñar a representación da unidade.</p>
<p>b) Exercer a súa dirección, adoptando as medidas necesarias para o seu bo funcionamento.</p>
<p>c) Realizar a convocatoria das reunións ordinarias e extraordinarias, presidilas e moderar o seu desenvolvemento.</p>
<p>d) Fixar a orde do día das reunións, tendo en conta, de ser o caso, as peticións dos restantes membros da unidade que fosen formuladas coa anticipación suficiente para permitir efectuar a convocatoria en prazo.</p>
<p>e) Dirimir a votación en caso de empate.</p>
<p>f) Asegurar o cumprimento das leis.</p>
<p>g) Visar as actas e acordos da unidade.</p>
<p>h) Cantas outras funcións sexan inherentes á condición de presidenta/e da unidade.</p>
<p>Artigo 5º.-Vicepresidencias.</p>
<p>1. A vicepresidencia primeira será exercida pola consellería competente en materia de educación e ordenación universitaria a través dun/dunha representante con rango mínimo de director/a xeral.</p>
<p>2. A vicepresidencia segunda correspóndelle á consellería competente en materia de innovación e industria, que exercerá esta competencia a través dun/dunha representante con rango mínimo de director/a xeral.</p>
<p>3. As persoas que desempeñen ás vicepresidencias substituirán, pola orde en que aparecen mencionadas, á presidenta/e nos casos de vacante, ausencia, enfermidade ou calquera outra causa legal.</p>
<p>Artigo 6º.-Secretaría.</p>
<p>1. Será exercida por un/unha funcionario/a do departamento competente en materia de políticas de igualdade da Xunta de Galicia, correspondéndolle a súa designación á presidencia.</p>
<p>2. Correspóndelle á secretaría da unidade:</p>
<p>a) Asistir ás reunións do pleno con voz pero sen voto.</p>
<p>b) Efectuar as convocatorias das reunións da unidade por orde da presidencia.</p>
<p>c) Recibir as comunicacións que as vogais da unidade presenten para a súa toma en consideración, así como cantas notificacións, peticións de datos, rectificacións ou calquera outra clase de escritos de que deba ter coñecemento.</p>
<p>d) Redactar e autorizar as actas das sesións.</p>
<p>e) Expedir certificacións.</p>
<p>f) Cantas outras funcións sexan inherentes á súa condición de secretaria/o.</p>
<p>Artigo 7º.-Vogais.</p>
<p>Formarán parte da unidade en calidade de vogais, sendo nomeadas polo/a presidente/a da unidade por proposta da persoa titular do correspondente departamento:</p>
<p>a) Dúas/dous funcionarias/os da consellería competente en materia de políticas de igualdade, unha con rango de subdirector/a xeral e outra co de xefa/e de servizo.</p>
<p>b) Dúas/dous funcionarias/os da consellería competente en materia de educación e ordenación universitaria, unha con rango de subdirector/a xeral e outra co de xefa/e de servizo.</p>
<p>c) Dúas/dous funcionarias/os da consellería competente en materia de Innovación e Industria, unha con rango de subdirector/a xeral e outra de xefa/e de servizo.</p>
<p>d) Unha persoa experta no ámbito científico e tecnolóxico de carácter profesional, proposta pola consellería competente en materia de innovación e industria.</p>
<p>e) Unha persoa experta no ámbito educativo e a promoción científica universitaria proposta pola consellería competente en materia de educación e ordenación universitaria.</p>
<p>f) Unha persoa experta no ámbito social, proposta polo departamento competente en materia de políticas de igualdade.</p>
<p>g) Unha persoa experta no ámbito sanitario, proposta polo departamento competente en materia de sanidade.</p>
<p>Artigo 8º.-Duración do mandato.</p>
<p>1. Os membros da unidade que teñan a dita condición por razón do seu cargo desempeñarán as súas funcións polo tempo que dure o exercicio deste.</p>
<p>2. A/o secretaria/o e mais as vogais serán nomeadas por períodos de tres anos desde a constitución da unidade.</p>
<p>Artigo 9º.-Perda da condición de membro da unidade.</p>
<p>1. Os membros da unidade nomeados por razón do seu cargo perderán esta condición por deixar de desempeñar o dito cargo.</p>
<p>2. Nos demais casos a perda da condición de membro da unidade producirase polas causas seguintes:</p>
<p>a) Polo transcurso do período do seu mandato.</p>
<p>b) Por renuncia.</p>
<p>c) Por revogación do seu nomeamento.</p>
<p>d) Por calquera outra causa xustificada que impida o exercicio das funcións asignadas.</p>
<p>3. A perda da condición de membro da unidade, excepto polo transcurso do período do mandato, deberá ser comunicada á secretaría da unidade.</p>
<p>Artigo 10º.-Funcións.</p>
<p>A Unidade de Muller e Ciencia terá as seguintes funcións:</p>
<p>a) Elaborar propostas e recomendacións para promover a equidade de homes e mulleres no ámbito da ciencia e a tecnoloxía galegas.</p>
<p>b) Realizar informes e avaliacións que permitan establecer a situación actual das mulleres no eido científico e tecnolóxico e a súa evolución no tempo e sensibilicen a sociedade sobre a presenza real das mulleres nestes ámbitos, tanto nos niveis educativos como no desenvolvemento profesional.</p>
<p>c) Promover ante as diferentes institucións e organismos con responsabilidades nos ámbitos científicos e tecnolóxicos galegos a unificación dos criterios na elaboración de indicadores desagregados por sexos, así como a publicación e difusión dos datos resultantes da maneira máis ampla posible.</p>
<p>d) Colaborar coa administración educativa no deseño de accións formativas e de sensibilización para fomentar en todos os ámbitos e niveis educativos (ensino primario, ensino secundario obrigatorio (ESO), bacharelato, ciclos formativos de grao medio e superior e ensino universitario) a orientación non sexista e promover a presenza das mulleres nos itinerarios e/ou especialidades científicas e tecnolóxicas.</p>
<p>e) Poñer en marcha un Programa Galego de Muller e Ciencia que, entre outras cuestións:</p>
<p>-Elabore un estudo histórico que permita difusión e visibilización na sociedade das contribucións feitas pola mulleres en Galicia á ciencia e á tecnoloxía.</p>
<p>-Leve a cabo accións de sensibilización para promover a incorporación das mulleres como científicas e tecnólogas no tecido produtivo.</p>
<p>-Leve a cabo accións de sensibilización para promover a presenza equilibrada das mulleres nos órganos responsables da selección e avaliación do persoal científico e en formación e da concesión de axudas á investigación científica e á innovación, así como nos espazos de xestión da I+D+i e demais organismos que teñen responsabilidades no ámbito científico e tecnolóxico.</p>
<p>-Realice tarefas de asesoramento para a integración do principio de igualdade de xénero en todas as fases de aplicación, control e avaliación dos proxectos e programas de investigación científica levados a cabo con apoio ou financiamento do goberno galego e outras institucións.</p>
<p>-Inste os organismos estatísticos oficiais á incorporación de forma normalizada nas estatísticas que elaboran de datos relativos á presenza feminina nas actividades de I+D+i co fin de obter información específica de carácter cuantitativo e/ou cualitativo sobre esta cuestión.</p>
<p>f) Cantas outras actuacións lle encomenden as disposicións legais ou a Xunta Galicia.</p>
<p>Artigo 11º.-Funcionamento.</p>
<p>A Unidade de Muller e Ciencia funcionará en pleno e nas comisións de traballo que se constitúan, podendo establecer as súas propias normas de funcionamento.</p>
<p>Artigo 12º.-O pleno.</p>
<p>1. O pleno estará formado polas persoas que teñen a presidencia, as dúas vicepresidencias e a secretaría e a totalidade de vogais que figuran no artigo 7º deste decreto.</p>
<p>2. Reunirase con periodicidade cuadrimestral, podendo convocarse sesións extraordinarias cando a presidencia ou a maioría dos seus membros o considere necesario.</p>
<p>Artigo 13º.-Comisións de traballo.</p>
<p>1. A Unidade de Muller e Ciencia poderá crear comisións de traballo para mellor desenvolvemento das súas competencias. Estas comisións xestionarán de forma autónoma as iniciativas, programas e actuacións que nelas delegue o pleno.</p>
<p>2. As comisións de traballo serán presididas polas persoas expertas relacionadas nas letras d), e) e f) do artigo 7º, formando parte delas un mínimo de dúas vogais do pleno.</p>
<p>3. Cada un dos tres departamentos implicados na creación da Unidade de Muller e Ciencia proporcionará o persoal de apoio necesario para o funcionamento destas comisións.</p>
<p>Artigo 14º.-Réxime xurídico.</p>
<p>O réxime xurídico da Unidade de Muller e Ciencia axustarase ao disposto no presente decreto. No non previsto será de aplicación o capítulo II do título II</p>
<p>da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Artigo 15º.-Gratuidade das funcións e compensacións económicas por asistencia ás reunións.</p>
<p>O exercicio das súas funcións por parte dos membros do Unidade non implicará percepción de remuneración ningunha en concepto de asistencia, sen prexuízo dos gastos de desprazamento e as axudas de custo que se aboarán ás vogais relacionadas no artigo 7º segundo o establecido para o grupo 1º no Decreto 144/2001, do 7 de xuño, sobre indemnizacións por razón do servizo ao persoal con destino na administración autonómica de Galicia ou normativa que o substitúa.</p>
<p>Disposicións derradeiras</p>
<p>Primeira.-Facúltase o vicepresidente da Igualdade e do Benestar para ditar cantas disposicións sexan necesarias para o desenvolvemento e execución deste decreto.</p>
<p>Segunda.-O presente decreto entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, un de marzo de dous mil sete.</p>
<p>Emilio Pérez Touriño</p>
<p>Presidente</p>
<p>José Luis Méndez Romeu</p>
<p>Conselleiro de Presidencia, Administracións Públicas e Xustiza</p>
<p>CONSELLERÍA DE PRESIDENCIA, ADMINISTRACIÓNS PÚBLICAS</p>
<p>E XUSTIZA</p>

