---
date: '2007-03-27'
page: 4
number: 61
agency: VICEPRESIDENCIA DA IGUALDADE E DO BENESTAR
section: I. DISPOSICIÓNS XERAIS
title: >-
  Decreto 47/2007, do 15 de marzo, polo que se modifica o Decreto 517/2005, do 6
  de outubro, polo que se establece a estrutura orgánica da Vicepresidencia da
  Igualdade e do Benestar.
range: Decreto
---
<p>O Decreto 517/2005, do 6 de outubro, veu desenvolver a estrutura orgánica da Vicepresidencia da Igualdade e do Benestar prevista no artigo 1 do Decreto 232/2005, do 11 de agosto, modificado polos Decretos 332/2005, do 18 de agosto e 454/2005, do 1 de setembro.</p>
<p>O artigo 4 do Decreto 517/2005, do 6 de outubro, polo que se establece a estrutura orgánica da Vicepresidencia da Igualdade e do Benestar, regula, no seu punto 2, as unidades administrativas coas que conta a Secretaría Xeral e de Relacións Institucionais para o exercicio das súas funcións. Entre as referidas unidades regúlase a Subdirección Xeral de Contratación e Control, da que depende, entre outros, o Servizo de Supervisión de Proxectos.</p>
<p>Desde a entrada en vigor do Decreto 517/2005, do 6 de outubro, as tarefas desenvolvidas polo Servizo de Supervisión de Proxectos foron adquirindo progresivamente un peso específico dentro da Subdirección Xeral de Contratación e Control, polo que este servizo veu asumindo paulatinamente unha maior carga de traballo e, conseguintemente, unha maior responsabilidade. Ademais, as necesidades administrativas actuais determinan a conveniencia de lle atribuírlle á unidade encargada da supervisión de proxectos novas funcións.</p>
<p>En virtude do exposto, considérase conveniente crear unha nova unidade administrativa, con nivel de subdirección xeral, dentro da Secretaría Xeral e de Relacións Institucionais, que asuma a realización das tarefas relacionadas coa supervisión de proxectos.</p>
<p>En consecuencia, por proposta do vicepresidente da Igualdade e do Benestar, no uso das atribucións que lle confire a Lei 1/1983, do 22 de febreiro, da Xunta e do seu presidente, modificada pola Lei 11/1988, do 20 de outubro, co informe previo da Consellería de Presidencia, Administracións Públicas e Xustiza e da Consellería de Economía e Facenda, e logo da deliberación do Consello da Xunta de Galicia na súa reunión do día quince de marzo de dous mil sete,</p>
<p>DISPOÑO:</p>
<p>Artigo único.-Modificación do artigo 4 do Decreto 517/2005, do 6 de outubro, polo que se establece a estrutura orgánica da Vicepresidencia da Igualdade e do Benestar.</p>
<p>1. Suprímese o punto 2.2.3. do artigo 4 do Decreto 517/2005, do 6 de outubro, polo que se establece a estrutura orgánica da Vicepresidencia da Igualdade e do Benestar, en que se regula o Servizo de Supervisión de Proxectos.</p>
<p>2. Engádese un novo punto 2.4. ao artigo 4 do Decreto 517/2005, do 6 de outubro, polo que se establece a estrutura orgánica da Vicepresidencia da Igualdade e do Benestar, renumerándose convenientemente os actuais puntos 2.4. e 2.5 que pasan a ser os puntos 2.5. e 2.6., respectivamente.</p>
<p>«2.4. Subdirección Xeral de Proxectos e Obras.</p>
<p>Esta unidade administrativa exercerá as seguintes funcións:</p>
<p>a) Desenvolver as funcións das oficinas de supervisión dos proxectos a que fai referencia a normativa vixente respecto das obras que realice a Vicepresidencia da Igualdade e do Benestar.</p>
<p>b) O seguimento das obras que realice a Vicepresidencia da Igualdade e do Benestar e das correspondentes aos convenios de investimento coas entidades locais.</p>
<p>c) A supervisión, dirección e control dos proxectos de obras e obras en que participe a Vicepresidencia da Igualdade e do Benestar e da súa execución material.</p>
<p>d) A certificación acreditativa da adecuación da execución final dos proxectos de obra ás instrucións, obxectivos e directrices sinalados pola Vicepresidencia da Igualdade e do Benestar.</p>
<p>e) O apoio e o asesoramento técnico, no ámbito das súas funcións, ao resto de unidades administrativas da Vicepresidencia da Igualdade e do Benestar, cando así o soliciten, e, en particular, á Subdirección Xeral de Autorización e Inspección de Centros.</p>
<p>f) Calquera outra función que lle atribúa a persoa titular da Secretaría Xeral e de Relacións Institucionais».</p>
<p>Disposicións derradeiras</p>
<p>Primeira.-Facúltase o vicepresidente da Igualdade e do Benestar para ditar cantas disposicións sexan necesarias para o desenvolvemento e a execución deste decreto.</p>
<p>Segunda.-Este decreto entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, quince de marzo de dous mil sete.</p>
<p>Emilio Pérez Touriño</p>
<p>Presidente</p>
<p>Anxo Manuel Quintana González</p>
<p>Vicepresidente da Igualdade e do Benestar</p>

