---
date: '2007-05-30'
page: 8
number: 103
agency: CONSELLERÍA DE SANIDADE
section: I. DISPOSICIÓNS XERAIS
title: >-
  Decreto 95/2007, do 3 de maio, polo que se crea a categoría de enfermeiro
  especialista en Saúde Mental.
range: Decreto
---
<p>O Real decreto 992/1987, do 3 de xullo, polo que se regulou a obtención do título de enfermeiro especialista, e moi especialmente a Orde do 24 de xuño de 1998, de desenvolvemento do anterior, supuxeron a implantación da formación programada, supervisada e coordinada, en unidades docentes acreditadas, de enfermeiros especialistas en saúde mental, e a posterior posta á disposición dos servizos de saúde de persoal especialmente cualificado.</p>
<p>A entrada en vigor da Lei 44/2003, do 21 de novembro, de ordenación das profesións sanitarias, determinou a necesidade de proceder a unha nova regulamentación das especialidades en ciencias da saúde; regulamentación que, no caso das especialidades de enfermaría, se fixo efectiva co Real decreto 450/2005, do 22 de abril, sobre especialidades de enfermaría, que derrogou o anteriormente citado.</p>
<p>Este desenvolvemento normativo, e a necesidade de potenciar a prestación de servizos de persoal especializado nos dispositivos de saúde mental, fan oportuno neste momento, unha vez finalizado o proceso extraordinario de consolidación de emprego tramitado en execución da Lei 16/2001, do 21 de novembro, abordar a creación da categoría de enfermeiro especialista en saúde mental en exercicio das competencias atribuídas nos artigos 14 e 15 da Lei 55/2003, do 16 de decembro, do estatuto marco do persoal estatutario dos servizos de saúde. Esta creación permitirá a progresiva dotación de prazas de diplomados especialistas, en atención á planificación de necesidades e aos recursos dispoñibles de persoal titulado, e a incorporación deste último ás ditas prazas en condicións de pleno recoñecemento normativo e profesional.</p>
<p>O presente decreto dítase tras a preceptiva negociación na Mesa Sectorial.</p>
<p>Na súa virtude, por proposta da conselleira de Sanidade, de acordo co ditame número 879/2006, do Consello Consultivo de Galicia e logo de deliberación no Consello da Xunta de Galicia na súa reunión do día tres de maio de dous mil sete,</p>
<p>DISPOÑO:</p>
<p>Artigo 1º.-Obxecto.</p>
<p>Créase no Servizo Galego de Saúde, dentro do grupo de persoal de formación universitaria, subgrupo de diplomados con título de especialista en ciencias da saúde, a categoría estatutaria de enfermeiro especialista en saúde mental.</p>
<p>Esta creación non afectará as funcións e facultades profesionais propias dos diplomados universitarios en enfermaría como enfermeiros responsables de coidados xerais, nin ao desempeño de postos de traballo que non teñan a denominación de especialista.</p>
<p>Artigo 2º.-Réxime xurídico.</p>
<p>A relación do persoal desta categoría co Servizo Galego de Saúde regularase pola Lei 55/2003, do 16 de decembro, do estatuto marco e a normativa de desenvolvemento e complementaria aplicable ao persoal estatutario do organismo.</p>
<p>En particular, a regulación da xornada de traballo e retribucións será a vixente para o persoal xa vinculado ás institucións hospitalarias como persoal diplomado en enfermaría especialista, con aplicación das mesmas retribucións básicas e complementarias.</p>
<p>Artigo 3º.-Acceso.</p>
<p>Para o acceso á categoría de enfermeiro especialista en saúde mental, como persoal estatutario fixo ou temporal, será requisito indispensable estar en posesión do título de enfermeiro especialista en saúde mental.</p>
<p>A superación das probas de selección, convocadas en execución dunha oferta pública de emprego, será requisito para acceder á condición de persoal estatutario fixo da categoría.</p>
<p>A selección de persoal temporal efectuarase polo procedemento establecido logo de negociación na Mesa Sectorial.</p>
<p>Artigo 4º.-Funcións.</p>
<p>Correspóndelles aos enfermeiros especialistas en saúde mental o desempeño, baixo a dirección da institución sanitaria e sen menoscabo da competencia, responsabilidade e autonomía dos profesionais doutras categorías, das funcións inherentes as competencias profesionais especificadas no programa de formación da especialidade aprobado consonte a normativa reguladora das profesións sanitarias.</p>
<p>Estas funcións desenvolveranse nos termos anteriormente expostos:</p>
<p>a) Nos ámbitos asistencial, docente, de xestión clínica, de administración, investigador, de prevención e de información e educación sanitarias.</p>
<p>b) Para os individuos, grupos ou familias, na institución sanitaria ou no seu domicilio.</p>
<p>c) Con participación nas accións de coordinación sociosanitaria que se determinen.</p>
<p>d) Con especial atención á rehabilitación psiquiátrica e psicosocial dos pacientes e á continuidade de coidados.</p>
<p>e) Nos eidos que se determinen no Plan Galego de Saúde Mental.</p>
<p>Artigo 5º.-Cadro de personal.</p>
<p>Correspóndelle ao Servizo Galego de Saúde determinar o número de efectivos de persoal da nova categoría que poden prestar servizos con carácter estrutural. Esta medida farase efectiva mediante a adecuación dos cadros de persoal das institucións sanitarias, coas limitacións e consonte as previsións establecidas nas disposicións orzamentarias en vigor.</p>
<p>Artigo 6º.-Formación continuada.</p>
<p>Ao persoal da categoría de enfermeiro especialista en saúde mental ofértaselle anualmente, e de conformidade coas disposicións emanadas da Comisión de Formación Continuada ao abeiro da Lei 44/2003, do 21 de novembro, de ordenación das profesións sanitarias, un plan de formación continuada conforme os intereses funcionais que o Sergas considere oportunos para a categoría creada, ou ben en función das necesidades formativas formuladas pola devandita categoría.</p>
<p>Disposición transitoria</p>
<p>Valoración de servizos prestados.</p>
<p>Os servizos prestados en desenvolvemento das actividades propias da especialidade de enfermaría de saúde mental con anterioridade á entrada en vigor do presente decreto, e debidamente certificados, terán a consideración de prestados na categoría de enfermeiro especialista en saúde mental nos procesos de selección, para persoal temporal ou fixo, que se formalicen para o acceso a prazas da dita categoría.</p>
<p>Disposicións derradeiras</p>
<p>Primeira.-Facúltase a Consellería de Sanidade e o Servizo Galego de Saúde para adoptar as medidas pertinentes, no ámbito das súas competencias, para o desenvolvemento e aplicación do disposto no presente decreto.</p>
<p>Segunda.-Este decreto entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, tres de maio de dous mil sete.</p>
<p>Emilio Pérez Touriño</p>
<p>Presidente</p>
<p>María José Rubio Vidal</p>
<p>Conselleira de Sanidade</p>

