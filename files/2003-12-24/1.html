---
date: '2003-12-24'
id: 2420E
page: 15
number: 249
agency: CONSELLERÍA DE ECONOMÍA E FACENDA
section: I. DISPOSICIÓNS XERAIS
title: >-
  Orde do 16 de decembro de 2003 pola que se regulan os pagamentos ás unidades
  informantes pola súa colaboración co Instituto Galego de Estatística.
range: Orde
url: 'https://www.xunta.gal/dog/Publicados/2003/20031224/Anuncio2420E_gl.html'
---
<p>O Instituto Galego de Estatística (IGE) precisa en moitos casos a colaboración cidadá para a elaboración dalgunhas estatísticas incluídas no Plan Galego de Estatística e nos seus programas anuais.</p>
<p>A obriga de colaboración cidadá regúlase na sección terceira do capítulo III, título I da Lei 9/1988, do 19 de xullo, de estatística de Galicia, prevéndose o dereito á compensación económica polos gastos que teña que asumi-la unidade informante provocados pola esixencia de subministra-la información en soporte informático ou que obrigue a unha recompilación previa de datos que na forma demandada non se encontre á disposición da administración ordinaria del informante. Para estes efectos, e de se-lo caso, compensaranse anualmente, ben en metálico, ben en especie, as unidades que faciliten información de forma reiterada.</p>
<p>Neste momento trátase de compensa-lo tempo e o esforzo, polo elevado número de datos solicitados, molestias ocasionadas ou complexidade da información facilitada polas unidades informantes, para a execución da actividade estatística Prezos percibidos e pagados polas explotacións leiteiras, que ten por obxecto coñece-la evolución das vendas, dos gastos e dos prezos percibidos e pagados polas explotacións leiteiras.</p>
<p>A presente norma ten por obxecto regula-la compensación económica en metálico, incluso cando o período de colaboración sexa inferior ó ano, actualizando a contía da compensación recollida na Orde do 17 de xuño de 2002 (Diario Oficial de Galicia número 125, do 1 de xullo).</p>
<p>Con base no anterior, por proposta do Instituto Galego de Estatística e en uso da facultade que me confire o artigo 38 da Lei 1/1983, do 22 de febreiro, reguladora da Xunta e do seu presidente, reformada pola Lei 11/1988, do 20 de outubro,</p>
<p>DISPOÑO:</p>
<p>Artigo 1º</p>
<p>Poderase compensa-lo tempo e o esforzo realizado polas unidades informantes que, elixidas mediante mostraxe, lle faciliten ó Instituto Galego de Estatística información para a actividade estatística Prezos percibidos e pagados polas explotacións leiteiras, contida no Plan Galego de Estatística 2002-2006.</p>
<p>Artigo 2º</p>
<p>A contía da compensación que se vai aboar pola colaboración mensual durante os doce meses do ano é de 120 euros ou da cantidade que resulte en pro</p>
<p>porción ó número de meses que faciliten información.</p>
<p>Artigo 3º</p>
<p>O pagamento aplicarase á actividade estatística Prezos percibidos e pagados polas explotacións leiteiras, número 3.5.3 do Plan Galego de Estatística e con cargo á aplicación orzamentaria 05.50.441A.640.1 para cada exercicio económico.</p>
<p>Artigo 4º</p>
<p>A información subministrada e os datos relativos ás persoas físicas e xurídicas gozará da protección e quedará amparada polo segredo estatístico, quedando sometida ó preceptuado ó respecto na Lei 9/1988, do 19 de xullo, de estatística de Galicia.</p>
<p>Disposición derrogatoria</p>
<p>Queda derrogada a Orde do 17 de xuño de 2002 pola que se regulan os pagamentos ás unidades informantes pola súa colaboración co Instituto Galego de Estatística.</p>
<p>Disposicións derradeiras</p>
<p>Primeira.-Facúltase o director do Instituto Galego de Estatística para dicta-las instruccións precisas para o desenvolvemento desta orde.</p>
<p>Segunda.-A presente disposición entrará en vigor o día 1 de xaneiro de 2004.</p>
<p>Santiago de Compostela, 16 de decembro de 2003.</p>
<p>José Antonio Orza Fernández</p>
<p>Conselleiro de Economía e Facenda</p>

