---
date: '2003-04-14'
id: DA3A
page: 4
number: 73
agency: MINISTERIO DE FACENDA
section: III. OUTRAS DISPOSICIÓNS
title: >-
  Resolución do 29 de xaneiro de 2003, da Secretaría Xeral de Política Fiscal,
  Territorial e Comunitaria, pola que se ordena a publicación dos acordos
  1/2000, do 29 de novembro, e 1/2001, do 27 de xullo, sobre modificación de
  determinados artigos do Regulamento de réxime interior do Consello de Política
  Fiscal e Financeira.
range: Resolución
url: 'https://www.xunta.gal/dog/Publicados/2003/20030414/AnuncioDA3A_gl.html'
---
<p>O Pleno do Consello de Política Fiscal e Financeira das Comunidades Autónomas, na súa reunión do día 29 de novembro de 2000, aprobou o seguinte acordo:</p>
<p>Acordo 1/2000, do 29 de novembro, polo que se aproba a modificación do Regulamento do Consello de Política Fiscal e Financeira.</p>
<p>O Pleno do Consello de Política Fiscal e Financeira das Comunidades Autónomas, na súa reunión do día 27 de xullo de 2001 aprobou o seguinte acordo:</p>
<p>Acordo 1/2001, do 27 de xullo, polo que se aproba a modificación dun artigo do Regulamento do Consello de Política Fiscal e Financeira proposta polas comunidades autónomas.</p>
<p>Os mencionados acordos publícanse como anexo a esta resolución.</p>
<p>Madrid, 29 de xaneiro de 2003.</p>
<p>Antonio Beteta Barreda</p>
<p>Secretario xeral de Política Fiscal, Territorial</p>
<p>e Comunitaria</p>
<p>ANEXO</p>
<p>Acordos 1/2000, do 29 de novembro, e 1/2001, do 27 de xullo, sobre modificación de determinados artigos do Regulamento de réxime interior do Consello de Política Fiscal e Financeira</p>
<p>O Pleno do Consello de Política Fiscal e Financeira das Comunidades Autónomas celebrou a súa trixésimo novena reunión o día 29 de novembro de 2000, de acordo coa orde do día que, entre outros asuntos, incluía un punto primero referente á «proposta de modificación do Regulamento do Consello de Política Fiscal e Financeira».</p>
<p>O Real decreto 557/2000, do 27 de abril, de reestructuración dos departamentos ministeriais, modifica a estructura orgánica da Administración xeral do Estado, separándose o Departamento de Economía e Facenda en dous departamentos, o de Economía e o de Facenda.</p>
<p>Así mesmo, o Real decreto 689/2000, do 12 de maio, polo que se establece a estructura orgánica básica dos ministerios de Economía e de Facenda suprime a Dirección Xeral de Coordinación coas Facendas Territoriais, encomendando unha parte das súas funcións, á Secretaría Xeral de Política Fiscal, Territorial e Comunitaria.</p>
<p>Á súa vez, no Real decreto 1330/2000, do 7 de xullo, polo que se desenvolve a estructura orgánica básica do Ministerio de Facenda, se relacionan as competencias que exercerá a Secretaría Xeral de Política Fiscal, Territorial e Comunitaria, entre as cales, a desenvolvida no artigo 3.1º d) di así: «A coordinación das tarefas precisas, así como a prestación do soporte necesario para o adecuado desenvolvemento das actividades do Consello de Política Fiscal e Financeira das Comunidades Autónomas, sen prexuízo das funcións atribuídas a outros órganos directivos do Ministerio de Facenda».</p>
<p>Por conseguinte, faise necesario adaptar á nova situación aqueles artigos do Regulamento do Consello de Política Fiscal e Financeira, o texto dos cales conteña referencias á citada organización administrativa que foi obxecto de modificación.</p>
<p>Por outra parte, a inclusión das cidades autónomas de Ceuta e Melilla como membros do Consello de Política Fiscal e Financeira e a asistencia ós seus plenos dos secretarios de Estado de Facenda, de Organización Territorial do Estado e de Orzamentos e Gastos, fan aconsellable a súa mención no texto do regulamento.</p>
<p>Ademais, considérase conveniente introducir determinadas modificacións co obxecto de adapta-la redacción actual ó que dispón con carácter xeral a Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>O pleno do consello de Política Fiscal e Financeira das Comunidades Autónomas celebrou a súa cuadraxésima reunión o día 27 de xullo de 2001, de acordo coa Orde do día que, entre outros asuntos, incluía un punto terceiro referente ó estudio e se é o caso aprobación das modificacións do Regulamento do consello, propostas polas comunidades autónomas.</p>
<p>Unha vez estudiadas e debatidas as propostas presentadas polas distintas comunidades autónomas, o Goberno propón a modificación do artigo 2 do Regulamento do consello, engadindo un novo parágrafo despois do punto 4 deste, co fin de permitir que os conselleiros, membros do Consello de Política Fiscal e Financeira, poidan estar acompañados e recibi-lo conseguinte apoio técnico durante as sesións plenarias deste.</p>
<p>En consecuencia, as ditas modificacións, que se recollen a continuación, aprobáronse nos indicados plenos, de acordo co previsto no artigo 10.3º do Regulamento do Consello de Política Fiscal e Financeira, asistindo a estes a totalidade dos membros do consello excepto o conselleiro de Economía e Finanzas de Cataluña que escusou a súa asistencia á sesión plenaria do 29 de novembro de 2000 e o conselleiro de Economía e Facenda de Navarra que igualmente escusou a súa asistencia á sesión do 27 de xullo de 2001.</p>
<p>Polo que, de conformidade co establecido no punto 2º do artigo 10 do Regulamento de réxime interior do consello, publícase, para xeral coñecemento.</p>
<p>Madrid, 21 de xaneiro de 2003. O presidente do Consello de Política Fiscal e Financeira das Comunidades Autónomas. Cristóbal Montoro Romero, ministro de Facenda.</p>
<p>«Artigo 2º.</p>
<p>1. O consello estará constituído polos ministros de Facenda e de Administracións Públicas e polos conselleiros que desempeñen as responsabilidades de Facenda de cada comunidade ou cidade autónoma.</p>
<p>2. Será presidente o ministro de Facenda e vicepresidente o conselleiro de Facenda dunha comunidade ou cidade autónoma, elixido de entre elas polos seus representantes no consello. A vicepresidencia deberá renovarse anualmente sen posibilidade de reelección do vicepresidente cesante nos dous anos naturais seguintes.</p>
<p>3. Actuará como secretario, con voz, pero sen voto, o secretario xeral de Política Fiscal Territorial e Comunitaria da Secretaría de Estado de Facenda.</p>
<p>4. Tamén poderán asistir por invitación do presidente, con voz pero sen voto, o secretario de Estado de Facenda, o secretario de Estado de Orzamentos e Gastos e o secretario de Estado de Organización Territorial do Estado, así como aqueles altos cargos da Administración do Estado a presencia dos cales se considere conveniente.</p>
<p>5. Igualmente os conselleiros poderán asistir ás sesións do consello acompañados por un alto cargo da súa comunidade autónoma, sempre que comuniquen a dita circunstancia á secretaría do consello cunha antelación mínima de 48 horas. (Adicionado por acordo do Pleno do 27 de xullo de 2001).</p>
<p>Artigo 3º</p>
<p>1. Para a adopción dos seus acordos, o consello poderá solicitar das comunidades e cidades autónomas e de tódolos órganos da Administración do Estado os datos económicos, informes e asesoramento técnico que considere necesarios.</p>
<p>2. A Secretaría Xeral de Política Fiscal Territorial e Comunitaria, da Secretaría de Estado de Facenda actuará como secretaría permanente e órgano administrativo do consello, sen prexuízo do apoio técnico que outros centros competentes por razón das materias deban de prestar ó consello.</p>
<p>Artigo 4º</p>
<p>1. En casos de ausencia ou enfermidade, e en xeral cando concorra unha causa xustificada, os membros do consello representantes das comunidades e cidades autónomas poderán ser substituídos polo conselleiro que designe a respectiva comunidade ou cidade autónoma.</p>
<p>2. En ausencia do presidente presidirá a reunión o vicepresidente.</p>
<p>Artigo 5º</p>
<p>1. Correspóndelle ó Pleno a adopción das recomendacións que considere convenientes sobre aquelas materias da súa competencia, de acordo co prevido no artigo terceiro da Lei orgánica 8/1980.</p>
<p>2. O Pleno poderá acorda-la creación de grupos de traballo dos que poderán formar parte funcionarios que se designen da Administración central do Estado e das comunidades ou cidades autónomas, a composición das cales e réxime de funcionamento serán determinadas por aquel no momento da súa creación.</p>
<p>3. Os grupos de traballo levarán a cabo as tarefas e traballos preparatorios que lles foran encomendados e concluirán coa elevación ó Pleno de informes ou propostas, podéndose facer constar naqueles as opinións minoritarias discrepantes.</p>
<p>Artigo 7º</p>
<p>1. Ó presidente do consello correspóndenlle as seguintes funcións:</p>
<p>a) Te-la representación do consello ante a Administración do Estado e as comunidades e cidades autónomas.</p>
<p>b) Presidi-las sesións do consello e dirixi-las súas deliberacións.</p>
<p>c) Convoca-las reunións do consello segundo o previsto no artigo anterior.</p>
<p>d) Lexitimar coa súa sinatura os dictames e recomendacións emitidos polo consello.</p>
<p>e) Coidar do cumprimento deste regulamento e resolve-las dúbidas sobre a súa interpretación.</p>
<p>f) Desempeña-las funcións que lle encomende o Pleno.</p>
<p>2. O presidente poderá delegar no vicepresidente as funcións que en cada caso considere convenientes.</p>
<p>Artigo 9º</p>
<p>1. Levarase un diario de sesións, para o exclusivo uso dos membros do consello, no que se reproducirán integramente, a través de transcrición taquigráfica, tódalas intervencións, incidencias e acordos adoptados nas sesións do consello.</p>
<p>2. De cada sesión do consello levantarase acta autorizada polo secretario, que deberá leva-lo visto e prace do presidente e haberá de ser aprobada polo Pleno do consello na seguinte reunión.</p>
<p>3. Nas actas especificaranse necesariamente as persoas asistentes, a orde do día da reunión, as circunstancias do lugar e tempo en que se celebrou, os puntos principais das deliberacións, así como o contido dos acordos adoptados.</p>
<p>4. Igualmente figurará, por solicitude dos respectivos membros do consello, o voto contrario ó acordo adoptado, a súa abstención e os motivos que a xustifiquen ou o sentido do seu voto favorable. Así mesmo, calquera membro do consello ten dereito a solicita-la inclusión íntegra da súa intervención ou proposta, sempre que se achegue no acto, ou no prazo que sinale o presidente, o texto que se corresponde fielmente coa súa intervención, facéndose así constar na acta ou uníndose copia a esta.</p>
<p>5. Os membros do consello que discrepen do acordo maioritario poderán formular voto particular por escrito no prazo de corenta e oito horas, que se incorporará ó texto aprobado.</p>
<p>6. Calquera membro do consello terá dereito a que se lle expida certificación literal das actas.</p>
<p>Artigo 10º</p>
<p>1. Para a válida constitución do consello será necesaria a asistencia, polo menos, da metade dos seus membros.</p>
<p>2. Os acordos do consello nas materias a que se refire o artigo terceiro da LOFCA adoptarán a forma de recomendacións, que se elevarán ó Goberno e serán publicadas no Boletín Oficial del Estado e nos das comunidades e cidades autónomas.</p>
<p>3. Para a adopción de recomendacións os acordos tomaranse:</p>
<p>a) En primeira votación, cando así o acorden os dous tercios dos votos dos membros de dereito que integran o consello.</p>
<p>b) En segunda votación, por maioría absoluta dos votos correspondentes ó número de membros de dereito que integran o consello. Esta segunda votación efectuarase no prazo máximo de dez días en relación coa primeira.</p>
<p>Os ministros de Facenda e de Administracións Públicas disporán, en conxunto, do mesmo número de votos que posúan as comunidades e cidades autónomas que formen parte do consello, adxudicándose a cada un deles a metade dos que a estas correspondan.</p>
<p>Os representantes das comunidades e cidades autónomas disporán cada un deles dun voto.</p>
<p>Artigo 11º</p>
<p>1. O Consello elaborará unha memoria das actividades realizadas durante o exercicio anterior que haberá de ser aprobada polo Pleno dentro do primeiro semestre de cada ano.</p>
<p>2. A memoria será remitida, dentro dos trinta días seguintes á súa aprobación, ás Cortes, ó Goberno da Nación e ós consellos de Goberno das distintas comunidades e cidades autónomas.</p>
<p>Disposición adicional</p>
<p>En todo o non regulado expresamente neste regulamento será de aplicación supletoria o disposto nos artigos 22 a 27, ambos inclusive, da Lei 30/1992, de réxime xurídico das administracións públicas e do procedemento administrativo común».</p>
<p>CONSELLERÍA DA PRESIDENCIA, RELACIÓNS INSTITUCIONAIS</p>
<p>E ADMINISTRACIÓN PÚBLICA</p>

