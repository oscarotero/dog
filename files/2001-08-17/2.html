---
date: '2001-08-17'
id: D5EA
page: 11
number: 159
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 26 de xullo de 2001 pola que se establece o plan experimental de
  potenciación da aprendizaxe de linguas es-
range: Orde
url: 'https://www.xunta.gal/dog/Publicados/2001/20010817/AnuncioD5EA_gl.html'
---
<p>tranxeiras nos institutos de educación se-</p>
<p>cundaria autorizados para o efecto.</p>
<p>A Orde do 30 de abril de 1999 pola que se fixou o plan experimental de potenciación de aprendizaxe de linguas estranxeiras nos institutos de educación secundaria establece as condicións para a participación do seu alumnado e profesorado. Este plan, en consonancia coas recomendacións do Consello de Europa, pretende establecer canles de acceso maioritario ás ensinanzas de idiomas que complementen as ensinanzas de réxime xeral para que o alumnado poida acceder a bolsas, estudios posteriores e estadías noutros países da Unión Europea e, deste xeito, asegurarlle a posibilidade de mobilidade laboral. Igualmente, coa finalidade de facilitarlle ó profesorado o acceso á información ligada á súa profesión e, así mesmo, de favorece-la utilización dos recursos da tecnoloxía da comunicación, cómpre poñer ó seu alcance unha oferta de ensino das linguas estranxeiras ligada ós seus intereses de ámbito profesional e á súa condición de persoa adulta.</p>
<p>Trala súa aplicación, a experiencia acumulada permite facer unha avaliación da primeira fase do plan que aconsella a introducción de modificacións que permitan a súa mellora. En consecuencia, a presente orde ten por finalidade realizar unha nova convocatoria que, mantendo o carácter experimental do plan, permita aproximarse a unha actuación máis definitiva.</p>
<p>O Real decreto 967/1988, do 2 de setembro, ordena con carácter xeral as ensinanzas correspondentes</p>
<p>ó primeiro nivel das ensinanzas especializadas de idiomas e o Real decreto 1523/1989, do 1 de decembro, establece os contidos mínimos para estas ensinanzas.</p>
<p>Por outro lado, a Lei orgánica 1/1990, do 3 de outubro, de ordenación xeral do sistema educativo, establece, no seu artigo 50.3º, que para acceder ás ensinanzas das escolas oficiais de idiomas será requisito imprescindible ter cursado o primeiro ciclo do ensino secundario obrigatorio ou estar en posesión do título de graduado escolar, do certificado de escolaridade ou de estudios primarios.</p>
<p>No contexto das accións de fomento da aprendizaxe de linguas estranxeiras que a administración educativa está a realizar na nosa comunidade, establécese o presente plan experimental de potenciación da aprendizaxe de linguas estranxeiras nos institutos de educación secundaria que inclúe a súa adscricción ás escolas oficiais de idiomas para a impartición neles das ensinanzas correspondentes ó ciclo elemental do primeiro nivel das ensinanzas especializadas de idiomas reguladas polo Real decreto 967/1988, do 2 de setembro, como tamén a formación lingüística de alumnos de ciclos formativos e profesores.</p>
<p>En consecuencia co anteriormente exposto, e en virtude das competencias que lle son atribuídas pola normativa vixente, a Consellería de Educación e Ordenación Universitaria</p>
<p>DISPÓN:</p>
<p>Capítulo I</p>
<p>Disposicións xerais</p>
<p>Artigo 1º.-Obxecto e ámbito de aplicación.</p>
<p>1. O obxecto desta orde é establecer un plan experimental de potenciación da aprendizaxe de linguas estranxeiras a través dos institutos de educación secundaria.</p>
<p>2. Ábrese a convocatoria para a autorización destas ensinanzas nos institutos de educación secundaria que así o soliciten, de acordo co establecido no artigo 4º da presente orde.</p>
<p>3. Son ensinanzas do plan de potenciación de linguas estranxeiras as seguintes modalidades:</p>
<p>3.1. Modalidade 1: as ensinanzas correspondentes ó ciclo elemental do primeiro nivel das ensinanzas especializadas de idiomas reguladas polo Real decreto 967/1988, do 2 de setembro, e polo Real decreto 1523/1989, do 1 de decembro, que establece os contidos mínimos para estas ensinanzas. Estas cursaranse en réxime oficial e impartiranse con carácter complementario ás ensinanzas de réxime xeral. A finalidade será a de achegar estas ensinanzas ás localidades onde non haxa oferta oficial delas.</p>
<p>3.2. Modalidade 2: as ensinanzas dirixidas ó alumnado de ciclos formativos co fin de que desenvolva as capacidades comunicativas necesarias para poder optar por realiza-la formación en centros de traballo noutros países da Unión Europea e asegura-la posibilidade de mobilidade laboral que lle permita competir con outros cidadáns da Unión Europea no mundo do traballo.</p>
<p>3.3. Modalidade 3: as ensinanzas dirixidas ó profesorado para a adquisición de competencias concretas -comprensión e expresión oral e escrita- de tipo xeral ou ligadas a unha determinada especialidade profesional. Neste tipo de modalidade cabe a posibilidade de introducir diversos niveis.</p>
<p>4. As ensinanzas do presente plan experimental impartiranse durante o curso académico e cursaranse con carácter voluntario.</p>
<p>Artigo 2º.-Organización e profesorado.</p>
<p>1. Os centros ofertarán estas ensinanzas en horario que lles permita ós seus destinatarios asistir fóra do horario lectivo que estean a seguir.</p>
<p>2. O número mínimo de alumnos para constituír un grupo será de 15. Con carácter excepcional, a Dirección Xeral de Ordenación Educativa e Formación Profesional poderá autoriza-la formación de grupos cun número menor de alumnos.</p>
<p>3. Estas ensinanzas poderán ser impartidas unicamente polo profesorado de idiomas con destino definitivo no centro.</p>
<p>4. Dado o carácter experimental do plan de potenciación, a súa posta en marcha non suporá en ningún momento incremento do cadro de persoal do centro.</p>
<p>5. As programacións didácticas dos departamentos de linguas estranxeiras incluirán, se é o caso, estas ofertas, no marco do establecido na normativa que define as distintas ensinanzas. As programacións didácticas das ensinanzas correspondentes ó ciclo elemental do primeiro nivel das ensinanzas especializadas de idiomas serán as establecidas polo correspondente departamento da escola oficial de idiomas á que estea adscrito o centro. En todo caso, estas programacións didácticas deberán aterse ó establecido no Real decreto 1523/1989, do 1 de decembro, polo que se aproban os contidos mínimos do primeiro nivel das ensinanzas especializadas de idiomas estranxeiros.</p>
<p>6. A coordinación das ensinanzas establecidas no plan experimental definido na presente orde, en cumprimento co disposto no artigo 75 do Decreto 324/1996, do 26 de xullo, recaerá no xefe ou xefa do departamento correspondente de linguas estranxeiras do instituto de educación secundaria no que se impartan.</p>
<p>Artigo 3º.-Calendario.</p>
<p>As clases para as tres modalidades seguirán o calendario escolar establecido para ás ensinanzas de réxime xeral.</p>
<p>Artigo 4º.-Autorización.</p>
<p>1. Os institutos de educación secundaria que estean interesados en impartir estas ensinanzas presentarán a súa solicitude na correspondente delegación provincial da Consellería de Educación e Ordenación Universitaria antes do 30 de xuño, indicando o tipo de ensinanzas que pretenden ofertar de entre as que se sinalan no artigo 1º desta orde, así como o número de alumnos pre-inscritos por curso e nivel. Os centros de nova autorización na modalidade 1 só poderán imparti-lo 1º curso do ciclo elemental.</p>
<p>2. A delegación provincial remitirá as solicitudes á Dirección Xeral de Ordenación Educativa e Formación Profesional, acompañadas do informe da inspección educativa, antes do 10 de xullo. No mesmo farase consta-la dispoñibilidade horaria do profesorado que vai imparti-la modalidade.</p>
<p>3. Tanto os centros de nova solicitude como os que xa están a participar no plan e non teñan o número mínimo de alumnos establecido no artigo 2º, deben cursa-la pertinente solicitude de autorización ante a Dirección Xeral de Ordenación Educativa e Formación Profesional. Sen este requisito non se reconocerá a participación no plan.</p>
<p>4. Correspóndelle á Dirección Xeral de Ordenación Educativa e Formación Profesional a autorización, antes do 31 de xullo, da impartición destas ensinanzas nos institutos de educación secundaria considerando a dispoñibilidade horaria do profesorado e os recursos existentes no centro e na localidade.</p>
<p>5. Os servicios provinciais da inspección educativa remitirán á Dirección Xeral de Ordenación Educativa e Formación Profesional, antes do 31 de outubro, a relación de centros que estea a participar nas distintas modalidades, facendo consta-lo número de alumnos por grupo, curso, idioma e nivel.</p>
<p>Capítulo II</p>
<p>Modalidade 1: ensinanzas de réxime especial correspondentes ó ciclo elemental impartidas polas escolas oficiais de idiomas</p>
<p>Artigo 5º.-Acceso.</p>
<p>Poderán cursar estas ensinanzas os alumnos e alumnas que estean matriculados no segundo ciclo da educación secundaria obrigatoria, bacharelato ou formación profesional específica. O alumnado que</p>
<p>non estivera matriculado previamente nestas ensinanzas de réxime especial de idiomas poderá acceder a 2º ou 3º curso do ciclo elemental tras supera-la proba oficial de nivel das escolas oficiais de idiomas.</p>
<p>Artigo 6º.-Matrícula.</p>
<p>1. A matrícula para cursa-las ensinanzas establecidas na presente orde realizarase nos institutos de educación secundaria nos que se vaian impartir. Estes centros serán considerados adscritos á escola oficial de idiomas que por criterios de proximidade xeográfica lles corresponda e, xa que logo, os seus alumnos estarán matriculados e recibirán as certificacións oficiais de dita escola.</p>
<p>2. A preinscrición para a modalidade 1 realizarase do 15 ó 30 de xuño e a matrícula formalizarase do 1 ó 14 de setembro, debendo xunta-la documentación que se determine para o efecto e, se é o caso, o xustificante do pagamento das taxas que correspondan.</p>
<p>3. Os institutos de educación secundaria remitiranlle á escola oficial de idiomas a que estean adscritos, non máis tarde do 20 de setembro, a documentación dos alumnos que se matriculen nas ensinanzas do ciclo elemental das ensinanzas especializadas de idiomas, xuntando unha certificación da dirección de que os alumnos cumpren os requisitos.</p>
<p>Artigo 7º.-Distribución horaria.</p>
<p>Estas ensinanzas, concebidas como complementarias das de réxime xeral, terán unha asignación horaria de tres horas lectivas semanais para o 1º curso do ciclo elemental e de catro para o 2º e 3º curso.</p>
<p>Artigo 8º.-Memoria.</p>
<p>1. Os centros que estean a participar na modalidade 1 deberán remitir á Dirección Xeral de Ordenación Educativa e Formación Profesional, antes do 30 de xuño, unha memoria final.</p>
<p>2. A devandita memoria deberá recoller alomenos os seguintes epígrafes: resultado da avaliación continua (número de alumnos e alumnas presentados ás probas parciais e finais, porcentaxe de aprobados e cualificacións obtidas, calendario e lugar de realización das probas finais); coordinación entre a escola oficial de idiomas e o instituto de educación secundaria adscrito. Deberá leva-lo visto e prace do xefe/a de departamento. Así mesmo, deberase xunta-la relación dos desprazamentos, coas correspondentes datas e horas de comenzo e remate, que o profesorado realizou a outro centro ou á escola oficial de idiomas para as reunións de coordinación ou probas finais, xunto coa folla oficial de datos de axudas de custo debidamente cubertas en tódolos seus epígrafes.</p>
<p>3. Igualmente, tralas probas de setembro deberá remitirse memoria dos exames finais e relación de desprazamentos. En ámbolos dous casos, xuño e setembro, deberá consta-lo visto e prace da dirección do centro.</p>
<p>Artigo 9º.-Avaliación e acreditación.</p>
<p>1. O profesorado que imparta estas ensinanzas realizará unha avaliación continua do proceso de aprendizaxe dos alumnos.</p>
<p>2. Para os alumnos e alumnas que, ó abeiro da presente orde, cursen as ensinanzas do ciclo elemental das ensinanzas especializadas de idiomas, convocaranse ó remate de cada curso, nas condicións que se determine, probas finais tanto orais como escritas. Estas probas serán avaliadas conxuntamente por un profesor de educación secundaria e un profesor da escola oficial de idiomas que corresponda. A cualificación final destes alumnos deberá incluír tanto o resultado obtido na proba final como o no proceso de avaliación continua ó longo do curso.</p>
<p>3. Ós alumnos e alumnas que superen o ciclo elemental das ensinanzas especializadas de idiomas, a escola oficial de idiomas que corresponda expedirálle-la correspondente certificación académica da que se deixará constancia no seu expediente, de acordo co establecido no Real decreto 967/1988, do 2 de setembro.</p>
<p>Capítulo III</p>
<p>Modalidade 2: ensinanzas de idiomas dirixidas ó alumnado de ciclos formativos</p>
<p>Artigo 10º.-Acceso.</p>
<p>Terán acceso a estas ensinanzas tódolos alumnos que estean cursando un ciclo formativo. Os alumnos que poden acceder poden ser non só do propio centro senón tamén doutros.</p>
<p>Artigo 11º.-Inscrición.</p>
<p>As inscricións para esta modalidade deberán efectuarse no centro que estea a imparti-la devandita modalidade, na primeira quincena de setembro. No caso dos alumnos procedentes doutros centros, deberán xuntar unha certificación expedida polo seu centro conforme cumpren o requisito establecido no artigo anterior.</p>
<p>Artigo 12º-Distribución horaria.</p>
<p>Ás ensinanzas correspondentes a esta modalidade, concibidas como complementarias das ensinanzas de réxime xeral, corresponderálle-lo seguinte horario:</p>
<p>1. Dous períodos lectivos semanais para o alumnado que curse un ciclo formativo que inclúa algún módulo de lingua estranxeira.</p>
<p>2. Tres períodos lectivos semanais para o alumnado que curse un ciclo formativo que non inclúa algún módulo de lingua estranxeira.</p>
<p>Artigo 13º.-Memoria.</p>
<p>1. Os centros que estean a participar nesta modalidade deberán remitir á Dirección Xeral de Ordenación Educativa e Formación Profesional, antes do 30 de xuño, unha memoria final.</p>
<p>2. Dita memoria final deberá recolle-los seguintes apartados: programa levado a cabo, obxectivos acadados, actas de asistencia e acta final na que se faga consta-la modalidade, o idioma e o nivel coas cualificacións de apto ou non apto e o DNI dos asistentes. Na devandita acta deberá figura-lo visto e o prace do director.</p>
<p>Artigo 14º.-Avaliación e acreditación.</p>
<p>1. O alumnado que ó final do curso obteña puntuación positiva recibirá unha acreditación expedida polo centro educativo de ter realizado un curso académico no idioma e no nivel de coñecementos correspondente, de acordo co que se especifique na acta de avaliación final.</p>
<p>Capítulo III</p>
<p>Modalidade 3: as ensinanzas de linguas</p>
<p>estranxeiras dirixidas ó profesorado</p>
<p>Artigo 15º.- Acceso.</p>
<p>Estas ensinanzas están destinadas ó profesorado de centros educativos sostidos con fondos públicos. Poden acceder non só os profesores do propio centro senón tamén doutros.</p>
<p>Artigo 16º.-Inscrición.</p>
<p>As inscricións para esta modalidade deberán efectuarse no centro que impartirá as ensinanzas, na primeira quincena de setembro. No caso dos profesores que pertenzan a outros centros, deberán xuntar unha certificación, expedida polo seu centro, conforme se cumpre o requisito establecido no artigo anterior.</p>
<p>Artigo 17º.-Distribución horaria.</p>
<p>Estas ensinanzas terán unha asignación horaria de dous períodos lectivos semanais.</p>
<p>Artigo 18º.-Memoria.</p>
<p>1. Os centros que estean a participar na modalidade 3 deberán remitir á Dirección Xeral de Ordenación Educativa e Formación Profesional, antes do 30 de xuño, unha memoria final .</p>
<p>2. Esta memoria final deberá recolle-los seguintes epígrafes: programa levado a cabo, obxectivos acadados, actas de asistencia e acta final na que se faga constar a modalidade, o idioma e o nivel coas cualificacións. Na devandita acta deberá figura-lo visto e o prace do director.</p>
<p>Artigo 19º.-Avaliación e certificación.</p>
<p>1. O profesorado que obteña avaliación positiva recibirá unha certificación de 50 horas de formación permanente no idioma e o nivel de coñecementos que corresponda. A devandita certificación será expedida pola Dirección Xeral de Ordenación Educativa e Formación Profesional á vista das actas presentadas polos centros. Establecerase un sistema de comprobación da asistencia, que será obrigatoria nun 85% da duración total destas ensinanzas.</p>
<p>Disposiciones transitorias</p>
<p>Primeira.-De forma excepcional, no curso 2001-2002 no referente o artigo 6º non será obrigatorio ter feita a pre-inscrición no mes de xuño. A matrícula para a modalidade 1 realizarase na segunda quincena do mes de setembro, xunta-la documentación que se determine para o efecto e, se é o caso, o xustificante do pagamento das taxas que correspondan.</p>
<p>Segunda.-Os directores dos centros de educación secundaria remitiranlle á escola oficial de idiomas á que estean adscritos, non máis tarde do 15 de outubro, a documentación dos alumnos que se matriculen nas ensinanzas do ciclo elemental das ensinanzas especializadas de idiomas, xuntando unha certificación de que os alumnos cumpren os requisitos.</p>
<p>Terceira.-De forma excepcional no curso 2001-2002 no referente ós artigos 11º e 16º as inscricións para as modalidades 2 e 3 realizarase na segunda quincena de setembro.</p>
<p>Disposición derrogatoria</p>
<p>Única.-Queda derrogada a Orde do 30 de abril de 1999 (DOG do 3 de xuño), pola que se establece o plan experimental de potenciación da aprendizaxe de linguas estranxeiras nos institutos de educación secundaria autorizados para o efecto.</p>
<p>Disposicións derradeiras</p>
<p>Primeira.-Autorízase a Dirección Xeral de Ordenación Educativa e Formación Profesional e a Dirección Xeral de Centros e Inspección Educativa para dictar cantas normas sexan oportunas para o desenvolvemento da presente orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 26 de xullo de 2001.</p>
<p>Celso Currás Fernández</p>
<p>Conselleiro de Educación e Ordenación Universitaria</p>

