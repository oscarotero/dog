---
date: '2017-06-20'
id: G0424-120617-0004
page: 30055
number: 116
agency: 'Consellería de Economía, Emprego e Industria'
section: III. Outras disposicións.
title: >-
  ORDE do 22 de maio de 2017 pola que se modifica un dos ficheiros creados na
  Orde do 14 de outubro de 2011 pola que se regulan os ficheiros de datos de
  carácter persoal existentes no organismo autónomo Instituto Galego de
  Seguridade e Saúde Laboral.
range: Orde
url: >-
  https://www.xunta.gal/dog/Publicados/2017/20170620/AnuncioG0424-120617-0004_gl.html
---
<p>A Lei orgánica 15/1999, do 13 de decembro, de protección de datos de carácter persoal (BOE núm. 298, do 14 de decembro), regula o tratamento de datos de carácter persoal rexistrados en soportes físicos, que os faga susceptibles de tratamento, así como toda modalidade de uso posterior destes datos polos sectores público e privado. A finalidade desta regulación é garantir e protexer as liberdades públicas e os dereitos fundamentais das persoas físicas, e especialmente a súa honra e intimidade persoal e familiar.</p>
    <p>No artigo 20 da dita lei disponse que a creación, modificación ou supresión dos ficheiros das administracións públicas só poderá facerse por medio de disposición xeral publicada no BOE ou diario oficial correspondente, e establece no seu punto segundo as indicacións concretas que deben constar nas disposicións de creación e modificación daqueles.</p>
    <p>Para dar cumprimento a este precepto publicouse a Orde do 14 de outubro de 2011 pola que se regulan os ficheiros de datos de carácter persoal existentes no organismo autónomo Instituto Galego de Seguridade e Saúde Laboral. A evolución da actividade administrativa fai necesaria a modificación do ficheiro que se detalla no anexo da presente orde, o que obriga, conforme a citada Lei orgánica 15/1999, do 13 de decembro, de protección de datos de carácter persoal, á modificación da Orde do 14 de outubro de 2011.</p>
    <p>En consecuencia, e en virtude das facultades que me confire o artigo 34.6 da Lei 1/1983, do 22 de febreiro, reguladora da Xunta e da súa Presidencia, modificada parcialmente pola Lei 11/1988, do 20 de outubro,</p>
    <h2>DISPOÑO:</h2>
    <p>Artigo 1. Obxecto</p>
    <p>Mediante esta orde da Consellería de Economía, Emprego e Industria modifícase o ficheiro de datos de carácter persoal pertencente ao Instituto Galego de Seguridade e Saúde Laboral (Issga) «Relacións informativas coa cidadanía e entidades», segundo se especifica no anexo.</p>
    <p>Artigo 2. Contido</p>
    <p>A información exixida no artigo 20.2 da Lei orgánica 15/1999, do 13 de decembro, de protección de datos de carácter persoal, e no artigo 54 do seu regulamento asociado, o Real decreto 1720/2007, do 21 de decembro, para as disposicións de creación de ficheiros, está contida no anexo desta orde.</p>
    <p>Artigo 3. Finalidade e uso dos ficheiros</p>
    <p>Os datos de carácter persoal, incluídos no ficheiro do Instituto Galego de Seguridade e Saúde Laboral modificado por esta orde, só serán utilizados para os fins expresamente previstos e declarados no anexo e polo persoal debidamente autorizado.</p>
    <p>Artigo 4. Cesión de datos</p>
    <p>Os datos só poderán ser cedidos nos supostos expresamente previstos pola lei e nos declarados no anexo. No suposto de cesión de datos ás administracións públicas haberá que aterse ao disposto na normativa vixente respecto a esta materia.</p>
    <p>Artigo 5. Órgano responsable dos ficheiros</p>
    <p>A responsabilidade sobre o ficheiro modificado por esta orde correspóndelle ao Instituto Galego de Seguridade e Saúde Laboral.</p>
    <p>Artigo 6. Nivel de protección e medidas de seguridade</p>
    <p>O ficheiro modificado por esta orde está clasificado atendendo ao disposto no artigo 80 e seguintes do Real decreto 1720/2007, do 21 de decembro. No anexo I aparece a clasificación (nivel básico, medio ou alto) do dito ficheiro.</p>
    <p>A persoa titular do órgano responsable deste ficheiro adoptará as medidas técnicas, de xestión e organización que sexan necesarias para asegurar a confidencialidade e integridade dos datos, así como as conducentes a facer efectivas as garantías, obrigas e dereitos recoñecidos na Lei orgánica 15/1999 e nas súas normas de desenvolvemento.</p>
    <p>Disposición derradeira</p>
    <p>Esta orde entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 22 de maio de 2017</p>
    <footer><p>Francisco José Conde López<br>Conselleiro de Economía, Emprego e Industria</p></footer>
    <h2>ANEXO<br>Modificación dun ficheiro responsabilidade do Instituto Galego de Seguridade e Saúde Laboral</h2>
    <table>
     <tbody>
      <tr>
       <td>Denominación do ficheiro</td>
       <td>Relacións informativas coa cidadanía e entidades.</td>
      </tr>
      <tr>
       <td>Descrición da súa finalidade e usos previstos</td>
       <td>Xestión das relacións informativas coa cidadanía e entidades.</td>
      </tr>
      <tr>
       <td>Colectivos sobre os cales se pretende obter datos ou que resulten obrigados a subministralos</td>
       <td>Cidadanía e residentes e quen exerza a representación de entidades que manteñen relacións informativas co Issga.</td>
      </tr>
      <tr>
       <td>Procedemento de recollida de datos</td>
       <td>Formularios en papel e electrónicos.</td>
      </tr>
      <tr>
       <td>Procedencia dos datos</td>
       <td>A propia persoa interesada ou quen exerza a súa representación legal.
        Entidades privadas.</td>
      </tr>
      <tr>
       <td>Estrutura básica do ficheiro
        Tipos de datos de carácter persoal (Categorías de datos)</td>
       <td>Datos especialmente protexidos: saúde.
        Datos de carácter identificativo: DNI/NIF, nome e apelidos, teléfono, teléfono móbil, enderezo, enderezo electrónico, sinatura.
        Núm. SS/Mutualidade.
        Datos de carácter persoal.
        Datos económicos, financeiros e de seguros.
        Datos de circunstancias sociais.
        Datos académicos e profesionais.
        Datos de detalle de emprego.</td>
      </tr>
      <tr>
       <td>Sistema de tratamento</td>
       <td>Mixto.</td>
      </tr>
      <tr>
       <td>Comunicacións ou cesións de datos</td>
       <td>Consellería de Sanidade da Xunta de Galicia e Servizo Galego de Saúde (Sergas) para a facturación a terceiros no marco do Programa de detección de terceiros obrigados ao pagamento na asistencia sanitaria dispensada no Servizo Público de Saúde.</td>
      </tr>
      <tr>
       <td>Transferencias internacionais de datos a terceiros países</td>
       <td>Non están previstas.</td>
      </tr>
      <tr>
       <td>Órgano responsable do ficheiro</td>
       <td>Instituto Galego de Seguridade e Saúde Laboral.</td>
      </tr>
      <tr>
       <td>Servizos ou unidades ante os cales poden exercer os dereitos de acceso, rectificación, cancelación e oposición</td>
       <td>Instituto Galego de Seguridade e Saúde Laboral.
        Casa da Parra. Praza da Quintana, s/n.
        15704 Santiago de Compostela.</td>
      </tr>
      <tr>
       <td>Nivel do ficheiro</td>
       <td>Alto.</td>
      </tr>
     </tbody>
    </table>

