---
date: '2000-06-07'
id: B51A
page: 8778
number: 110
agency: CONCELLO DE OLEIROS
section: VI. ANUNCIOS
title: XIX Edición do Premio de novela longa Eduardo Blanco Amor.
range: XIX
url: 'https://www.xunta.gal/dog/Publicados/2000/20000607/AnuncioB51A_gl.html'
---
<p>Organizado este ano 2000 polo Concello de Oleiros (A Coruña).</p>
<p>Primeira.-O premio está dotado coa cantidade de dous millóns de pesetas.</p>
<p>Segunda.-Poderán participar nel tódolos autores de calquera nacionalidade que presenten unha ou varias obras escritas en lingua galega na normativa oficial.</p>
<p>Terceira.-As novelas terán unha extensión mínima de 150 folios mecanografados por unha cara e a dous espacios.</p>
<p>Cuarta.-As obras enviaranse por correo, sen remite e baixo o lema, ó Concello de Oleiros. Fundación Municipal de Cultura. Praza de Galicia, 1. 15173 Oleiros (A Coruña), coa indicación no sobre Premio de novela longa Eduardo Blanco Amor. En sobre adxunto, pechado e baixo o mesmo lema, indicaranse o nome e enderezo do autor ou autora. De cada obra remitiranse cinco copias.</p>
<p>Quinta.-As obras presentadas terán que ser inéditas.</p>
<p>Sexta.-O prazo de admisión dos orixinais rematará o día 30 de xullo de 2000. O dictame darase a coñecer no mes de setembro, en xuntanza que se celebrará na Casa da Cultura de Oleiros-Casa Charry.</p>
<p>Sétima.-A concesión do premio non implicará cesión dos dereitos de propiedade sobre a obra premiada. As obras non premiadas seranlles devoltas ós autores que o soliciten, no prazo dun mes contado desde o día do veredicto.</p>
<p>Oitava.-A entrega do premio terá lugar no mes de decembro nun acto público no que se tentará a difusión da novela gañadora.</p>
<p>Novena.-O premio poderá quedar deserto de non existiren obras de calidade ó xuízo do xurado. Neste caso o importe do premio destinarase a divulga-la obra de Eduardo Blanco Amor entre as escolas e os centros culturais de Galicia.</p>
<p>Décima.-O feito de concorreren a este premio presupón que os autores aceptan as súas bases.</p>
<p>Décimo primeira.-O xurado do premio, nomeado nesta ocasión polo Concello de Oleiros, estará composto por cinco membros que deberán ser escritores ou críticos literarios da literatura galega.</p>
<p>Décimo segunda.-O xurado fará públicas as razóns nas que se fundou para a concesión do premio.</p>
<p>Oleiros, maio 2000.</p>
<p>Fernando A. Pico Eiroa</p>
<p>Ponente de Cultura, Ensino, Deportes, Formación,</p>
<p>Emprego e Xuventude</p>

