---
date: '2000-06-07'
id: B47A
page: 8734
number: 110
agency: 'CONSELLERÍA DE AGRICULTURA, GANDERÍA E POLÍTICA AGROALIMENTARIA'
section: III. OUTRAS DISPOSICIÓNS
title: >-
  Orde do 26 de maio de 2000 pola que se establecen axudas ós investimentos de
  mellora da transformación e comercialización de productos agrarios.
range: Orde
url: 'https://www.xunta.gal/dog/Publicados/2000/20000607/AnuncioB47A_gl.html'
---
<p>A orde da Consellería de Agricultura, Gandería e Política Agroalimentaria do 8 de setembro de 1995, modificada pola Orde do 11 de maio de 1998, regula para o período 1994-1999 no ámbito desta Comunidade Autónoma o procedemento de xestión das axudas establecidas no Regulamento (CEE) 951/1997, así como no Real decreto 633/1995, do 21 de abril. O importante volume de peticións de axuda recibidas nos últimos anos supera amplamente as dispoñibilidades orzamentarias establecidas, polo que se considera necesario establecer axudas adicionais para os investimentos considerados como prioritarios.</p>
<p>En consecuencia, e de acordo co disposto no artigo 30.I.3º do Estatuto de autonomía de Galicia, e no uso das competencias que me confire a Lei 1/1983, do 22 de febreiro, reguladora da Xunta e do seu presidente, e demais normativa de aplicación,</p>
<p>DISPOÑO:</p>
<p>Artigo 1º.-Obxecto.</p>
<p>O obxecto desta orde é establecer e regula-la concesión de axudas financiadas con fondos propios, a investimentos en instalacións de transformación e comercialización de productos agrarios, incluídos en peticións de axuda presentadas ó abeiro da Orde do 8 de setembro de 1995, que regula o subprograma operativo 1994-1999 de melloras das condicións de transformación e comercialización de productos agrarios.</p>
<p>Artigo 2º.-Investimentos subvencionables, requisitos.</p>
<p>Consideraranse subvencionables os investimentos que estean incluídos en peticións de axuda presentadas ó amparo da Orde do 8 de setembro de 1995 e modificacións posteriores, sobre o procedemento de xestión das axudas comunitarias relativas á mellora das condicións de transformación e comercialización de productos agrarios.</p>
<p>Artigo 3º</p>
<p>Os investimentos subvencionados deberán estar finalizados e pagados con data límite 30 de setembro de 2000, salvo que se estableza outra data na resolución de concesión.</p>
<p>Artigo 4º.-Modalidade das axudas.</p>
<p>As axudas terán a natureza de subvencións de capital, e serán compatibles con calquera outra ata un límite do 52% no caso de agrupacións de productores agrarios (APAS), o 49,5% no caso de cooperativas e sociedades agrarias de transformación e o 47% nos restantes casos. Deste límite exclúense as axudas ó tipo de xuro de créditos.</p>
<p>Artigo 5º.-Solicitudes.</p>
<p>1. As solicitudes de axuda, dirixidas ó conselleiro de Agricultura, Gandería e Política Agroalimentaria, presentaranse, por duplicado, no modelo que figura no anexo I, prioritariamente nos servicios provinciais de industrialización agroalimentaria, sen prexuízo do disposto no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>2. Xunto coa solicitude de axuda, o peticionario deberá presenta-la seguinte documentación complementaria:</p>
<p>1) Breve memoria explicativa dos investimentos previstos, onde se indiquen os seus obxetivos, cuantificación económica acreditada con facturas proforma ou definitivas, e prazos de finalización e pagamento.</p>
<p>2) Declaración sobre outras axudas solicitadas e/ou concedidas para o mesmo fin.</p>
<p>3. Para a selección das solicitudes que se vaian aprobar, así como para establece-las porcentaxes de subvención que se vaian conceder, a Consellería de Agricultura, Gandería e Política Agroalimentaria terá en conta os criterios de valoración establecidos no artigo 5 da Orde do 8 de setembro de 1995 e modificacións posteriores.</p>
<p>4. A Consellería de Agricultura, Gandería e Política Agroalimentaria resolverá as peticións presentadas en función dos criterios sinalados no punto anterior e as dispoñibilidades orzamentarias. Se non se notificase a resolución no prazo de 6 meses desde a publicación desta orde, entenderase desestimada a axuda solicitada.</p>
<p>Artigo 6º.-Pagamento das axudas.</p>
<p>As solicitudes de pagamento presentaranse prioritariamente nos servicios provinciais de industrias agroalimentarias, xunto coa seguinte documentación por duplicado:</p>
<p>1. Lista de xustificantes segundo o modelo que figura no anexo II, debidamente cuberta, xunto coas facturas orixinais sobre as que se realizará a toma de razón, e das que se entregará ademais unha fotocopia. As facturas deberán estar acompañadas dos xustificantes do seu pagamento efectivo, dos que se entregarán ademais unha fotocopia.</p>
<p>2. Acreditación formal actualizada de estar ó día nas súas obrigas tributarias (Ministerio de Economía e Facenda) e fronte á Seguridade Social, así como de non ter débedas pendentes de pagamento coa Administración pública da Comunidade Autónoma (Consellería de Economía e Facenda).</p>
<p>3. Fotocopia do NIF e certificado bancario da titularidade da conta bancaria onde se solicita que se ingre</p>
<p>se a subvención, xunto coa ficha de domiciliación de pagamentos correspondente.</p>
<p>4. Calquera outra que se sinale expresamente na resolución de concesión.</p>
<p>Artigo 7º.-Revogación de axudas.</p>
<p>As axudas poderán revogarse nos seguintes casos:</p>
<p>a) Por renuncia expresa do beneficiario á totalidade da axuda.</p>
<p>b) Por non presentar nos prazos sinalados a documentación requirida.</p>
<p>c) Por calquera outra causa que modifique os investimentos inicialmente aprobados e non estea comunicada e aceptada pola consellería.</p>
<p>Artigo 8º.-Seguimento e control.</p>
<p>O beneficiario da axuda estará obrigado a facilita-la información que lle sexa requirida pola Intervención Xeral da Comunidade Autónona, o Tribunal de Contas e o Consello de Contas, no exercicio das súas funcións de fiscalización e control do destino das axudas. Toda alteración das condicións tidas en conta para a concesión da subvención, e, en todo caso a obtención concorrente de subvencións ou axudas outorgadas por outras administracións ou entes públicos ou privados, nacionais ou internacionais, poderá dar lugar á modificación da resolución de concesión.</p>
<p>Artigo 9º.-Prazo de presentación de solicitudes.</p>
<p>O prazo de presentación de solicitudes rematará o 24 de xuño de 2000.</p>
<p>Artigo 10º.-Financiamento.</p>
<p>O pagamento das axudas efectuarase con cargo ós conceptos orzamentarios 09.04.615 A.770.0, dotado inicialmente con 50.000.000 de ptas.; 09.04.713 A.770.0, dotado inicialmente con 123.900.000 ptas.; 09.04.713 A.771.0, dotado inicialmente con 270.000.000 de ptas.; e 09.04.714 A.770.0, dotado inicialmente con 50.000.000 de ptas., así como con cargo ós remanentes adicionais que puidesen existir nos mesmos conceptos.</p>
<p>Artigo 11º.-Réxime de recursos.</p>
<p>A convocatoria destas axudas, as súas bases e todos cantos actos administrativos deriven dela, poderán ser impugnadas polos interesados nos casos e na forma establecidas na Lei 30/1992, do 26 de novembro, de réxime xurídico das administracións públicas e do procedemento administrativo común, modificadas pola Lei 4/1999, do 13 de xaneiro.</p>
<p>Disposicións derradeiras</p>
<p>Primeira.-Facúltase o director xeral de Industrias e Alimentación para dicta-las disposicións que considere oportunas para o desenvolvemento de esta orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 26 de maio de 2000.</p>
<p>Cástor Gago Álvarez</p>
<p>Conselleiro de Agricultura, Gandería e Política</p>
<p>Agroalimentaria</p>

