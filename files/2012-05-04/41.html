---
date: '2012-05-04'
id: CA04-160412-0001
page: 16759
number: 85
agency: Consellería de Economía e Industria
section: VI. Anuncios. a) Administración autonómica.
title: >-
  RESOLUCIÓN do 10 de abril de 2012, da Xefatura Territorial de Pontevedra, de
  declaración, en concreto, de utilidade pública e necesidade da urxente
  ocupación que leva implícita da instalación eléctrica L.M.T., C.T. e R.B.T.
  Sobral, no concello de Pontevedra, a cal conta con autorización administrativa
  e aprobación do proxecto de execución do 28.12.2007 (expediente IN407A
  2007/503-4).
range: Resolución
url: >-
  https://www.xunta.gal/dog/Publicados/2012/20120504/AnuncioCA04-160412-0001_gl.html
---
<p>Visto o expediente para outorgamento de declaración, en concreto, de utilidade pública e a necesidade da urxente ocupación que leva implícita, das instalacións eléctricas que a continuación se describen:</p>
    <p>Solicitante: Unión Fenosa Distribución, S.A.</p>
    <p>Domicilio social: travesía de Vigo 204, 36207 Vigo.</p>
    <p>Denominación: L.M.T., C.T. e R.B.T. Sobral.</p>
    <p>Situación: Pontevedra.</p>
    <p>Características técnicas: L.M.T. subterránea a 20 kV con condutor tipo R.H.Z. de 231 metros de lonxitude, con orixe no apoio proxectado HVH-1000/15 n.º 16 da L.M.T. MUR811 (Bora 11) e final no C.T. proxectado. Centro de transformación de 160 kVA, R.T. 20 kV/400-230 V, situado en Sobral, Xeve, Pontevedra. Retensado dos vans da L.M.T. MUR811 (Bora 11) entre os apoios n.º 15 e 17. Catro redes de BT, dúas aéreas e dúas subterráneas, de 654, 885, 21 e 472 metros de lonxitude respectivamente.</p>
    <p>Realizouse o trámite de información pública inserindo anuncios no DOG do 17 de marzo de 2011, no BOP do 18 de marzo de 2011, no xornal <em>La Voz de Galicia </em>do 18 de marzo de 2011 e no taboleiro de anuncios do concello de Pontevedra. </p>
    <p>Durante o mencionado trámite, con data do 5 de abril de 2011, teñen entrada nesta xefatura territorial as alegacións presentadas por Enrique Casalderrey Rivas, con DNI 44079256-D, que expón no seu escrito que actúa en representación de José Manuel Sanmartín Hermida, titular do predio n.º 2 da relación de bens e dereitos afectados, e indica o seguinte:</p>
    <p>Que o titular do predio non está de acordo coa afección de 4 m2 para o primeiro apoio, posto que o predio está pechado cun muro de cachotería e quedaría seriamente afectado. </p>
    <p>Que están de acordo en que se realicen todas as obras necesarias sempre que se fagan fóra da propiedade, polo que propoñen como posible solución desprazar o poste existente, xa que está moi próximo, ao límite da propiedade.</p>
    <p>Nun escrito, con data de rexistro de entrada do 29 de xullo de 2011, a empresa distribuidora Unión Fenosa Distribución, S.A. responde ás alegacións indicando:</p>
    <p>Que se puxeron en contacto coa persoa indicada no escrito de alegacións de Enrique Casalderrey e que se desprazaron ao predio e lle indicaron as posibles afeccións e, tras varias conversas telefónicas, non obtiveron ningunha resposta clara ata o día 21 de xullo de 2011, data en que se lles confirma que o afectado non acepta ningún acordo, polo cal solicitan que se continúe co trámite expropiatorio. </p>
    <p>Vistas as alegacións, a contestación dada por Unión Fenosa Distribución, S.A., e os feitos acaecidos, resulta o seguinte:</p>
    <p>Primeiro. A utilidade pública das instalacións eléctricas de distribución, para os efectos de expropiación dos bens e dereitos necesarios para o seu establecemento e da imposición e exercicio da servidume de paso, está recoñecida no artigo 52.1 da Lei do sector eléctrico. </p>
    <p>Segundo. A necesidade da instalación queda xustificada xa que existe reclamación por incumprimento da calidade da subministración de electricidade e, segundo o artigo 105.1 e 105.5 do Real decreto 1955/2000, é responsabilidade do distribuidor restablecer a calidade coas medidas oportunas e, de acordo co artigo 2.2 da Lei do sector eléctrico, os servizos de subministración eléctrica (tanto en transporte como en distribución) teñen a consideración de servizo esencial. </p>
    <p>Terceiro. De acordo co artigo 57 da Lei do sector eléctrico e o artigo 161 do Real decreto 1955/2000, do 1 de decembro, en que se recollen as limitacións á constitución de servidumes de paso, establece no seu punto 1 que non se poderá impoñer servidume de paso para as liñas de alta tensión sobre edificios, os seus patios, currais, centros escolares, campos deportivos e xardíns e hortas, tamén pechados, anexos a vivendas que xa existan ao tempo de iniciarse o expediente de solicitude de declaración de utilidade pública, sempre que a extensión das hortas e xardíns sexa inferior a media hectárea. No caso que nos ocupa, o predio non está anexo a ningunha vivenda, polo que non se inclúe dentro das limitacións recollidas no artigo 161. </p>
    <p>Cuarto. En ningún momento da tramitación Enrique Casalderrey acreditou a representación do afectado nin que o interlocutor que mantivo conversas con Unión Fenosa Distribución, S.A. fora José Manuel Sanmartín Hermida. </p>
    <p>En consecuencia, cumpridos os trámites ordenados na Lei 54/1997, do 27 de novembro, do sector eléctrico e nos capítulos II e V do título VII do Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica, esta xefatura territorial</p>
    <h2>RESOLVE:</h2>
    <p>Declarar, en concreto, a utilidade pública da instalación e a necesidade da urxente ocupación que leva implícita dos bens afectados.</p>
    <p>Esta declaración outórgase sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para a realización das obras da instalación.</p>
    <p>O prazo de posta en marcha da instalación, de acordo co artigo 131 do R.D. 1955/2000, será de 14 meses a partir da recepción da presente resolución. Para efectos da posible solicitude de prórroga, o peticionario deberá ter en conta o disposto no capítulo IV do Decreto 1775/1967, do 22 de xullo.</p>
    <p>Contra a presente resolución poderá interpoñer recurso de alzada ante o conselleiro de Economía e Industria no prazo dun mes contado a partir de día seguinte ao da notificación desta resolución; tamén poderá interpoñer calquera outro recurso que estime pertinente ao seu dereito.</p>
    <p>Pontevedra, 10 de abril de 2012.</p>
    <footer><p>Ignacio Rial Santomé<br>Xefe territorial de Pontevedra</p></footer>

