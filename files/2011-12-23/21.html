---
date: '2011-12-23'
id: CA04-071111-8350
page: 37970
number: 244
agency: Consellería de Economía e Industria
section: VI. Anuncios. a) Administración autonómica.
title: >-
  RESOLUCIÓN do 24 de outubro de 2011, da Dirección Xeral de Industria, Enerxía
  e Minas, pola que se ordena a publicación, no Diario Oficial de Galicia, do
  Acordo do Consello da Xunta de Galicia do 13 de outubro de 2011, polo que se
  aproba definitivamente o proxecto sectorial de incidencia supramunicipal
  denominado Parque Eólico Pedrarrubia, así como das disposicións normativas
  contidas no devandito proxecto.
range: Resolución
url: >-
  https://www.xunta.gal/dog/Publicados/2011/20111223/AnuncioCA04-071111-8350_gl.html
---
<p>En cumprimento do disposto no artigo 13.5 do Decreto 80/2000, do 23 de marzo, polo que se regulan os plans e proxectos sectoriais de incidencia supramunicipal, esta dirección xeral dispón que se publique no <em>Diario Oficial de Galicia</em> o acordo adoptado polo Consello da Xunta de Galicia na súa reunión do 13 de outubro de 2011, cuxa parte dispositiva é o seguinte texto literal:</p>
    <p>«1. Aprobar definitivamente o proxecto sectorial de incidencia supramunicipal denominado Parque Eólico Pedrarrubia, promovido por Eólica Galenova, S.L.</p>
    <p>2. De conformidade co contido do Acordo do Consello da Xunta de Galicia do 1 de outubro de 1997, polo que se aproba o Plan Eólico de Galicia como proxecto sectorial de incidencia supramunicipal, modificado mediante o Acordo do 5 de decembro de 2002, o planeamento nos concellos de Carballo e A Laracha queda vinculado ás determinacións contidas no proxecto sectorial que se aproba».</p>
    <p>De conformidade co artigo 4 da Lei 10/1995, modificada pola disposición adicional 2.ª da Lei 6/2007, do 11 de maio, de medidas urxentes en materia de ordenación do territorio e do litoral de Galicia, publícanse como anexo a esta resolución as disposicións normativas do proxecto sectorial denominado Parque Eólico Pedrarrubia.</p>
    <p>Santiago de Compostela, 24 de outubro de 2011.</p>
    <footer><p>Ángel Bernardo Tahoces <br>Director xeral de Industria, Enerxía e Minas</p></footer>
    <h2>ANEXO</h2>
    <p>1. Adecuación ao plan local vixente e prazo.</p>
    <p>O parque eólico que se proxecta localízase nos municipios de Carballo e A Laracha, na provincia da Coruña.</p>
    <p>O municipio de Carballo dispón, como instrumento de ordenación urbanística, do Plan Xeral de Ordenación Municipal do 20 de maio de 2003, no cal os terreos incluídos na poligonal do parque están clasificados como solo rústico de protección forestal, solo rústico de protección de paisaxe, solo rústico de protección de canles e solo rústico de protección agropecuaria, non localizándose ningún núcleo rural no interior da poligonal.</p>
    <p>O municipio da Laracha dispón, como instrumento de ordenación urbanística, do Plan Xeral de Ordenación Municipal do 30 de xuño de 2003, no cal os terreos incluídos na poligonal do parque están clasificados como solo rústico de protección forestal e de montes e solo rústico de protección ordinaria, non localizándose ningún núcleo rural no interior da poligonal.</p>
    <p>2. Proposta de modificación do plan urbanístico vixente.</p>
    <p>2.1. Adecuación ao plan.</p>
    <p>A construción dun parque eólico encóntrase necesariamente vinculada a un terreo concreto, co fin de aproveitar o elevado potencial eólico deste.</p>
    <p>A instalación dunha central xeradora de enerxía eléctrica a partir dun recurso renovable, como é a enerxía cinética do vento, contribuirá de forma significativa ao desenvolvemento industrial e socioeconómico de toda a Comunidade de Galicia.</p>
    <p>A área delimitada polo presente proxecto sectorial cualificarase como solo rústico de protección de infraestruturas, o que permitirá, desta forma, a construción do parque eólico na dita área.</p>
    <p>Por tanto, deberá engadirse á devandita normativa a citada ordenanza específica de solo rústico de protección de infraestruturas, que se describe a seguir:</p>
    <p>Solo rústico de protección de infraestruturas:</p>
    <p>a) Ámbito de aplicación.</p>
    <p>Comprende esta categoría de solo exclusivamente a zona delimitada como solo rústico de protección de infraestruturas, sen alterar o resto do plan.</p>
    <p>b) Condicións de uso e licenzas.</p>
    <p>O uso citado destinado á instalación de parques eólicos para poder implantarse nesta categoría de solo deberá contar coa correspondente declaración ambiental, de acordo co previsto en a Lei 1/1995, do 2 de xaneiro, de protección ambiental de Galicia, e coa aprobación do proxecto sectorial, segundo o establecido en na Lei 10/1995, de ordenación do territorio.</p>
    <p>Nesta categoría de solo quedan permitidos os usos para a localización de infraestruturas e as súas zonas de afección destinadas ao aproveitamento do vento como recurso natural para a produción de enerxía (parques eólicos), así como usos agrícolas e gandeiros sen máis limitación que a necesaria protección das infraestruturas enerxéticas das plantacións forestais, mantendo as plantacións a unha distancia mínima de 50 m do aeroxerador máis próximo. Non se poderá realizar ningunha edificación nun raio de 200 m arredor dos aeroxeradores, coa excepción do edificio de control necesario para o funcionamento do parque eólico.</p>
    <p>c) Condicións de edificación.</p>
    <p>A superficie máxima das edificacións será de 200 m2, computándose exclusivamente as edificacións pechadas, a altura máxima das edificacións será dunha planta e non poderá superar os 4,05 m de altura medidos desde a rasante do terreo ata o arranque inferior da vertente de cuberta. Excepcionalmente, poderá superar os 4,05 m de altura cando as características específicas da actividade, debidamente xustificadas, fixeren imprescindible superalos nalgún dos seus puntos. As características estéticas, construtivas e os materiais, cores e acabamentos serán acordes coa paisaxe rural, deberán de ser as fachadas de pedra e o tellado de tella. A superficie da parcela en que se sitúe a edificación non será inferior a 3.000 m2, e deberase de xustificar a idoneidade da localización elixida e a imposibilidade ou inconveniencia de situalas no solo urbano ou urbanizable coa cualificación idónea. Estas dúas últimas condicións non serán de aplicación en caso de seren instalacións necesarias para os servizos técnicos de telecomunicacións, a infraestrutura hidráulica e as redes de transporte, distribución e evacuación de enerxía eléctrica, gas, abastecemento de auga e saneamento.</p>
    <p>Os cerramentos e valados poderán realizarse de malla metálica ou vexetais, sen que poidan superar os 3 m de altura e cun máximo de 1 m de altura de zona opaca no caso de que se realice de malla metálica.</p>
    <p>Os edificios situaranse dentro da parcela e adaptaranse no posible ao terreo e ao lugar máis apropiado para conseguir a maior redución do impacto visual e a menor alteración da topografía do terreo.</p>
    <p>d) Condicións estéticas.</p>
    <p>As características estéticas e construtivas e os materiais, cores e acabamentos serán acordes coa paisaxe rural e coas construcións tradicionais do contorno. En tal sentido, as edificacións realizaranse en pedra de granito cun espesor mínimo de 15 cm e tella nos tellados. A carpintaría exterior dos edificios poderá será de aluminio lacado en verde. As cubertas serán de tella e poderán ter unha pendente máxima do 31%.</p>
    <p>e) Condicións de servizos</p>
    <p>De acordo co previsto no artigo 42.1 a) de a Lei 9/2002, de ordenación urbanística e protección do medio rural de Galicia, o promotor da infraestrutura enerxética deberá resolver á súa custa os servizos de:</p>
    <p>– Acceso rodado.</p>
    <p>– Abastecemento de auga.</p>
    <p>– Saneamento e depuración.</p>
    <p>– Enerxía eléctrica.</p>
    <p>– Recolla, tratamento, eliminación e depuración de toda clase de residuos.</p>
    <p>– Dotación de aparcadoiros, logo de xustificación da superficie que se prolonga.</p>
    <p>2.2. Eficacia.</p>
    <p>De acordo co Consello da Xunta de Galicia, do 5 de decembro, polo que se aproba definitivamente a modificación do proxecto sectorial da incidencia supramunicipal do Plan Eólico de Galicia, á marxe das modificacións do plan local para a súa adecuación, implica para os concellos afectados a obriga de concederen a licenza de obras para as conseguintes instalacións, seguindo os trámites previstos na lexislación de réxime local e do procedemento administrativo común.</p>
    <p>Cando se revise o plan municipal dos municipios afectados e/ou se adapte á Lei 9/2002, de ordenación urbanística e protección do medio rural de Galicia, xunto coas súas posteriores modificacións e derrogacións por Lei autonómica 15/2004, do 29 de decembro, Lei autonómica 6/2007, do 11 de maio, Lei autonómica 3/2008, do 23 de maio, Lei autonómica 6/2008, do 19 de xuño, Lei autonómica 18/2008, do 29 de decembro, e Lei 2/2010, do 25 de marzo, de medidas urxentes de modificación da Lei 9/2002, do 30 de decembro, incluiranse as delimitacións sinaladas nos planos clasificándoas como «solo rústico de protección de infraestruturas», coa normativa sinalada no punto anterior.</p>
    <p>2.3. Prazo.</p>
    <p>A adecuación do plan local deberá realizarse coa redacción e tramitación de:</p>
    <p>– A primeira modificación puntual que por calquera causa acorde o concello, que obviamente pode ser para esta adecuación.</p>
    <p>– A revisión do plan urbanístico municipal vixente.</p>
    <p>– A adaptación, se é o caso, do plan á Lei 9/2002, de ordenación urbanística e protección do medio rural de Galicia, coas súas posteriores derrogacións e as modificacións anteriormente mencionadas.</p>
    <p>3. Cualificación das obras e instalacións de marcado carácter territorial.</p>
    <p>As obras necesarias para a execución deste proxecto están cualificadas como de carácter territorial, de acordo co establecido no Plan Sectorial Eólico de Galicia, aprobado definitivamente polo Consello de Xunta de Galicia o 1.10.1997, e de conformidade co establecido na disposición derradeira primeira da Lei 9/2002, do 30 de decembro, de ordenación urbanística e protección do medio rural de Galicia, xunto coas súas modificacións e derrogacións xa mencionadas.</p>

