---
date: '2003-11-12'
id: 2001E
page: 13
number: 220
agency: 'CONSELLERÍA DE POLÍTICA TERRITORIAL, OBRAS PÚBLICAS E VIVENDA'
section: III. OUTRAS DISPOSICIÓNS
title: >-
  Orde do 16 de outubro de 2003 pola que se lle outorga a aprobación definitiva
  á modificación puntual das normas subsidiarias de planeamento do Concello de
  Outeiro de Rei para cambio de uso de solo urbanizable industrial a residencial
  en San Martín de Guillar.
range: Orde
url: 'https://www.xunta.gal/dog/Publicados/2003/20031112/Anuncio2001E_gl.html'
---
<p>O planeamento urbanístico vixente no Concello de Outeiro de Rei consiste nunhas normas subsidiarias de planeamento aprobadas definitivamente o 30 de outubro de 1992.</p>
<p>Nun principio, o Concello de Outeiro de Rei remitiu un documento, para informe previo á aprobación inicial, que comprendía dúas modificacións das ditas normas de planeamento, unha referida á zona A e outra á zona B. Posteriormente remítise, para aprobación definitiva, o documento que agora se analiza e que tan só se refire á zona B (de superficie de 60.740 m), toda vez que aquela modificación relativa á dita zona A queda expresamente excluída por diferirse a unha posterior tramitación, constando ademais no expediente a revogación, de data do 9 de xaneiro de 2003, da autorización para a incorporación dos terreos á solicitude de cambio urbanístico á sinalada zona A, lindante co sector RA-46.</p>
<p>Así mesmo, e con respecto ó expediente enviado para informe previo á aprobación inicial, o actual documento que agora se aproba engade á zona B unha pequena bolsa de solo urbanizable residencial de 10.423 m que forma parte do sector RA-48-2, que se considera acertadamente acumulada para conseguir un sector de máis entidade, cun total de 71.163 m. O novo sector así creado recibe a denominación de RA-49.</p>
<p>Así pois, o concello de razón vén formular unha modificación puntual das súas vixentes normas subsidiarias de planeamento que ten por obxecto o cambio de uso dunha zona, de 71.163 m de superficie e lindante co sector RA-48 e localizada na zona do Salete-San Martín de Guillar, cualificada na actualidade como solo urbanizable de uso industrial pasándoa a residencial para vivenda unifamiliar, sen incrementa-la intensidade do uso.</p>
<p>O obxecto da modificación dá cumprimento ó sinalado no artigo 94 da Lei 9/2002, de ordenación urbanística e protección do medio rural de Galicia, respecto dos fundamentos das modificacións do planeamento urbanístico.</p>
<p>De conformidade co sinalado no artigo 93.4º da Lei 9/2002, as modificacións de calquera dos elementos dos plans, proxectos, normas e ordenanzas suxeitaranse ás mesmas disposicións enunciadas para a súa tramitación e aprobación.</p>
<p>Rematada a fase de elaboración da modificación puntual e, inmediatamente antes da súa aprobación inicial, o concello remitiu o expediente ó informe preceptivo desta consellería, que foi emitido en data do 22 de novembro de 2002, ó abeiro do disposto no artigo 85.1º da Lei 9/2002.</p>
<p>O pleno da corporación, na súa sesión do 17 de marzo de 2003, acordou a aprobación inicial da modificación puntual, que posteriormente foi sometida ó trámite de información pública polo prazo dun mes mediante anuncios publicados no Diario Oficial de Galicia nº 59, do 25 de marzo de 2003, no xornal La Voz de Galicia e no diario El Progreso de datas 22 e 23 de marzo e 26 e 27 de marzo de 2003, respectivamente.</p>
<p>No expediente constan os informes emitidos polo secretario do concello e pola arquitecta municipal, ambos con data 27 de xuño de 2003, favorables á modificación puntual proposta no que respecta á súa conformidade coa lexislación vixente e a calidade técnica da ordenación proxectada.</p>
<p>O pleno da corporación, en sesión do 30 de xuño de 2003, acordou aprobar provisionalmente o proxecto de modificación puntual, remitíndoo a esta consellería para a súa aprobación definitiva.</p>
<p>De conformidade co disposto polo artigo 89.1º da Lei 9/2002, do 30 de decembro, de ordenación urbanística e protección do medio rural de Galicia, a competencia para a aprobación definitiva dos plans xerais de ordenación municipal correspóndelle ó conselleiro competente en materia de urbanismo e ordenación do territorio.</p>
<p>En consecuencia, de conformidade co establecido na Lei 9/2002, do 30 de decembro, de ordenación urbanística e protección do medio rural de Galicia, e por proposta da Dirección Xeral de Urbanismo, vistos os informes xurídico e técnico, do Servicio de Urbanismo e Inspección Territorial de Lugo, con datas do 6 de agosto e 22 de setembro, respectivamente,</p>
<p>DISPOÑO:</p>
<p>Artigo 1º</p>
<p>Aprobar definitivamente a modificación puntual das normas subsidiarias de planeamento do Concello de Outeiro de Rei para cambio de uso de solo urbanizable industrial e residencial en San Martín de Guillar. De acordo co disposto na disposición transitoria primeira da Lei 9/2002, o solo obxecto da modificación terá a condición de solo urbanizable non delimitado, polo que o seu desenvolvemento deberá levarse a cabo mediante o correspondente plan de sectorización.</p>
<p>Artigo 2º</p>
<p>De conformidade co disposto polos artigos 92 da Lei 9/2002, e 70 da Lei 7/1985, do 2 de abril, reguladora das bases de réxime local, o concello deberá publica-la normativa e ordenanzas do plan aprobado definitivamente no BOP.</p>
<p>Disposición derradeira</p>
<p>Contra esta orde cabe interpoñer recurso contencioso-administrativo ante a sala correspondente do Tribunal Superior de Xustiza de Galicia, no prazo de dous meses contados desde o día seguinte ó da</p>
<p>súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdicción contenciosa-administrativa.</p>
<p>Santiago de Compostela, 16 de outubro de 2003.</p>
<p>Alberto Núñez Feijoo</p>
<p>Conselleiro de Política Territorial,</p>
<p>Obras Públicas e Vivenda</p>

