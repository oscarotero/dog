---
date: '2009-03-30'
page: 6
number: 61
agency: 'CONSELLERÍA DE PRESIDENCIA, ADMINISTRACIÓNS PÚBLICAS E XUSTIZA'
section: I. DISPOSICIÓNS XERAIS
title: >-
  Orde do 20 de marzo de 2009 pola que se aproba o Catálogo de medios e recursos
  da Comunidade Autónoma de Galicia dispoñibles para a protección civil.
range: Orde
---
<p>A Constitución española, no seu artigo 30.4º, establece que mediante lei poderán regularse os deberes dos cidadáns nos casos de grave risco, catástrofe ou calamidade pública e, tendo en conta a magnitude dos valores que están en xogo en situacións de emerxencia, exixe pór á disposición dos servizos de protección civil os recursos humanos e materiais necesarios pertencentes a calquera administración pública, organización, empresa e incluso particulares.</p>
<p>Para poder actuar nestas situacións de emerxencia elabórase o Catálogo de medios e recursos da Comunidade Autónoma de Galicia, no que se recolle a información relativa a eses medios e recursos e está formado por arquivos de datos descritivos, numéricos e gráficos.</p>
<p>É precisamente o Catálogo de medios e recursos da Comunidade Autónoma de Galicia, cuxa aprobación lle corresponde ao titular da consellería competente en materia de protección civil e xestión de emerxencias por expresa habilitación do artigo 13. f) da Lei 5/2007, do 7 de maio, de emerxencias de Galicia, o instrumento que permita coñecer, de forma rápida e concisa, os medios e recursos dispoñibles en caso de emerxencia, onde se localizan e cal é o medio para mobilizalos, ademais de ser un instrumento flexible e actualizable, que poida utilizarse no momento preciso con todas as garantías de apoio.</p>
<p>Por outra parte, a elaboración do Catálogo de medios e recursos, o tratamento da información así como o almacenamento e a súa seguridade axústanse ao establecido na Lei orgánica 15/1999, do 13 de decembro, de protección de datos de carácter persoal, co obxecto de garantir e protexer as liberdades públicas e os dereitos fundamentais das persoas físicas, no relativo ao tratamento dos datos persoais rexistrados en soporte físico susceptibles de tratamento, así como ao seu uso posterior.</p>
<p>Esta orde, de conformidade co exposto e ao abeiro do establecido no artigo 13. f) e na disposición transitoria primeira da Lei 5/2007, do 7 de maio, de emerxencias de Galicia, ten por obxecto a aprobación e regulamentación do Catálogo de medios e recursos da Comunidade Autónoma de Galicia dispoñibles para a protección civil.</p>
<p>Segundo o sinalado no artigo 29.3 b) correspóndelle á Comisión Galega de Protección Civil a emisión de informe sobre os catálogos de medios e recursos.</p>
<p>De conformidade co Decreto 37/2007, do 15 de marzo, polo que se establece a súa estrutura orgánica, modificada polo Decreto 291/2008, do 30 de decembro, da Consellería de Presidencia, Administracións Públicas e Xustiza é o departamento da Administración autonómica que ten atribuídas, entre outras competencias e funcións, a dirección, coordinación e execución das atribucións asumidas tales como prevención, previsión e análise de riscos, planificación da protección civil, intervención e atención das emerxencias e restablecemento dos servizos esenciais para a cidadanía afectada por unha emerxencia.</p>
<p>En consideración ao exposto e, en virtude das funcións atribuídas polo artigo 34 da Lei 1/1983, do 22 de febreiro, de normas reguladoras da Xunta e da súa presidencia, modificada polas leis 2/2007, do 28 de marzo, e 12/2007, do 27 de xullo, e visto o informe favorable da Comisión Galega de Protección Civil,</p>
<p>DISPOÑO:</p>
<p>Artigo 1º.-Aprobación.</p>
<p>De conformidade co establecido no artigo 13 f) e na disposición transitoria primeira da Lei 5/2007, do 7 de maio, de emerxencias de Galicia, apróbase o Catálogo de medios e recursos da Comunidade Autónoma de Galicia dispoñibles para a protección civil, informado favorablemente pola Comisión Galega de Protección Civil, con data do 15 de xaneiro de 2009.</p>
<p>Artigo 2º.-Contido do Catálogo de medios e recursos.</p>
<p>O contido mínimo de cada elemento do catálogo será o seguinte: código (adaptado ao catálogo nacional de medios e recursos), identificación do medio ou recurso, entidade á que pertence e datos de contacto.</p>
<p>Disposicións derradeiras</p>
<p>Primeira.-Habilitación para o desenvolvemento da orde.</p>
<p>Autorízase a persoa titular do centro directivo competente en materia de protección civil para ditar as normas que resulten necesarias para o desenvolvemento e a execución desta orde.</p>
<p>Segunda.-Vixencia da norma.</p>
<p>Esta orde entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, 20 de marzo de 2009.</p>
<p>José Luis Méndez Romeu</p>
<p>Conselleiro de Presidencia, Administracións Públicas e Xustiza</p>

