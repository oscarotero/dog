---
date: '2018-07-19'
id: G0425-160718-0001
page: 34126
number: 138
agency: Consellería de Política Social
section: I. Disposicións xerais.
title: >-
  DECRETO 72/2018, do 12 de xullo, polo que se modifica o Decreto 176/2015, do 3
  de decembro, polo que se establece a estrutura orgánica da Consellería de
  Política Social.
range: Decreto
url: >-
  https://www.xunta.gal/dog/Publicados/2018/20180719/AnuncioG0425-160718-0001_gl.html
---
<p>A vixente estrutura orgánica da Consellería de Política Social aprobouse polo Decreto 176/2015, do 3 de decembro, publicado no <em>Diario Oficial de Galicia</em> núm. 232, do 4 de decembro de 2015, coa corrección de erros no <em>Diario Oficial de Galicia</em> núm. 4, do 8 de xaneiro de 2016. A dita estrutura modificouse en virtude do Decreto 77/2017, do 3 de agosto.</p>
    <p>Mediante o Decreto 125/2008, do 29 de maio, creouse o Centro Galego de Desenvolvemento Integral (Cegadi), en Santiago de Compostela, centro destinado a prestar unha rehabilitación integral ás persoas con discapacidade física e dependentes, e especificamente a desenvolver diferentes programas funcionais nas seguintes áreas: área residencial, de formación, coa existencia de aulas e obradoiros, de I+D+i, de asesoramento en materia de axudas técnicas, de atención psicosocial, de rehabilitación física e hidroterapia, e de vivendas para a vida independente, e área de recursos á comunidade. </p>
    <p>Na consecución dos seus obxectivos, preténdese agora dar un maior impulso ao seu carácter integral potenciando os actos e actividades formativas adaptadas ás persoas con discapacidade o que levará consigo o contacto permanente coas entidades prestadoras de servizos sociais, así como cos órganos e organismos estatais e coas universidades. </p>
    <p>De conformidade co exposto, resulta necesaria a modificación organizativa na Dirección Xeral de Maiores e Persoas con Discapacidade coa incorporación e coa dependencia directa da persoa titular da Dirección Xeral do Centro Galego de Desenvolvemento Integral (Cegadi), así como a súa dirección coa natureza de servizo, como órgano que asumirá a supervisión e xestión cun nivel de responsabilidade e compromiso xa que este centro vaise converter nun establecemento de referencia no ámbito da discapacidade.</p>
    <p>Cómpre, polo tanto, a modificación do artigo 20 do Decreto 176/2015, do 3 de decembro, que establece a organización da dirección xeral. Así mesmo, engádese un novo artigo 24 bis referido especificamente ao novo órgano de apoio coa descrición das súas funcións.</p>
    <p>A presente modificación da norma organizativa tramitouse de conformidade cos artigos 40 e seguintes da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, e o disposto na Lei 39/2015, do 1 de outubro, do procedemento administrativo común das administracións públicas.</p>
    <p>Na súa virtude, por proposta da persoa titular da Consellería de Política Social, e logo de deliberación do Consello da Xunta de Galicia na súa reuníón do día doce de xullo de dous mil dezaoito,</p>
    <h2>DISPOÑO:</h2>
    <p>Artigo único. <em>Modificación do Decreto 176/2015, do 3 de decembro, polo que se establece a estrutura orgánica da Consellería de Política Social</em></p>
    <p>O Decreto 176/2015, do 3 de decembro, polo que se establece a estrutura orgánica da Consellería de Política Social, queda modificado como segue:</p>
    <p>Un. O número 2 do artigo 20 queda redactado como segue:</p>
    <p>«2. Para o desenvolvemento das súas funcións, a Dirección Xeral de Maiores e Persoas con Discapacidade conta cos seguintes órganos:</p>
    <p>a) Subdirección Xeral de Recursos Económicos.</p>
    <p>b) Subdirección Xeral de Dependencia e Valoración da Discapacidade.</p>
    <p>c) Subdirección Xeral de Recursos Residenciais e de Atención Diúrna.</p>
    <p>d) Subdirección Xeral de Promoción da Autonomía Persoal e Prevención da Dependencia. </p>
    <p>e) Centro Galego de Desenvolvemento Integral (Cegadi)».</p>
    <p>Dous. Engádese un novo artigo 24. bis coa seguinte redacción:</p>
    <p>«Artigo 24 bis. <em>Centro Galego de Desenvolvemento Integral (Cegadi)</em></p>
    <p>Correspóndelle ao Centro Galego de Desenvolvemento Integral, órgano de apoio con nivel orgánico de servizo, as seguintes funcións:</p>
    <p>a) A supervisión e control no cumprimento das disposicións regulamentarias de aplicación e das instrucións ditadas pola dirección xeral para o funcionamento do Centro, así como a súa xestión económica e administrativa.</p>
    <p>b) A planificación das actividades que se desenvolvan no Centro, así como a súa organización, distribución, supervisión e coordinación para acadar un funcionamento efectivo.</p>
    <p>c) A planificación das actividades formativas e cursos dirixidos a persoas con discapacidade e do seu desenvolvemento no Centro.</p>
    <p>d) A realización de actividades e programas adaptados ás persoas con discapacidade no Centro.</p>
    <p>e) A proposta de proxectos de colaboración, no ámbito das súas competencias, con entidades públicas e privadas.</p>
    <p>f) Desenvolvemento das accións de colaboración con entidades de iniciativa social prestadoras de servizos sociais co fin de atender ás necesidades das persoas con discapacidade no Centro».</p>
    <p>Disposición derradeira primeira. <em>Modificación da relación de postos de traballo</em></p>
    <p>A Consellería de Política Social propoñerá as modificacións que procedan na relación de postos de traballo, derivadas da modificación da estrutura orgánica que se establece neste decreto.</p>
    <p>Disposición derradeira segunda. <em>Habilitación normativa</em></p>
    <p>Facúltase a persoa titular da Consellería de Política Social para ditar os actos e adoptar as medidas que sexan necesarias para a acomodación do persoal á estrutura establecida neste decreto ou derivada dela, así como as que procedan para o seu desenvolvemento e execución.</p>
    <p>Disposición derradeira terceira. <em>Entrada en vigor</em></p>
    <p>Este decreto entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, doce de xullo de dous mil dezaoito</p>
    <footer><p>Alberto Núñez Feijóo<br>Presidente</p><p>José Manuel Rey Varela<br>Conselleiro de Política Social</p></footer>

