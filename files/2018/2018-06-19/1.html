---
date: '2018-06-19'
id: G0422-120618-0002
page: 29659
number: 116
agency: Consellería de Medio Ambiente e Ordenación do Territorio
section: III. Outras disposicións.
title: >-
  RESOLUCIÓN do 16 de maio de 2018, da Dirección Xeral de Ordenación do
  Territorio e Urbanismo, de aprobación definitiva da delimitación de solo de
  núcleo rural de Río Mouro Pequeno, do concello de Poio.
range: Resolución
url: >-
  https://www.xunta.gal/dog/Publicados/2018/20180619/AnuncioG0422-120618-0002_gl.html
---
<p>O Concello de Poio achega o texto refundido da modificación puntual do PXOM respecto da delimitación de solo de núcleo rural de Río Mouro Pequeno (DSNR) e solicita a súa aprobación definitiva conforme o previsto na disposición adicional segunda da Lei 9/2002, do 30 de decembro, de ordenación urbanística e protección do medio rural de Galicia (LOUG) en relación co artigo 93.4.</p>
    <p>Segundo a disposición transitoria segunda da Lei 2/2016, do 10 de febreiro, do solo de Galicia (LSG), os plans aprobados provisionalmente antes da entrada en vigor desta lei poderán continuar a súa tramitación ata a súa aprobación definitiva segundo o teor das normas procedementais e determinacións dispostas na Lei 9/2002. A competencia para a súa aprobación rexerase polo réxime establecido na LSG.</p>
    <p>Analizado o texto refundido da DSNR Río Mouro Pequeno redactado por AD Plan, Arquitectura, Diseño y Planeamiento SLP, arquitecto Alfredo Díaz Grande, en maio de 2016, e vista a proposta subscrita pola Subdirección Xeral de Urbanismo, resulta:</p>
    <p>I. Antecedentes.</p>
    <p>1.1. O Concello de Poio conta cun plan xeral de ordenación municipal aprobado definitivamente o día 28.7.2000 (BOP do 4 de agosto e DOG do 6 de setembro).</p>
    <p>1.2. Por Acordo do 11.8.2015 da Comisión Informativa Municipal de Urbanismo, iníciase a tramitación do proxecto de modificación puntual do PXOM de Poio para a delimitación do núcleo rural de Río Mouro.</p>
    <p>1.3. A MP foi aprobada inicialmente polo Concello Pleno do 27.10.2015; foi sometida a información pública durante 1 mes mediante publicación de anuncios nos xornais Faro de Vigo do 26.11.2015 e Diario de Pontevedra do 25.11.2015, e no DOG do 14.12.2015, sen que se presentase ningunha alegación.</p>
    <p>1.4. No expediente constan informes sectoriais de:</p>
    <p>• Augas de Galicia, de 15.12.2015 (favorable condicionado) e 23.2.2016.</p>
    <p>• Informe da Axencia para a Modernización Tecnolóxica de Galicia do 28.1.2016.</p>
    <p>• Instituto de Estudos do Territorio do 25.9.2015, 24.2.2016 e 14.2.2017.</p>
    <p>• Informe da Dirección Xeral de Telecomunicacións e Tecnoloxías da Información do 3.3.2017.</p>
    <p>• Non consta recepción dos informes da Dirección Xeral de Patrimonio Cultural (solicitado o 26.11.2015) e da Subdelegación do Goberno (solicitado o 14.9.2016).</p>
    <p>1.5. A modificación puntual foi aprobada provisionalmente polo Pleno do Concello nas sesións dos días 23.2.2016 e 7.6.2016.</p>
    <p>1.6. O 28.6.2016 o Concello remite o proxecto da MP á Dirección Xeral de Ordenación do Territorio e Urbanismo para a súa aprobación definitiva e requíreselle completar a integridade documental nas datas 28.7.2016, 14.6.2017 e 13.9.2017.</p>
    <p>1.7. Mediante oficio do 26.9.2017 solicitouse a Augas de Galicia a ampliación do informe emitido os días 15.12.2015 e 26.2.2016, respecto da suficiencia dos recursos hídricos, sen que se recibira.</p>
    <p>1.8. A modificación foi aprobada provisionalmente polo Concello Pleno do 27.3.2018.</p>
    <p>1.9. O día 4.4.2018 achégase o texto revisado da delimitación do solo de núcleo rural, documentación do expediente administrativo e os informes sectoriais recibidos:</p>
    <p>– Dirección Xeral de Emerxencias e Interior do 4.10.2017.</p>
    <p>– Dirección Xeral de Calidade Ambiental e Cambio Climático do 16.10.2017.</p>
    <p>– Dirección Xeral de Enerxía e Minas do 7.11.2017.</p>
    <p>– Dirección Xeral de Ordenación Forestal do 24.1.2018 e 22.2.2018.</p>
    <p>II. Obxecto da modificación puntual.</p>
    <p>II.1. A proposta ten como obxecto o recoñecemento e delimitación do asentamento de Río Mouro Pequeno como núcleo rural histórico tradicional, ao abeiro da disposición adicional segunda da LOUG, para regularizar e posibilitar as rehabilitacións, ampliacións e futuras edificacións, así como novos usos, en concreto o desenvolvemento dun complexo de aldea de turismo rural.</p>
    <p>II.2. No cadro de núcleos do PXOM, consta Río Mouro, pero non Río Mouro Pequeno, que tampouco aparece recoñecido como entidade poboacional no Nomenclátor oficial de Galicia, onde aparece unicamente Río Mouro. </p>
    <p>Porén, dado o carácter tradicional das edificacións e a documentación histórica achegada, queda xustificada a súa preexistencia a partir dun casal familiar con diversos elementos de interese patrimonial.</p>
    <p>O ámbito delimitado conta cunha superficie de 9.003,00 m2, e contén actualmente 3 vivendas tradicionais, 3 vivendas sen rematar e 2 ruínas.</p>
    <p>III. Análise e consideracións.</p>
    <p>III.1. A delimitación do núcleo responde aos criterios do artigo 13 da LOUG, tendo en conta o número de edificacións, a densidade de vivenda, o grao de consolidación, a tipoloxía histórica tradicional, a estrutura da propiedade e as condicións topográficas.</p>
    <p>III.2. Xustifícase o grao de consolidación mínimo exixido no artigo 13.3.a) da LOUG.</p>
    <p>III.3. A documentación achegada responde aos requirimentos realizados.</p>
    <p>De conformidade co artigo 78.2.c) da Lei 2/2016, do 10 de febreiro, do solo de Galicia, e co artigo 10 do Decreto 167/2015, do 13 de novembro, polo que se establece a estrutura orgánica da Consellería de Medio Ambiente e Ordenación do Territorio, en relación co Decreto 177/2016, do 15 de decembro, polo que se establece a estrutura orgánica da Vicepresidencia e das consellerías da Xunta de Galicia, a competencia para resolver sobre a aprobación definitiva dos expedientes de delimitación do solo de núcleo rural corresponde á Dirección Xeral de Ordenación do Territorio e Urbanismo.</p>
    <p>IV. Resolución.</p>
    <p>Visto canto antecede, </p>
    <h2>RESOLVO:</h2>
    <p>1. Aprobar definitivamente a delimitación de solo de núcleo rural de Río Mouro Pequeno, no concello de Poio (Pontevedra).</p>
    <p>2. De conformidade co artigo 88 da Lei 2/2016, do 10 de febreiro, do solo de Galicia, e o artigo 212.1 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro, a Dirección Xeral de Ordenación do Territorio e Urbanismo inscribirá de oficio a delimitación no Rexistro de Planeamento Urbanístico de Galicia.</p>
    <p>3. De conformidade co disposto polos artigos 82 e 88.4 da Lei 2/2016, do 10 de febreiro, e 70 da Lei 7/1985, do 2 de abril, reguladora das bases de réxime local, o Concello deberá publicar a normativa da delimitación aprobada no Boletín Oficial da provincia, unha vez inscrita no Rexistro de Planeamento Urbanístico.</p>
    <p>4. Notifíquese ao Concello e publíquese no Diario Oficial de Galicia, de conformidade co disposto no artigo 199.2 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro.</p>
    <p>5. Contra esta resolución cabe interpoñer recurso contencioso-administrativo ante o Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, de conformidade co disposto nos artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 16 de maio de 2018</p>
    <footer><p>María Encarnación Rivas Díaz<br>Directora xeral de Ordenación do Territorio e Urbanismo</p></footer>

