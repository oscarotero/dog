---
date: '2018-06-19'
id: G0424-180417-0002
page: 29698
number: 116
agency: 'Consellería de Economía, Emprego e Industria'
section: VI. Anuncios. a) Administración autonómica.
title: >-
  RESOLUCIÓN do 5 de abril de 2017, da Dirección Xeral de Enerxía e Minas, pola
  que se fai público o Acordo do Consello da Xunta de Galicia, do 23 de febreiro
  de 2017, polo que se aproba definitivamente o proxecto do parque eólico Chan
  do Eixo como proxecto sectorial de incidencia supramunicipal, así como das
  disposicións normativas contidas no mencionado proxecto.
range: Resolución
url: >-
  https://www.xunta.gal/dog/Publicados/2018/20180619/AnuncioG0424-180417-0002_gl.html
---
<p>En cumprimento do disposto no artigo 13.5 do Decreto 80/2000, do 23 de marzo, polo que se regulan os plans e proxectos sectoriais de incidencia supramunicipal, esta dirección xeral dispón que se publique no Diario Oficial de Galicia o acordo adoptado polo Consello da Xunta de Galicia na súa reunión do 23 de febreiro de 2017, cuxa parte dispositiva é o seguinte texto literal:</p>
    <p>«1. Aprobar definitivamente o proxecto sectorial de incidencia supramunicipal denominado Parque eólico Chan do Eixo. Covelo e A Cañiza (Pontevedra), promovido por Parque Eólico Chan do Eixo, S.L.</p>
    <p>2. De conformidade co contido do Acordo do Consello da Xunta de Galicia do 1 de outubro de 1997 polo que se aproba o Plan eólico de Galicia como proxecto sectorial de incidencia supramunicipal, modificado mediante o acordo do 5 de decembro de 2002, o planeamento nos concellos de Covelo e da Cañiza queda vinculado ás determinacións contidas no proxecto sectorial que se aproba».</p>
    <p>De conformidade co artigo 4 da Lei 10/1995, do 23 de novembro, de ordenación do territorio de Galicia, publícanse como anexo a esta resolución as disposicións normativas do proxecto sectorial denominado parque eólico Chan do Eixo.</p>
    <p>Santiago de Compostela, 5 de abril de 2017</p>
    <footer><p>Ángel Bernardo Tahoces<br>Director xeral de Enerxía e Minas</p></footer>
    <h2>ANEXO</h2>
    <h3>Disposicións normativas do proxecto sectorial</h3>
    <p>1. Análise da relación do contido do proxecto sectorial co plan urbanístico vixente.</p>
    <p>O plan dos municipios afectados é o seguinte: </p>
    <p>• O Concello de Covelo conta cun plan xeral de ordenación municipal (PXOM) aprobado definitivamente o 19 de maio de 1999, no cal os terreos afectados pola infraestrutura do parque están clasificados como solo rústico común. Trátase dun PXOM non adaptado á Lei 9/2002, de ordenación urbanística e protección do medio rural de Galicia (LOUG), polo que, en aplicación da súa disposición transitoria primeira, lle corresponde o réxime de solo rústico de especial protección de patrimonio cultural.</p>
    <p>• O Concello da Cañiza réxese polo Plan xeral de ordenación municipal, aprobado definitivamente o 27 de xuño de 2003, no cal, aos terreos directamente vinculados co parque eólico, lles corresponde a clasificación de solo rústico de protección forestal. Trátase dun PXOM non adaptado á Lei 9/2002, de ordenación urbanística e protección do medio rural de Galicia (LOUG), polo que, en aplicación da súa disposición transitoria primeira, lle corresponde o réxime de solo rústico de especial protección forestal.</p>
    <p>A delimitación da poligonal de afección do parque eólico afecta as seguintes cualificacións urbanísticas do solo en cada un dos municipios: </p>
    <p>• Covelo, afecta solo rústico común, solo rústico de especial conservación e protección de parques forestais, zonas agrestes e de potencionalidade agrícola e solo de núcleos rurais. </p>
    <p>• A Cañiza, afecta solo rústico de protección forestal e solo rústico de protección de augas.</p>
    <p>Terreos vinculados directamente ás instalacións propias do parque eólico, resultantes dos ocupados materialmente pola instalación de aeroxeradores, edificio de control, subestación, liña eléctrica de evacuación, redes de condución eléctrica subterráneas e novos accesos viarios exteriores e/ou de servizos, así como as servidumes vinculadas a cada unha delas, e que serán delimitadas en función das obras que se van realizar e instalacións precisas para o adecuado funcionamento do parque eólico, tal como se define a seguir (segundo o número 3.2.2 da modificación do Plan sectorial eólico de Galicia): </p>
    <p>• Aeroxeradores: 200 m, distancia a partir da cal o ruído producido por un aeroxerador se confunde co do vento. </p>
    <p>• Edificio de control e subestación: 10 m. </p>
    <p>• Edificacións secundarias: 5 m. </p>
    <p>• Redes de condución eléctrica subterráneas: 3 m a cada lado do eixo da rede, que se poden eliminar nas marxes que discorren paralelas a camiños de servizo. </p>
    <p>• Novos accesos viarios exteriores e/ou de servizos: superficie ocupada materialmente por estes e as súas servidumes necesarias. </p>
    <p>Os terreos vinculados ás instalacións do parque e as súas servidumes asociadas representan a área de incidencia urbanística propiamente dita. </p>
    <p>2. Regulación detallada do uso pormenorizado.</p>
    <p>Dada a discrepancia co plan urbanístico dos terreos vinculados directamente coas instalacións propias do parque eólico, resulta necesario adecuar a normativa urbanística para viabilizar a implantación das instalacións referidas, coa adecuada clasificación e cualificación dos terreos de incidencia urbanística que, de acordo co establecido nos artigos 32.2.c), 33.2.f), 34 e 38 da Lei 9/2002, de ordenación urbanística e protección do medio rural de Galicia, e a súa modificación, será a de solo rústico de especial protección de infraestruturas.</p>
    <p>Esta nova clasificación deberá superpoñerse á prevista polo vixente plan urbanístico, de acordo co artigo 32.3 da Lei 9/2002, de ordenación urbanística e protección do medio rural de Galicia (LOUG), e aplicarase de modo complementario.</p>
    <p>2.1. Ámbito.</p>
    <p>Comprende esta cualificación de solo a zona grafada nos planos destinada ás instalacións de infraestruturas propiamente ditas, incluídos os camiños de servizo e gabias, cunha franxa lateral mínima de 3 m a cada lado do eixe. </p>
    <p>2.2. Condicións de uso e licenzas.</p>
    <p>Para poderse implantar nesta categoría de solo, o citado uso destinado á instalación de infraestruturas enerxéticas deberá contar coa correspondente declaración de impacto ambiental, de acordo co previsto na Lei 1/1995, do 2 de xaneiro, de protección ambiental de Galicia, e coa aprobación do proxecto sectorial, segundo o establecido na Lei 10/1995, de ordenación do territorio de Galicia. </p>
    <p>Segundo o previsto no número 3 do artigo 14 do Decreto 28/1999, do 21 de xaneiro, polo que se aproba o regulamento de disciplina urbanística para o desenvolvemento e aplicación da Lei do solo de Galicia, no proxecto técnico de execución das obras do parque eólico deberase incluír unha memoria urbanística como documento específico e independente en que se indicará a finalidade e uso da actuación proxectada, razoando a súa adecuación á ordenación vixente, consecuencia da aprobación do proxecto sectorial, que o clasifica e cualifica de solo rústico de especial protección de infraestruturas.</p>
    <p>A separata da memoria urbanística acompañarase dun plano de situación a escala 1/5000 e demais información gráfica que sexa precisa para indicar a clasificación e cualificación do solo obxecto da actuación e da normativa e ordenanza aplicables.</p>
    <p>2.3. Condicións de edificación.</p>
    <p>Dadas as especiais exixencias de superficie e características deste tipo de instalacións, non se establece parcela mínima nin limitacións de altura, de acordo co xustificado na presente memoria. </p>
    <p>A edificación propiamente dita será exclusivamente a dedicada ao centro de control-oficinas-talleres e, se for o caso, casetas colectoras ou centros de transformación. </p>
    <p>Permítense como máximo dúas plantas, sen excederen as superficies pechadas unha ocupación en planta de 1.000 m2.</p>
    <p>En canto ao aeroxerador proposto, considérase que non consome edificabilidade e, dada a súa peculiaridade, non se redactan condicións de edificación para el, aínda que a súa instalación se axustará ao establecido na declaración de impacto ambiental que se formule, se for o caso. </p>
    <p>2.4. Condicións estéticas.</p>
    <p>De acordo co establecido no proxecto, os materiais serán: </p>
    <p>• Cuberta: tella árabe. </p>
    <p>• Paramentos: revestimentos de pedra de musgo ou país. </p>
    <p>• Carpintaría: aluminio lacado en cor ou tipo inox. </p>
    <p>2.5. Condicións de servizos.</p>
    <p>De acordo co previsto no artigo 42 da Lei 9/2002, de ordenación urbanística e protección do medio rural de Galicia, o promotor da infraestrutura enerxética deberá resolver á súa custa os servizos de: </p>
    <p>• Acceso rodado. </p>
    <p>• Abastecemento de auga. </p>
    <p>• Saneamento e depuración. </p>
    <p>• Enerxía eléctrica. </p>
    <p>Así como a dotación de aparcadoiros, logo de xustificación da superficie que se propoña. </p>
    <p>2.6. Usos compatibles.</p>
    <p>Por non afectaren as condicións de explotación do recurso eólico, considéranse compatibles dentro do ámbito clasificado e cualificado como solo rústico de infraestruturas os usos seguintes: </p>
    <p>• Actividades e usos non construtivos previstos no artigo 33.1 da Lei 9/2002, e a súa modificación, alíneas b) e c). </p>
    <p>2.7. Servidumes.</p>
    <p>• Aeroxeradores: 200 m. </p>
    <p>• Edificio de control e subestación: 10 m.</p>
    <p>• Redes de condución: 3 m a cada lado do eixo da rede, que se poden eliminar nas marxes que discorren paralelas a camiños de servizo. A menor distancia, resulta incompatible calquera tipo de edificación. </p>
    <p>• Accesos e vías: superficie ocupada materialmente por eles, máis as súas servidumes necesarias.</p>
    <p>3. Eficacia.</p>
    <p>As determinacións contidas no presente proxecto sectorial de incidencia supramunicipal terán forza vinculante para as administracións públicas e para os particulares e prevalecerán sobre as determinacións do plan urbanístico vixente.</p>
    <p>Os concellos en que se asenten as infraestruturas enerxéticas obxecto do proxecto sectorial deberán adaptar o seu plan urbanístico ao contido nel nos prazos seguintes: </p>
    <p>a) A Cañiza e Covelo: </p>
    <p>• Primeira modificación puntual que por calquera causa acorde o concello, que, obviamente, pode ser expresamente para esta adecuación. </p>
    <p>• Revisión do plan urbanístico municipal vixente.</p>
    <p>• Adaptación do plan á Lei 9/2002, de ordenación urbanística e protección do medio rural de Galicia, e a súa modificación pola Lei 2/2010. </p>
    <p>4. Non necesidade de autorización autonómica previa.</p>
    <p>De acordo co sinalado no artigo 34.4 da Lei 9/2002, do 30 de decembro, de ordenación urbanística e protección do medio rural de Galicia, e a súa modificación pola Lei 2/2010 non necesitarán autorización autonómica previa as infraestruturas e instalacións previstas no presente proxecto sectorial, unha vez que se aprobe definitivamente, ao amparo da Lei 10/1995, de ordenación do territorio de Galicia.</p>

