---
date: '2018-09-24'
id: G0244-140918-0005
page: 43163
number: 182
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  DECRETO 87/2018, do 6 de setembro, polo que se declara a urxente ocupación,
  para efectos de expropiación forzosa, dos bens e dereitos necesarios para a
  realización das obras do proxecto denominado Nova senda fluvial do río Louro,
  desde O Camiño de Lagoal, parroquia de Louredo, no termo municipal de Mos.
range: Decreto
url: >-
  https://www.xunta.gal/dog/Publicados/2018/20180924/AnuncioG0244-140918-0005_gl.html
---
<p>O Concello de Mos, en sesión que tivo lugar o día 29.1.2018, aprobou o proxecto denominado Nova senda fluvial do río Louro, desde O Camiño de Lagoal, parroquia de Louredo, no termo municipal de Mos, e acordou solicitar á Xunta de Galicia a declaración de urxente ocupación dos bens e dereitos afectados pola expropiación forzosa ao abeiro do disposto no artigo 52 da Lei de expropiación forzosa.</p>
    <p>Os bens en que se concreta a declaración de urxente ocupación están determinados no expediente que se someteu a información pública.</p>
    <p>O dito expediente tivo entrada o 29.5.2018 na Vicepresidencia e Consellería de Presidencia, Administracións Públicas e Xustiza, e este contén a xustificación acreditativa da motivación para a declaración de urxente ocupación.</p>
    <p>O expediente tratouse na Comisión de Secretarios Xerais previa á súa elevación ao Consello da Xunta de Galicia.</p>
    <p>O expediente contén a documentación a que se refire o artigo primeiro da Orde do 7 de decembro de 1983, sobre declaracións de urxente ocupación, así como a exixida no artigo 3 da Lei 11/1996, do 27 de decembro, de medidas de disciplina orzamentaria.</p>
    <p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado dado o avanzado estado de abandono que presenta toda a zona sobre a que se pretende levar a cabo esta actuación e que a fai, na actualidade, practicamente intransitable e inaccesible, circunstancias que propician que a canle de río desborde con facilidade, causando a erosión e arrastres de materiais que leva a destrución e asolagamento dos camiños actuais e das propiedades próximas, de modo que resulta necesario que se adopten, de maneira inmediata, todas as medidas ambientais que teñan por finalidade evitar a súa perda así como, en todo caso, garantir a súa rexeneración.</p>
    <p>A vía de urxencia no procedemento de expropiación é o único xeito de garantir a rápida dispoñibilidade dos terreos particulares sobre os que se deberán adoptar, de maneira inmediata, todas as medidas preventivas e correctoras necesarias para garantir o mantemento das condicións obxectivas que fan desta zona un lugar de especial valor (o propio río) e cultural (muíños).</p>
    <p>A competencia para a declaración da urxente ocupación correspóndelle ao Consello da Xunta de Galicia segundo o disposto nos artigos 27.2 e 28.2 do Estatuto de autonomía de Galicia.</p>
    <p>Na súa virtude, por proposta do vicepresidente e conselleiro de Presidencia, Administracións Públicas e Xustiza, e logo de deliberación do Consello da Xunta de Galicia na súa reunión do seis de setembro de dous mil dezaoito</p>
    <h2>DISPOÑO:</h2>
    <p>Artigo único</p>
    <p>De conformidade co disposto no artigo 52 da Lei de expropiación forzosa, declárase a urxente ocupación, para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto denominado Nova senda fluvial do río Louro, desde O Camiño de Lagoal, parroquia de Louredo, no termo municipal de Mos, debendo, se é o caso, unha vez ocupados os terreos necesarios, obter as autorizacións que sexan necesarias dos organismos competentes, con carácter previo ao inicio das obras.</p>
    <p>Santiago de Compostela, seis de setembro de dous mil dezaoito</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p>

