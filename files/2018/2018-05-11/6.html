---
date: '2018-05-11'
id: O150-030518-0002
page: 23912
number: 90
agency: Escola Galega de Administración Pública
section: III. Outras disposicións.
title: >-
  RESOLUCIÓN do 2 de maio de 2018 pola que se convoca un curso sobre a
  protección das persoas consumidoras no ámbito financeiro e do investimento.
range: Resolución
url: >-
  https://www.xunta.gal/dog/Publicados/2018/20180511/AnuncioO150-030518-0002_gl.html
---
<p>De acordo co Convenio de colaboración subscrito con data do 5 de outubro de 2017, entre a Escola Galega de Administración Pública (en diante EGAP) e o Instituto Galego de Consumo e da Competencia (IGCC) para o desenvolvemento de actividades de formación, divulgación e investigación, convócase un curso sobre a protección das persoas consumidoras no ámbito financeiro e do investimento. </p>
    <h2>RESOLVO:</h2>
    <p>Convocar un curso sobre a protección das persoas consumidoras no ámbito financeiro e do investimento que figura no anexo II, que deberá desenvolverse segundo as bases detalladas no anexo I. </p>
    <p>Santiago de Compostela, 2 de maio de 2018</p>
    <footer><p>Sonia Rodríguez-Campos González<br>Directora da Escola Galega de Administración Pública</p></footer>
    <h2>ANEXO I</h2>
    <p>Primeira. <em>Requisitos do persoal participante</em></p>
    <p>Persoal funcionario e laboral do Instituto Galego do Consumo e da Competencia (IGCC); persoal funcionario e laboral das oficinas municipais de Información ao Consumidor (OMIC) e outro persoal das entidades locais e das asociacións de persoas consumidoras e usuarias de Galicia que realicen funcións de asesoramento ás persoas consumidoras, mediación e tramitación de reclamacións de consumo.</p>
    <p>Segunda. <em>Desenvolvemento da actividade de formación</em></p>
    <p>A actividade formativa realizarase cos requirimentos, a duración e as condicións que para esta actividade se indique na convocatoria. A información relativa ao desenvolvemento da actividade, así como as súas posibles modificacións, será actualizada e ampliada na páxina web https://egap.xunta.gal.</p>
    <p>Terceira. <em>Solicitudes e prazos</em></p>
    <p>1. O prazo de presentación de solicitudes será de dez días naturais contados a partir do seguinte ao da publicación desta resolución no <em>Diario Oficial de Galicia</em>.</p>
    <p>2. As solicitudes de participación nas actividades formativas só poderán realizarse mediante o formulario de matrícula telemática dispoñible no enderezo https://egap.xunta.gal/matricula desde as 8.00 horas da data de inicio do prazo de presentación de solicitudes e ata as 23.55 horas da data de finalización. As solicitudes entenderanse presentadas unha vez que se complete correctamente o proceso de matriculación.</p>
    <p>3. Serán excluídas automaticamente aquelas solicitudes que non se axusten ao formulario de solicitude, non teñan cubertos correctamente os datos precisos para a realización do proceso de selección ou sexan presentadas fóra de prazo.</p>
    <p>4. As persoas que oculten ou falseen datos esenciais para a selección serán automaticamente excluídas das actividades solicitadas e pasarán ao final das listas de todas as actividades formativas que soliciten e cuxo prazo de matrícula comece dentro do ano seguinte contado desde que se detecte o feito. </p>
    <p>5. As persoas interesadas en recibir mensaxes sobre o proceso de selección deberán facilitar un enderezo de correo electrónico e/ou un número de teléfono móbil.</p>
    <p>6. As persoas que necesiten acreditar circunstancias específicas (discapacidade, permiso de maternidade, etc.) de acordo cos criterios de selección deberán remitirlle á EGAP a correspondente documentación complementaria, xunto cunha copia do formulario da matrícula, ou ao enderezo de correo electrónico xestion.egap@xunta.gal, sen prexuízo do previsto no artigo 16.4 da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro). A devandita documentación deberá enviarse por unha única das vías indicadas; no caso contrario só serán considerados os datos achegados por correo electrónico. A documentación deberá presentarse dentro do prazo sinalado no punto 1 desta base.</p>
    <p>7. A EGAP adoptará as medidas necesarias para facilitar a presentación das solicitudes. As dúbidas, as dificultades técnicas e as peticións de información complementaria serán atendidas a través dos números de teléfono 981 54 62 57, 981 54 62 54 e 981 54 63 35 e do enderezo de correo electrónico xestion.egap@xunta.gal.</p>
    <p>Cuarta. <em>Criterios de selección</em></p>
    <p>Terá preferencia o persoal do IGCC. Para o caso de que non se cubran as prazas co dito persoal, aplicaranse os criterios xerais da EGAP, segundo a Resolución do 4 de xaneiro de 2008 (DOG do 10 de xaneiro).</p>
    <p>Quinta. <em>Publicación das relacións do alumnado seleccionado</em></p>
    <p>A EGAP publicará no enderezo https://egap.xunta.gal unha relación das persoas seleccionadas para participar no curso, así como un número adecuado de reservas de acordo co disposto no artigo 45.1.b) da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro). </p>
    <p>O prazo de presentación de alegacións será de cinco días naturais desde o día seguinte ao da súa publicación.</p>
    <p>Entenderase que as persoas que non figuren na relación foron excluídas por algunha das razóns expresadas nas bases da convocatoria ou ocupan un posto máis afastado na listaxe de agarda. </p>
    <p>Sexta. <em>Cambios ou substitucións na selección, renuncia e asistencia</em></p>
    <p>1. Os cambios ou as substitucións na selección:</p>
    <p>En ningún caso serán admitidos cambios ou substitucións entre as persoas seleccionadas.</p>
    <p>2. A renuncia:</p>
    <p>a) As persoas seleccionadas só poderán renunciar á actividade formativa:</p>
    <p>Por causa de forza maior suficientemente acreditada.</p>
    <p>Por necesidades do servizo debidamente motivadas por parte das persoas responsables dos centros directivos.</p>
    <p>Por outras causas xustificadas documentalmente.</p>
    <p>b) A renuncia debe ser comunicada por escrito á Escola Galega de Administración Pública cunha antelación mínima de tres días naturais anteriores ao inicio da actividade formativa. Na páxina web da escola está dispoñible un modelo de renuncia.</p>
    <p>Para isto, poderase utilizar, alén do previsto no artigo 16.4 da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro) o enderezo de correo electrónico xestion.egap@xunta.gal.</p>
    <p>c) As persoas que incumpran o previsto nas letras a) e b) pasarán ao final das listaxes de espera de todas as actividades formativas que soliciten e cuxo prazo de matrícula comece dentro do ano seguinte contado a partir do día da finalización desta actividade.</p>
    <p>3. As faltas de asistencia nas actividades presenciais:</p>
    <p>Non poden superar en ningún caso o 10 % das horas lectivas presenciais. En todo caso, as faltas de asistencia deberán xustificarse documentalmente ante as persoas responsables da actividade formativa nun prazo máximo de 10 días contados a partir do día da finalización desta actividade. As persoas que incumpran o antedito perderán o dereito ao certificado de participación na actividade formativa.</p>
    <p>Sétima. <em>Realización de probas</em></p>
    <p>Para poder superar a actividade de formación, o alumnado deberá superar unha proba de avaliación que se realizará ao final dela. </p>
    <p>Oitava. <em>Certificados</em></p>
    <p>Para a obtención do certificado de aproveitamento o alumnado deberá obter a avaliación positiva do seu profesorado, o cal emitirá un informe en que declare apto/a ou non apto/a cada alumno/a en función do resultado da proba de avaliación. </p>
    <p>Novena. <em>Facultades da EGAP</em></p>
    <p>1. A EGAP e o IGCC poderán modificar o desenvolvemento, as datas e os lugares da actividade formativa, así como resolver todas as continxencias que poidan xurdir. </p>
    <p>2. No suposto de que o número de admitidos/as sexa inferior ao 50 % das prazas convocadas, a EGAP e o IGCC resérvanse o dereito a suspender ou cancelar a actividade, caso no que empregará os medios de notificación ás persoas interesadas previstos na normativa vixente.</p>
    <p>3. A EGAP e o IGCC garantirán na actividade derivada desta convocatoria a promoción da igualdade real e efectiva entre mulleres e homes, a eliminación de calquera tipo de discriminación e o fomento dos dereitos de conciliación.</p>
    <h2>ANEXO II</h2>
    <h2>Código: CV1825</h2>
    <h2>A protección das persoas consumidoras no ámbito financeiro e do investimento</h2>
    <p>1. Obxectivos. </p>
    <p>Formar e capacitar os distintos profesionais que interveñen no asesoramento e resolución das problemáticas das persoas consumidoras no ámbito financeiro e do investimento. Analizar e estudar os principais produtos de investimento (fondos de investimento, fondos de pensións...); os riscos destes produtos; a súa normativa reguladora; coñecer a súas principais problemáticas e os mecanismos e criterios de resolución empregados pola CNMV. Analizar e estudar as operacións de financiamento máis habituais; os diferentes medios e servizos de pagamento (efectivo, tarxetas de débito, de crédito...); as condicións aplicables ás contas e aos depósitos bancarios; as hipotecas inversas; as problemáticas máis frecuentes en relación aos produtos bancarios e os mecanismos e criterios de resolución de reclamacións empregados polo Banco de España.</p>
    <p>2. Destinatarios/as. </p>
    <p>Persoal funcionario e laboral do Instituto Galego do Consumo e da Competencia (IGCC); persoal funcionario e laboral das oficinas municipais de Información ao Consumidor (OMIC) e outro persoal das entidades locais e das asociacións de persoas consumidoras e usuarias de Galicia que realicen funcións de asesoramento ás persoas consumidoras, mediación e tramitación de reclamacións de consumo.</p>
    <p>3. Desenvolvemento. </p>
    <p>Modalidade: presencial.</p>
    <p>Duración: 12 horas.</p>
    <p>Edicións: 1.</p>
    <p>Datas: 29 e 30 de maio de 2018.</p>
    <p>Horarios: 29 de maio: das 9.00 ás 14.00 horas; 30 de maio: das 9.00 ás 14.00 horas, e das 16.00 ás 18.00 horas.</p>
    <p>Lugar: Santiago de Compostela, aula 11 da Escola Galega de Administración Pública, rúa Madrid, núm. 2-4.</p>
    <p>Prazas: 50.</p>
    <p>4. Contido. </p>
    <p>As decisións de investimento.</p>
    <p>Principais problemáticas dos produtos de investimento.</p>
    <p>Operacións de financiamento.</p>
    <p>Efectivo.</p>
    <p>Depósitos a prazo.</p>
    <p>Publicidade de produtos bancarios. O portal do cliente bancario.</p>

