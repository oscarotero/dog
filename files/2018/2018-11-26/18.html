---
date: '2018-11-26'
id: G2307-061118-0001
page: 50163
number: 225
agency: Xulgado de Primeira Instancia e Instrución número 2 de Vilagarcía de Arousa
section: V. Administración de xustiza.
title: EDICTO de notificación de sentenza (678/2016).
range: Edicto
url: >-
  https://www.xunta.gal/dog/Publicados/2018/20181126/AnuncioG2307-061118-0001_gl.html
---
<p>Procedemento: nulidade matrimonial núm. 678/2016.</p>
    <p>Sentenza.</p>
    <p>Vilagarcía de Arousa, catorce de xuño de dous mil dezaoito.</p>
    <p>Vistos por min, Mario S. Martínez Álvarez, xuíz titular do Xulgado de Primeira Instancia e Instrución número 2 de Vilagarcía de Arousa, os presentes autos do xuízo de nulidade matrimonial núm. 678/2016, en que é parte demandante o Ministerio Fiscal, e parte demandada Blanca Rocío Giraldo Loaiza e Salustiano Castro Martínez, ambos en situación de rebeldía procesual.</p>
    <p>Antecedentes de feito.</p>
    <p>Primeiro. O Ministerio Fiscal presentou demanda de declaración de nulidade matrimonial do matrimonio contraído entre Blanca Rocío Giraldo Loaiza e Salustiano Castro Martínez en cuxo pedimento solicitaba que se ditase sentenza pola que se declarase a nulidade do matrimonio celebrado entre Blanca Rocío Giraldo Loaiza e Salustiano Castro Martínez no 16 de xaneiro de 2004 en Vilanova de Arousa, e a conseguinte cancelación da inscrición do matrimonio practicada na páxina 126, tomo 35, sección 2ª do Rexistro Civil de Vilanova de Arousa.</p>
    <p>Segundo. Admitida a trámite a demanda por decreto do 31.1.2017, deuse traslado dela á parte demandada.</p>
    <p>Non tendo comparecido os demandados no procedemento, mediante dilixencia de ordenación do 15.5.2018 decláronse os demandados en situación de rebeldía procesual.</p>
    <p>Terceiro. No 12.6.2018 celebrouse a vista coa asistencia do Ministerio Fiscal e do codemandado Salustiano Castro Martínez e practicouse como proba o seu interrogatorio e a documental que consta en actuacións. No trámite de conclusións o Ministerio Fiscal pediu que se estimase a demanda formulada e que se acordase a nulidade do matrimonio celebrado o 16.1.2004. Unha vez cumpridos todos os trámites, quedou concluso o xuízo e visto para ditar sentenza.</p>
    <p>Cuarto. No presente procedemento observáronse todos os trámites e prescricións legais.</p>
    <p>Fundamentos de dereito.</p>
    <p>Primeiro. O Ministerio Fiscal interpón demanda de nulidade matrimonial contra Blanca Rocío Giraldo Loaiza e Salustiano Castro Martínez en que pide que se declare a nulidade matrimonial do matrimonio contraído entre ambos no 16.1.2004. En síntese, expón no seu escrito de demanda que o demandado Salustiano Castro Martínez casou o 23.1.1988 con Lucía Fernández Villalustre no Xulgado de Paz de Vilanova de Arousa (inscrito no correspondente Rexistro Civil). Posteriormente, o 16.1.2004, Salustiano Castro Martínez contraeu novo matrimonio con Blanca Rocío Giraldo Loaiza no mesmo lugar, pero sen obter previamente a disolución do anterior vínculo matrimonial (novo matrimonio inscrito no Rexistro Civil de Vilanova de Arousa na páxina 126, tomo 35, sección 2ª). Esa disolución obtívose o 14 de decembro de 2006 cando foi ditada sentenza polo Xulgado de Primeira Instancia e Instrución número 1 de Vilagarcía de Arousa polo que se declaraba a disolución do matrimonio por divorcio entre Salustiano Castro Martínez e Lucía Fernández Villalustre. É por iso que o Ministerio Fiscal considera que o segundo matrimonio celebrado é nulo por canto se celebrou sen obter a disolución do primeiro vínculo matrimonial (art. 73.2 en relación co art. 46.2 do Código civil).</p>
    <p>Segundo. Os demandados non compareceron no procedemento, polo que foron declarados en situación de rebeldía procesual. Unicamente o Sr. Castro Martínez acudiu ao acto da vista. A situación de rebeldía procesual non supón nin achantamento nin conformidade cos feitos da parte demandante, polo que esta situación non leva consigo a condena inmediata, senón que supón a perda ou imposibilidade de levar a cabo determinados comportamentos procesuais como son a preclusión na contestación, a alegación de excepcións procesuais ou a impugnación de documentos, entre outros, e sen que se produza un reflexo na carga da proba que ao demandante corresponde, segundo determina o artigo 217 LAC. Pero aínda que non se alteren as obrigas probatorias que a cada parte atinxen, no suposto da rebeldía procesual débense matizar cos principios complementarios de normalidade, facilidade probatoria e flexibilidade na interpretación das normas da proba, dado que coa rebeldía procesual se reduce a actividade probatoria que o demandante pode despregar, como pode ser co interrogatorio do demandado ou co recoñecemento de sinaturas e, do mesmo modo, a inactividade probatoria do demandado pode dificultar a previa do demandante. Todo isto obriga, como sinala reiterada xurisprudencia, a non ser excesivamente rigoroso na valoración das probas que este achega, pois a falta de proba que no caso da rebeldía se produce débese á incomparecencia e/ou inactividade do demandado. Exixir o contrario, suporía converter a rebeldía non só nunha cómoda defensa senón tamén nunha situación de privilexio do litigante rebelde, con flagrante infracción do principio de igualdade, ao quedar a eficacia da proba en mans do rebelde, con notoria indefensión do demandante.</p>
    <p>Terceiro. Principalmente, e á vista da documental que consta en autos, procede admitir integramente a demanda formulada polo Ministerio Fiscal. Con carácter previo cómpre sinalar que o Ministerio se encontra lexitimado para exercer a acción de nulidade matrimonial (art. 74 do Código civil).</p>
    <p>O art. 46.2 do CC establece que «non poden casar: (...) 2º. Os que estean ligados con vínculo matrimonial». E en relación con el e as súas consecuencias en caso de contravención, o punto segundo do art. 73 do CC indica que «é nulo calquera que for a forma da súa celebración (2º) o matrimonio celebrado entre as persoas a que se refiren os artigos 46 e 47, salvo os casos de dispensa conforme o artigo 48». Disto extráese que o matrimonio ulterior celebrado sen a previa disolución do anterior vínculo matrimonial fai que ese segundo matrimonio sexa nulo.</p>
    <p>Tal como aparece na documental adxunta á demanda, o demandante casou con Lucía Fernández Villalustre o 23.1.1988, matrimonio que foi inscrito no Rexistro Civil de Vilanova de Arousa (achégase copia da certificación).</p>
    <p>Consta achegada a copia da certificación de inscrición do matrimonio celebrado entre Salustiano Castro Martínez e Blanca Rocío Giraldo Loaiza o 16.1.2004 e inscrito no Rexistro Civil de Vilanova de Arousa. Ademais, achégase a comparecencia que os contraentes realizaron o 10.7.2003 ante o propio xulgado de paz en que manifestaban ambos que non existía impedimento legal para casar, xunto coa restante tramitación do expediente matrimonial.</p>
    <p>Non obstante, o demandado contraeu este segundo matrimonio en xaneiro de 2004 sen estar previamente disolto o vínculo matrimonial que tiña con Lucía Fernández Villalustre. Así se desprende da sentenza ditada polo Xulgado número 1 desta localidade (proced. disolución matrimonial por divorcio núm. 374/2006) en data 14.12.2006, que acordaba a disolución por divorcio do matrimonio formado polos cónxuxes Salustiano Castro Martínez e Lucía Fernández Villalustre. Ademais, foi recoñecido polo propio demandado Salustiano no acto da vista, que afirmou que o divorcio foi posterior a casar con Lucía.</p>
    <p>En consecuencia e á vista de que non se obtivera a disolución do vínculo matrimonial con Lucía Fernández Villalustre antes de contraer novo matrimonio con Blanca Rocío Giraldo Loaiza, o matrimonio celebrado o 16.1.2004 é nulo por infracción do art. 73.2 en relación co art. 46.2 do CC. A consecuencia desta nulidade matrimonial implica que se deba cancelar a correspondente inscrición rexistral que no seu día se realizou inscribindo o matrimonio no Rexistro Civil de Vilanova de Arousa. Por tanto, unha vez firme esta sentenza, e sobre a base da nulidade declarada, procede tamén declarar a cancelación da inscrición do matrimonio entre Salustiano Castro Martínez e Blanca Rocío Giraldo Loaiza practicada na páxina 126, tomo 35, sección 2ª do Rexistro Civil de Vilanova de Arousa, tal e como insta tamén o Ministerio Fiscal.</p>
    <p>Vistos os artigos e preceptos aplicables ao caso e demais de xeral e pertinente aplicación,</p>
    <p>Decido:</p>
    <p>Que debo estimar e estimo integramente a demanda formulada polo Ministerio Fiscal contra Blanca Rocío Giraldo Loaiza e Salustiano Castro Martínez, e, en consecuencia:</p>
    <p>Declaro a nulidade matrimonial do matrimonio celebrado entre Blanca Rocío Giraldo Loaiza e Salustiano Castro Martínez no 16 de xaneiro de 2004 no Xulgado de Paz de Vilanova de Arousa (Pontevedra), e inscrito na páxina 126, tomo 35, sección 2ª do Rexistro Civil de Vilanova de Arousa.</p>
    <p>Acordo a cancelación da inscrición do matrimonio antes referido practicada na páxina 126, tomo 35, sección 2ª do Rexistro Civil de Vilanova de Arousa.</p>
    <p>Unha vez firme a presente sentenza, expídanse os mandados e oficios oportunos.</p>
    <p>Notifíquese esta sentenza ás partes, facéndolles saber que non é firme e que se pode impugnar mediante recurso de apelación ante a Audiencia Provincial de Pontevedra (artigo 455 LAC). O recurso interporase por medio de escrito presentado neste xulgado no prazo de vinte días hábiles contados desde o día seguinte ao da notificación, expondo as alegacións en que se basee a impugnación, ademais de citar a resolución apelada e os pronunciamentos impugnados (artigo 458.2 LAC).</p>
    <p>Lévese o orixinal desta resolución ao libro de sentenzas deste xulgado, deixando testemuño nos autos da súa razón.</p>
    <p>Así o acorda, manda e asina, por esta miña sentenza, Mario S. Martínez Álvarez, xuíz titular do Xulgado de Primeira Instancia e Instrución número 2 de Vilagarcía de Arousa.</p>
    <p>Publicación. A anterior sentenza foi dada, lida e publicada polo xuíz que a subscribe, estando a celebrar audiencia pública no día da súa data. Líbrase o testemuño ordenado, que queda unido aos autos. Dou fe.</p>

