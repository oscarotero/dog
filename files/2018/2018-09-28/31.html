---
date: '2018-09-28'
id: G0424-110918-0005
page: 43903
number: 186
agency: 'Consellería de Economía, Emprego e Industria'
section: VI. Anuncios. a) Administración autonómica.
title: >-
  RESOLUCIÓN do 3 de setembro de 2018, da Dirección Xeral de Enerxía e Minas,
  pola que se somete a información pública a solicitude de modificación da
  declaración de utilidade pública, en concreto, e a necesidade de urxente
  ocupación, das instalacións do proxecto do parque eólico Sasdónigas fase II,
  sito nos concellos de Mondoñedo e de Abadín (Lugo) e promovido por Norvento,
  S.L. (LU 11/125-EOL).
range: Resolución
url: >-
  https://www.xunta.gal/dog/Publicados/2018/20180928/AnuncioG0424-110918-0005_gl.html
---
<p>Primeiro. Mediante a Resolución do 15 de decembro de 2011, da Xefatura Territorial da Consellería de Economía e Industria de Lugo, someteuse a información pública a solicitude de autorización administrativa previa, a autorización administrativa de construción, a declaración de utilidade pública, en concreto, o proxecto sectorial de incidencia supramunicipal e o estudo de impacto ambiental do parque eólico Sasdónigas fase II (<em>Diario Oficial de Galicia</em> do 6.2.2012).</p>
    <p>Segundo. O 29.4.2013, a promotora solicitou á Dirección Xeral de Industria, Enerxía e Minas modificacións do proxecto consistentes, de forma xeral, nas variacións das posicións da torre meteorolóxica e do aeroxerador denominado SD03, debido aos requirimentos establecidos pola Dirección Xeral de Patrimonio Cultural sobre o estudo de impacto ambiental do parque eólico.</p>
    <p>Terceiro. Por Resolución do 4 de agosto de 2015, a Dirección Xeral de Enerxía e Minas aceptou as modificacións ás que se fai referencia no antecedente segundo.</p>
    <p>Cuarto. O 24.11.2017, de acordo co establecido na disposición transitoria terceira da Lei 5/2017, do 19 de outubro, a promotora solicitou a tramitación do expediente de acordo co procedemento establecido pola dita lei.</p>
    <p>Quinto. Con data do 21.12.2017 o Consello da Xunta de Galicia declarou de interese especial o proxecto do parque eólico, o que ten como efectos a tramitación de forma prioritaria, con carácter de urxencia e a redución á metade dos prazos necesarios na instrución do procedemento.</p>
    <p>Sexto. Con data do 12.7.2018 a promotora presentou unha addenda do proxecto de execución. Parque eólico Sasdónigas fase II. Xullo 2018.</p>
    <p>Sétimo. O 1.8.2018, a Dirección Xeral de Calidade e Avaliación Ambiental e Cambio Climático formulou a declaración de impacto ambiental relativa ao parque eólico, que se fixo pública por Resolución do 2 de agosto de 2018 da Dirección Xeral de Enerxía e Minas.</p>
    <p>Oitavo. Con data do 27.6.2018 presentan a relación de bens e dereitos afectados, modificada de acordo a addenda proxecto de execución recollida no antecedente sexto.</p>
    <p>Noveno. Con data do 3.8.2018, mediante resolución da Dirección Xeral de Enerxía e Minas outórganse as autorizacións administrativas previa e de construción do parque eólico Sasdónigas fase II.</p>
    <p>En cumprimento do disposto na Lei 24/2013, do 26 de decembro, do sector eléctrico; no Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía e na Lei 8/2009, do 22 de decembro, pola que se regula o aproveitamento eólico en Galicia e se crean o canon eólico e o Fondo de Compensación Ambiental (modificada pola Lei 5/2017, do 19 de outubro, de fomento da implantación de iniciativas empresariais en Galicia), sométese a información pública a solicitude de modificación da declaración de utilidade pública, en concreto, e a necesidade de urxente ocupación que iso implica, presentada por Norvento, S.L. referida ao proxecto do parque eólico Sasdónigas fase II, nos concellos de Mondoñedo e de Abadín (Lugo).</p>
    <p>A declaración de utilidade pública levaría implícita, de acordo co artigo 56 da Lei 24/2013, do 26 de decembro, do sector eléctrico, a necesidade da urxente ocupación para os efectos da expropiación forzosa dos bens e dereitos afectados necesarios para o establecemento destas instalacións.</p>
    <p>A relación concreta e individualizada dos propietarios, bens e dereitos afectados, figura no anexo que se insire nesta resolución. </p>
    <p>O que se fai público para coñecemento xeral dos propietarios dos predios que figuran na relación anexa a esta resolución, así como das persoas que sendo titulares de dereitos reais ou intereses económicos sobre os bens afectados que fosen omitidas, para que poidan examinar o expediente relativo á solicitude de modificación da declaración de utilidade pública, en concreto, do parque eólico na Dirección Xeral de Enerxía e Minas (Edificio Administrativo San Caetano, bloque 5, 4º andar, 15781 Santiago de Compostela), na Xefatura Territorial da Consellería de Economía, Emprego e Industria de Lugo (rolda da Muralla, nº 70, 27071 Lugo) así como nos concellos de Mondoñedo e de Abadín, e presentar as súas alegacións, no prazo de quince (15) días a partir do día seguinte ao da última publicación desta resolución ou a partir da correspondente notificación individual aos afectados. </p>
    <p>Santiago de Compostela, 3 de setembro de 2018</p>
    <footer><p>Ángel Bernardo Tahoces<br>Director xeral de Enerxía e Minas</p></footer>

