---
date: '2018-12-13'
id: G0424-311018-0004
page: 52187
number: 237
agency: 'Consellería de Economía, Emprego e Industria'
section: VI. Anuncios. a) Administración autonómica.
title: >-
  RESOLUCIÓN do 30 de outubro de 2018, da Xefatura Territorial de Ourense, de
  autorización administrativa e de aprobación do proxecto de execución da rede
  de alimentación de gas natural, en MOP 16 bar, a Financiera Maderera, S.A. e
  Cogeneración del Noroeste, S.L., no polígono industrial de San Cibrao das
  Viñas (expediente IN627A 2018/05-3).
range: Resolución
url: >-
  https://www.xunta.gal/dog/Publicados/2018/20181213/AnuncioG0424-311018-0004_gl.html
---
<p>Vista a solicitude de autorización administrativa e de aprobación do proxecto de referencia, que foi presentada por Nedgia Redes de Distribución de Gas, S.A., CIF A-66560152, con domicilio para efectos de notificacións en Área Central, rúa Lisboa, s/n, local 31-HIJ, 15707 Santiago de Compostela, esta xefatura territorial ten en conta os seguintes: </p>
    <p>Feitos.</p>
    <p>Primeiro. Situación e características</p>
    <p>A solicitude ven acompañada do preceptivo proxecto, que foi redactado polo enxeñeiro industrial José Luis Sousa López, colexiado nº 489 do ICOIIG, o cal inclúe as instalacións necesarias para a realización da subministración de gas natural, con MOP= 16 bar, ás empresas Financiera Maderera, S.A. e Cogeneración del Noroeste, S.L., no polígono industrial de San Cibrao da Viñas (Ourense).</p>
    <p>Datos básicos das instalacións: o trazado da rede soterrada será pola rúa Ricardo Martín Esperanza do Polígono Industrial de San Cibrao das Viñas e consiste en:</p>
    <p>• Conexión co gasoduto existente Amoeiro-Sarreaus mediante tubaxe de aceiro Ø6” MOP 16 bar.</p>
    <p>• Antena distribución de gas natural de 16 m ata o punto de entrega de Financiera Maderera, S.A. e de Cogeneración del Noroeste, S.L. en tubaxe de aceiro Ac 6”.</p>
    <p>• 2 acometidas de 6 m a Financiera Maderera, S.A. e Cogeneración del Noroeste, S.L. en tubaxe de aceiro Ac 4” con dúas válvulas de corte Ac 4” PN16.</p>
    <p>Termo municipal: a solicitude afecta o termo municipal de San Cibrao das Viñas.</p>
    <p>Orzamento: 16.631,72 €.</p>
    <p>Segundo. Trámites de condicionados e de información pública do proxecto</p>
    <p>Dentro do trámite de condicionados foron trasladadas separatas técnicas do proxecto aos seguintes organismos/empresas: Deputación Provincial de Ourense, Concello de San Cibrao das Viñas, R Cable y Telecomunicaciones Galicia, S.A., Unión Fenosa Distribución, S.A. e Telefónica de España, S.A., pola súa condición de entidades titulares de bens e dereitos afectados pola mencionada instalación e para os efectos de obter o seu informe ao respecto.</p>
    <p>As entidades que contestaron presentaron os seus respectivos escritos manifestando a súa conformidade ao fixaren o seu condicionamento técnico, do cal se deu traslado á empresa promotora da instalación proxectada, quen presentou a súa conformidade. </p>
    <p>As empresas Telefónica de España, S.A. e Unión Fenosa Distribución, S.A., non contestaron a petición de informe nin a súa reiteración e, en consecuencia, entendeuse a súa conformidade, de acordo co disposto no artigo 80 do Real decreto 1434/2002, do 27 de decembro, polo que se regulan as actividades de transporte, distribución, comercialización, subministración e procedementos de autorización de instalacións de gas natural; todo isto sen prexuízo da autorización que, se for o caso, lle corresponda outorgar.</p>
    <p>O 12 de xullo de 2018 esta xefatura territorial ditou resolución pola que se someteu a información pública o proxecto, a cal foi publicada no DOG do 6 de setembro de 2018 e no BOP de Ourense do 11 de agosto. Durante o período de información pública nesta xefatura territorial e nos indicados medios, polo tempo regulamentario, non se presentaron alegacións relativas a este proxecto.</p>
    <p>Fundamentos de dereito.</p>
    <p>Primeiro. Esta xefatura territorial é competente para resolver a solicitude presentada, con fundamento no Estatuto de autonomía de Galicia; no Real decreto 2563/1982, do 24 de xullo, sobre traspaso de funcións e servizos da Administración do Estado á Comunidade Autónoma de Galicia en materia de industria, enerxía e minas; no Decreto 175/2015, do 3 de decembro, polo que se establece a estrutura orgánica da Consellería de Economía, Emprego e Industria; en relación coa Lei 34/1998, do 7 de outubro, do sector de hidrocarburos; co Real decreto 1434/2002, do 27 de decembro, polo que se regulan as actividades de transporte, distribución, comercialización, subministración e procedementos de autorización de instalacións de gas natural; co Decreto 9/2017, do 12 de xaneiro, polo que se establecen os órganos competentes, e a Orde da Consellería de Industria e Comercio do 30 de novembro de 1999 sobre a tramitación de autorizacións administrativas das canalizacións de gas.</p>
    <p>Segundo. No expediente cumpríronse os trámites regulamentarios, sendo o proxecto conforme coa normativa de aplicación na materia e, en especial, co Real decreto 919/2006, do 28 de xullo, polo que se aproba o Regulamento técnico de distribución e utilización de combustibles gasosos e as súas instrucións técnicas complementarias ICG 01 a 11.</p>
    <p>Xa que logo, vistos os preceptos legais citados e os demais de pertinente e xeral aplicación,</p>
    <h2>RESOLVO:</h2>
    <p>Conceder á empresa Nedgia Redes de Distribución, S.A., a autorización administrativa e a aprobación do proxecto de construción da rede de alimentación de gas natural, en MOP 16 bar, a Financiera Maderera, S.A. e Cogeneración del Noroeste, S.L., no polígono industrial de San Cibrao das Viñas, conforme o definido no proxecto presentado, coas seguintes condicións:</p>
    <p>Primeira. Antes de entrar en funcionamento a instalación, a empresa autorizada deberá presentar diante deste organismo a correspondente solicitude de acta de posta en marcha acompañada do certificado de dirección de obra, das probas efectuadas e do resto da documentación segundo os requirimentos que establece o citado Regulamento técnico de distribución e as súas instrucións técnicas e a Orde da Consellería de Industria e Comercio do 30 de novembro de 1999.</p>
    <p>Segunda. Para introducir modificacións nas instalacións que afecten a datos básicos do proxecto será necesaria autorización previa desta xefatura territorial.</p>
    <p>Terceira. O prazo para a posta en marcha das instalacións que se autorizan será de doce meses, contados a partir da data da última autorización administrativa necesaria para a súa execución.</p>
    <p>Cuarta. No tocante aos bens e dereitos afectados por esta infraestrutura gasista e adscritos ás distintas administracións, organismos ou empresas de servizo público ou de servizos de interese xeral, a empresa promotora procederá a realizar os correspondentes cruzamentos e afeccións de acordo cos condicionados e informes emitidos por estes.</p>
    <p>Quinta. A empresa promotora deberá iniciar a subministración de gas no prazo dun mes contado a partir da data en que a xefatura territorial formalice a acta de posta en marcha.</p>
    <p>Sexta. Esta autorización outórgase sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para a realización das obras das instalacións autorizadas.</p>
    <p>Sétima. A Administración resérvase para si o dereito a deixar sen efecto esta autorización por incumprimento das condicións estipuladas, pola entrega de datos inexactos ou por calquera outra causa legal ou regulamentaria que así o prevexa.</p>
    <p>Contra a presente resolución, que non é definitiva en vía administrativa, poderase interpoñer recurso de alzada ante o conselleiro de Economía, Emprego e Industria da Xunta de Galicia, no prazo dun mes contado a partir do día seguinte ao da súa notificación ou publicación, de acordo co disposto nos artigos 121 e 122 da Lei 39/2015, do 1 de outubro, do procedemento administrativo común das administracións públicas, sen prexuízo de que os interesados poidan interpoñer calquera outro recurso que coiden pertinente.</p>
    <p>Ourense, 30 de outubro de 2018</p>
    <footer><p>Santiago Álvarez González<br>Xefe territorial de Ourense</p></footer>

