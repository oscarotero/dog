---
date: '2018-10-26'
id: O92-221018-0001
page: 47194
number: 205
agency: Instituto Galego de Promoción Económica
section: III. Outras disposicións.
title: >-
  RESOLUCIÓN do 4 de outubro de 2018 pola que se invitan as empresas e outros
  operadores económicos para que manifesten o seu interese de acceder a unha
  liña de axudas para a realización de infraestruturas colaborativas de apoio
  industrial.
range: Resolución
url: >-
  https://www.xunta.gal/dog/Publicados/2018/20181026/AnuncioO92-221018-0001_gl.html
---
<p>A Lei 5/1992 de creación do Igape establece como funcións propias do instituto o fomento da prestación de servizos a empresas, en particular ás pemes, así coma a promoción, fomento e potenciación de actividades económicas que favorezan o desenvolvemento equilibrado e integrado tanto en termos sectoriais coma territoriais.</p>
    <p>O Plan estratéxico de Galicia, aprobado polo Consello da Xunta de Galicia na súa sesión do 28 de xaneiro de 2016, polo que respecta ao obxectivo transversal do fomento do emprendemento, a industrialización e a internacionalización, propón o impulso dun novo modelo industrial mediante o apoio a unha nova industria galega competitiva no mercado global coa posta en marcha de medidas aceleradoras do proceso de transformación do tecido industrial nun tecido avanzado, intelixente e aliñado coas tendencias internacionais da fábrica intelixente e da industria 4.0.</p>
    <p>A Axenda de Competitividade Industrial, Galicia: Industria 4.0 (en diante, a Axenda) aprobada polo Consello da Xunta de Galicia na súa sesión do 13 de maio de 2015, constitúe o Plan director da industria de Galicia. Establece cinco plans de impulso con 26 enfoques estratéxicos e 60 medidas para desenvolver pola Administración galega entre os anos 2015 e 2020.</p>
    <p>A Axenda recoñece a presencia de infraestruturas axeitadas coma un dos factores territoriais de competitividade cuxo desenvolvemento debe promover a Administración. </p>
    <p>Este recoñecemento coincide co expresado pola Comisión Europea, que no seu Regulamento 651/2014 afirma que a dispoñibilidade de infraestruturas locais é un requisito previo importante para o desenvolvemento da contorna das empresas e os consumidores e para a modernización e desenvolvemento da base industrial, co fin de garantir o pleno funcionamento do mercado interior. Este mesmo regulamento, que é a base para a compatibilidade dun amplo conxunto de categorías de axudas, afirma que as infraestruturas, postas a disposición das partes interesadas sobre unha base aberta, transparente e non discriminatoria, permiten a creación dunha contorna propicia para o investimento privado e o crecemento, contribúen así positivamente aos obxectivos de interese común e, en particular, ás prioridades e obxectivos da Estratexia Europa 2020 e limitan ao mesmo tempo os riscos de falseamento da competencia. </p>
    <p>De acordo co exposto, dentro das accións que o Igape está prevendo para o próximo plan bienal da Axenda, encóntrase a convocatoria de axudas dirixidas a que as empresas, especialmente as industriais, así coma outros operadores económicos, poidan desenvolver as infraestruturas que necesiten para mellorar a súa actividade económica.</p>
    <p>Con carácter previo á adopción da decisión de convocatoria das axudas e para os efectos de dispor da suficiente información para o seu deseño, priorización das actuacións e planificación orzamentaria, considérase necesario efectuar o presente anuncio previo e abrir un prazo para que os operadores económicos que así o desexen poidan manifestar as súas intencións de investimento no desenvolvemento dos aludidos proxectos de creación de infraestruturas e indicar as súas características.</p>
    <p>Dado que se dispón dun marco legal específico (artigo 56 do Regulamento UE 651/2014 de exención por categorías), as manifestacións de interese deberán ter en conta as limitacións que aí se marcan.</p>
    <p>Enténdese que este anuncio previo é a apertura do prazo para a presentación de manifestacións de interese, ademais de permitir á Administración coñecer se existen operadores económicos interesados en participar nunha eventual convocatoria e as características dos seus proxectos, pode fomentar a participación de propostas innovadoras, permitir que as empresas planifiquen axeitadamente os seus investimentos e garantir a transparencia, enmarcando a convocatoria no disposto no artigo 5.2 da Lei 9/2007, do 13 de xuño, de subvencións de Galicia.</p>
    <p>A invitación é aberta e diríxese a empresas de todos os tamaños e outros operadores económicos interesados en promover infraestruturas colaborativas de apoio industrial en Galicia. </p>
    <p>En virtude do anterior,</p>
    <h2>RESOLVO:</h2>
    <p>Primeiro. Anunciar que o Igape está estudando a convocatoria de axudas dirixidas a que as empresas, especialmente as industriais, así coma outros operadores económicos, poidan desenvolver as infraestruturas colaborativas que necesiten para mellorar a súa actividade económica.</p>
    <p>Segundo. Sen prexuízo de restricións ou consideracións adicionais, prevese incardinar estas axudas no disposto no artigo 56 do Regulamento UE 651/2014 de exención por categorías, que establece os seguintes requirimentos:</p>
    <p>1. As infraestruturas que se constrúan ou melloren deben contribuír a nivel local a mellorar a contorna das empresas e os consumidores e a modernizar e desenvolver a base industrial.</p>
    <p>2. Non serán aplicables a infraestruturas de investigación, de agrupacións empresariais innovadoras, sistemas urbanos de calefacción e refrixeración enerxeticamente eficientes, infraestruturas de enerxía, reciclado e reutilización de residuos, infraestruturas de banda ancha, cultura e conservación do patrimonio, infraestruturas deportivas e recreativas multifuncionais, infraestruturas portuarias ou aeroportuarias.</p>
    <p>3. As infraestruturas poñeranse a disposición dos usuarios interesados dunha forma aberta, transparente e non discriminatoria. O prezo que se cobre polo uso ou a venda das infraestruturas deberá corresponder ao prezo de mercado.</p>
    <p>4. Calquera concesión ou outro tipo de atribución a terceiros para explotar as infraestruturas realizarase sobre unha base aberta, transparente e non discriminatoria, tendo debidamente en conta as normas de contratación pública aplicables.</p>
    <p>5. Serán custos subvencionables ata o 100 % dos custos de investimento en activos materiais e inmateriais, excluídos custos de adquisición de solo.</p>
    <p>6. O importe da axuda non deberá exceder da diferenza entre os custos subvencionables e o beneficio de explotación do investimento. </p>
    <p>7. Entenderase como beneficio de explotación a diferenza entre os ingresos actualizados e os custos de explotación actualizados mentres dure o investimento de que se trate, se esta diferenza é positiva. </p>
    <p>8. Entenderase como custos de explotación, custos de persoal, materiais, servizos contratados, comunicacións, enerxía, mantemento, alugueres ou administración, pero exclúen, para os efectos do presente Regulamento, os gastos de amortización e os custos de financiamento se se cubriron mediante axudas ao investimento.</p>
    <p>9. A contía máxima estipulada no regulamento chega ata os 10.000.000 € de axuda (ou 20.000.000 € de investimento), pero en función da dispoñibilidade de fondos, estableceranse uns custos máximos de infraestrutura equipada dentro destes límites regulamentarios.</p>
    <p>10. Exclusión como beneficiarias da axuda ás empresas pertencentes ao sector da pesca e a acuicultura, ao sector do aceiro, ao sector do carbón, ao sector da construción naval, ao sector das fibras sintéticas, ao sector dos transportes, así como a infraestrutura conexa, a produción e distribución de enerxía e as infraestruturas enerxéticas.</p>
    <p>De todos os xeitos, a expresión de interese poderá referirse a infraestruturas que non encaixen nos parámetros do artigo 56, sempre que se xustifique a necesidade.</p>
    <p>Terceiro. Con carácter previo á adopción da decisión de convocatorias das axudas ábrese un prazo de quince días hábiles desde o día seguinte ao da publicación deste anuncio no Diario Oficial de Galicia para que os operadores económicos que así o desexen poidan comunicar ao Igape propostas de proxectos que poderían impulsar e suxestións sobre o marco de axudas a empregar.</p>
    <p>As manifestacións de interese axustaranse ás condicións e aos contidos recollidos no anexo desta resolución, deberán entregarse telematicamente ao Igape (Área de Competitividade) mediante a utilización dun dos seguintes procedementos:</p>
    <p>– https://sede.xunta.gal (servizo PR004A-Presentación electrónica de solicitudes, escritos e comunicacións que non conten cun sistema electrónico específico nin cun modelo electrónico normalizado).</p>
    <p>– http://tramita.igape.es (procedemento PE001.2017.1-Presentación electrónica de solicitudes, escritos e comunicacións que non conten cun sistema electrónico específico nin cun modelo electrónico normalizado).</p>
    <p>Cuarto. A participación neste proceso non implica para a Administración ningunha obriga de financiamento ou aceptación das propostas presentadas. Os custos derivados desta participación serán por conta dos interesados. As condicións e características das futuras convocatorias de subvencións que se poidan efectuar virán dadas polo que se determine no seu día nas correspondentes bases reguladoras.</p>
    <p>Quinto. A participación neste procedemento, os contactos mantidos cos participantes ou os intercambios de información non poderán dar lugar a infraccións dos principios comunitarios de transparencia, igualdade de trato e non discriminación, nin ter como efecto restrinxir ou limitar a competencia nin outorgar vantaxes ou dereitos exclusivos. A participación neste procedemento non outorgará dereito nin preferencia ningunha respecto das convocatorias de subvencións que poidan ter lugar con posterioridade no ámbito do obxecto desta resolución.</p>
    <p>Sexto. O Igape revisará as manifestacións de interese entregadas e poderá convocar aos interesados co fin de obter máis información sobre as propostas. </p>
    <p>Sétimo. Os datos persoais recadados neste procedemento serán tratados na súa condición de responsable pola Xunta de Galicia-Instituto Galego de Promoción Económica (Igape), coa finalidade de levar a cabo a tramitación administrativa que derive da xestión deste procedemento así como para informar ás persoas interesadas sobre o seu desenvolvemento.</p>
    <p>O tratamento dos datos baséase no cumprimento dunha misión de interese público ou no exercicio de poderes públicos.</p>
    <p>Os datos serán comunicados ás administracións públicas no exercicio das súas competencias, cando sexa necesario para a tramitación e resolución dos seus procedementos ou para que os cidadáns poidan acceder de forma integral á información relativa a unha materia. </p>
    <p>As persoas interesadas poderán acceder, rectificar e suprimir os seus datos, así como exercer outros dereitos ou retirar o seu consentimento, a través da sede electrónica da Xunta de Galicia ou presencialmente nos lugares e rexistros establecidos na normativa reguladora do procedemento administrativo común, segundo se explícita na información adicional recollida en https://www.xunta.gal/informacion-xeral-proteccion-datos</p>
    <p>Santiago de Compostela, 4 de outubro de 2018</p>
    <footer><p>Juan Manuel Cividanes Roger<br>Director xeral do Instituto Galego de Promoción Económica</p></footer>
    <h2>ANEXO I</h2>
    <h3>Contido da manifestación de interese</h3>
    <p>Número máximo de páxinas: 40 (tamaño de letra 11 puntos). Os contidos que aparecen a continuación deben entenderse como orientativos e poderán axustarse segundo as necesidades e grao de madurez do proxecto, respectando o límite de extensión que se indica.</p>
    <p>1. Identificación do/dos interesado/s.</p>
    <p>Razón social, CIF, enderezo, persoa/s de contacto, teléfono, correo electrónico.</p>
    <p>2. Descrición da infraestrutura proposta.</p>
    <p>– Presentación da infraestrutura: motivación e conveniencia, ubicación (se xa está determinada), equipamento incluído, servizos que prestará, titularidade, </p>
    <p>– Interese da infraestrutura para o tecido empresarial galego: como repercutiría na actividade empresarial galega? mobilizaría investimento privado? existen xa alternativas? ata que punto podería o sector privado crear alternativas viables sen axudas públicas? que empresas estarían interesadas? existe xa un compromiso de actuación conxunta con algunhas delas no caso de que se asignara a axuda?</p>
    <p>– Aportacións de entidades públicas ou privadas ao proxecto, se as houbera, na forma de inmobles, equipamento ou outros activos materiais ou inmateriais.</p>
    <p>– Impacto do proxecto en termos de mantemento e creación de emprego.</p>
    <p>– Implicacións ambientais do proxecto, de existiren.</p>
    <p>– Relacións e sinerxias con outros proxectos ou iniciativas xa existentes.</p>
    <p>3. Plan de explotación.</p>
    <p>Este epígrafe deberá detallar como funcionará a infraestrutura unha vez posta en marcha e cal será o seu modelo de xestión: plan de negocio durante os anos de amortización da infraestrutura, sistema de acceso para terceiros, marco de admisión, regulación e tarificación, limitacións, contraprestacións, etc.</p>
    <p>Deberase indicar, no posible, o plan de actividades asociado á infraestrutura: formación, difusión, dinamización do tecido económico, vínculos internacionais novos que se lograrán, actividades de atracción de talento, actividades de fomento do emprendemento e outras similares. </p>
    <p>4. Orzamento aproximado.</p>
    <p>Deberase indicar, na medida en que se poidan estimar, as contías desagregadas de:</p>
    <p>• Investimentos para realizar en activos fixos tanxibles e intanxibles.</p>
    <p>• De ser o caso, achegas de activos dos promotores (inmoble, equipos...).</p>
    <p>• Previsión de ingresos e custos de explotación durante o tempo de amortización da infraestrutura (tendo en conta a terminoloxía do punto segundo desta resolución). </p>
    <p>• A partir das previsións financeiras, estimación da axuda necesaria para o proxecto e a súa periodificación. </p>
    <p>5. Encaixe no modelo de axudas proposto.</p>
    <p>A partir do esquema do anexo II, pódense incluír consideracións sobre o encaixe do proxecto coas axudas, modificacións necesarias, proposta de criterios de avaliación, normativas habilitadoras de axudas máis axeitadas ao proxecto concreto e calquera outro comentario.</p>
    <h2>ANEXO II</h2>
    <h3>Ficha orientativa da axuda</h3>
    <p>Finalidade/obxectivo.</p>
    <p>Posta en marcha de proxectos de infraestruturas locais de uso compartido que teñan como finalidade o desenvolvemento da contorna das empresas e os consumidores e a modernización e desenvolvemento da base industrial, co fin de mellorar a súa competitividade.</p>
    <p>Non serán aplicables a infraestruturas de investigación, de agrupacións empresariais innovadoras, sistemas urbanos de calefacción e refrixeración enerxéticamente eficientes, infraestruturas de enerxía, reciclado e reutilización de residuos, infraestruturas de banda ancha, cultura e conservación do patrimonio, infraestruturas deportivas e recreativas multifuncionais, aeroportos e portos.</p>
    <p>Tipos de apoio.</p>
    <p>Subvención a fondo perdido en réxime de concorrencia competitiva. </p>
    <p>Beneficiarios potenciais.</p>
    <p>1. Empresas con personalidade xurídica propia ou autónomos con centro de traballo en Galicia.</p>
    <p>2. Agrupacións «ad hoc» de empresas, que deberán constituír unha agrupación das previstas no artigo 8.3 da Lei de subvencións de Galicia.</p>
    <p>3. Organizacións sen ánimo de lucro e con personalidade xurídica propia que de forma habitual presten servizos de apoio á competitividade empresarial das pemes, nas súas diversas formas, e dispoñan de recursos materiais e humanos para impulsar e orientar os proxectos .</p>
    <p>Sectores incentivables.</p>
    <p>Todos, excepto os dos artigos 1.3 e 13 do Regulamento (UE) 651/2014: empresas pertencentes ao sector da pesca e a acuicultura, ao sector do aceiro, ao sector do carbón, ao sector da construción naval, ao sector das fibras sintéticas, ao sector dos transportes, así como a infraestrutura conexa, a produción e distribución de enerxía e as infraestruturas enerxéticas.</p>
    <p>Requisitos principais do proxecto.</p>
    <p>As infraestruturas poñeranse a disposición dos usuarios interesados dunha forma aberta, transparente e non discriminatoria. O prezo para cobrar por uso ou venda será prezo de mercado.</p>
    <p>As infraestruturas deberán permitir a utilización directa por parte dos seus destinatarios mediante unha estrutura de tarificación en función do uso ou consumo que se realice. Non será válido que o solicitante ou un terceiro utilice de xeito exclusivo ou maioritario a infraestrutura para a execución de proxectos para terceiros.</p>
    <p>A concesión ou outro tipo de atribución a terceiros para a explotación realizarase sobre base aberta, transparente e non discriminatoria.</p>
    <p>Investimentos ou gastos computables.</p>
    <p>Serán custos subvencionables os custos de investimento en activos materiais e inmateriais.</p>
    <p>O importe máximo teórico da axuda estaría no valor da diferenza entre custos subvencionables e beneficio de explotación, non obstante, a intensidade das axudas, os límites e os criterios para establecelas, serán definidos tras as manifestacións de interese e a análise das propostas.</p>
    <p>Entenderase como beneficio de explotación o definido no Regulamento 651/2014: a diferenza entre os ingresos actualizados e os custos de explotación actualizados mentres dure o investimento de que se trate, se esta diferenza é positiva.</p>
    <p>Entenderanse como custos de explotación segundo o mesmo regulamento: custos de persoal, materiais, servizos contratados, comunicacións, enerxía, mantemento, alugueres ou administración, pero exclúen, para os efectos do presente Regulamento, os gastos de amortización e os custos de financiamento se se cubriron mediante axudas ao investimento.</p>
    <p>A axuda concederíase en base ao plan de viabilidade presentado polo solicitante e revisarase anualmente para adaptar a axuda á execucion real deste.</p>
    <p>Estímase unha aplicación de fondos públicos para a primeira convocatoria de arredor de 10 millóns de euros, para un período de tres anos de posta en marcha das iniciativas apoiadas.</p>
    <p>Baremo de avaliación.</p>
    <p>Estableceranse uns criterios de avaliación en función tamén das suxestións recibidas nas manifestacións de interese, pero ademais, sen dúbida serán considerados factores de avaliación os que incidan no interese para o tecido empresarial de Galicia da infraestrutura, as achegas públicas ou privadas ao proxecto, o plan de explotación e modelo de xestión (plan de negocio autosostible, sistema de acceso para terceiros, marco de admisión, regulación e tarificación, limitacións, contraprestacións...), o plan de actividades asociado á infraestrutura, a inclusión da infraestrutura no plan director dun Digital Innovation Hub apoiado pola Xunta de Galicia ou a vinculación aos obxectivos da RIS3 de Galicia e da Axenda de Competitividade Galicia Industria 4.0.</p>

