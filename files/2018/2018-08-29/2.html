---
date: '2018-08-29'
id: O150-210818-0001
page: 39516
number: 164
agency: Escola Galega de Administración Pública
section: III. Outras disposicións.
title: >-
  RESOLUCIÓN do 13 de agosto de 2018 pola que se convoca a xornada Xustiza e
  dereito en igualdade.
range: Resolución
url: >-
  https://www.xunta.gal/dog/Publicados/2018/20180829/AnuncioO150-210818-0001_gl.html
---
<p>Conforme os fins que lle asigna á Escola Galega de Administración Pública a normativa que a regula (Lei 4/1987, do 27 de maio, de creación da Escola Galega de Administración Pública, modificada pola Lei 10/1989, do 10 de xullo),</p>
    <h2>RESOLVO:</h2>
    <p>Convocar a xornada Xustiza e dereito en igualdade, de acordo coas bases que se indican a seguir:</p>
    <p>1. Obxectivos.</p>
    <p>1968 é un ano símbolo de cambios, algúns dos cales son descoñecidos a pesar da súa transcendencia. Un deles foi a incorporación da muller á carreira xudicial. Coincidindo cos cincuenta anos deste feito, corresponde facer balance e analizar os logros obtidos e o que supuxeron, así como a evolución do mundo do dereito en materia de igualdade e os seus retos nun futuro inmediato. </p>
    <p>A finalidade desta xornada é esencialmente divulgativa entre profesionais e colectivos vinculados con esta materia.</p>
    <p>2. Contidos.</p>
    <p>Nesta xornada trataranse, entre outros, os seguintes temas:</p>
    <p>• Balance e retos da igualdade: o seu enfoque xurídico.</p>
    <p>• Xurisprudencia en materia de igualdade.</p>
    <p>• A muller na xustiza.</p>
    <p>• Linguaxe inclusiva.</p>
    <p>3. Persoas destinatarias.</p>
    <p>Persoal empregado público, en situación de servizo activo ou asimilada, das administracións públicas de Galicia, tanto de xustiza como autonómica e local, dos entes instrumentais da comunidade autónoma, das universidades do Sistema universitario de Galicia, profesionais do dereito e persoas interesadas en xeral.</p>
    <p>4. Desenvolvemento.</p>
    <p>Lugar: EGAP, rúa Madrid, 2-4, Santiago de Compostela.</p>
    <p>Data: 3 de outubro de 2018.</p>
    <p>Horario: mañá e tarde.</p>
    <p>Duración: 6 horas lectivas. </p>
    <p>5. Número de prazas: limitado pola capacidade do local.</p>
    <p>6. Inscrición.</p>
    <p>As persoas interesadas deberán formalizar a súa inscrición a través do espazo «área de matrícula» da web da EGAP (https://egap.xunta.gal/matricula/).</p>
    <p>O prazo para a inscrición estará aberto desde as 8.00 horas do día seguinte ao da publicación desta resolución no <em>Diario Oficial de Galicia</em> ata as 23.55 horas do día 30 de setembro de 2018.</p>
    <p>Poderá obterse calquera outra información, desde as 8.30 ata as 14.30 horas, nos teléfonos: 981 54 62 41 - 981 54 62 39.</p>
    <p>7. Criterios de admisión.</p>
    <p>A orde de admisión virá determinada pola data e hora de presentación das solicitudes.</p>
    <p>8. Publicación da listaxe de persoas seleccionadas e prazo de presentación de alegacións.</p>
    <p>8.1. No punto desta xornada da páxina web da EGAP (https://egap.xunta.gal/), publicarase a listaxe de persoas seleccionadas, así como tamén un número adecuado de reservas, no caso de que o número de solicitudes recibidas fose superior ao número de prazas.</p>
    <p>O prazo de presentación de alegacións será de dous días naturais contados desde a súa publicación.</p>
    <p>8.2. Transcorrido o prazo de alegacións, publicarase no punto desta xornada da páxina web da EGAP (https://egap.xunta.gal/), a listaxe definitiva de persoas admitidas nesta actividade.</p>
    <p>9. Cambios ou substitucións na selección, renuncia e asistencia.</p>
    <p>9.1. En ningún caso serán admitidos cambios ou substitucións entre as persoas seleccionadas.</p>
    <p>9.2. A renuncia:</p>
    <p>a) As persoas seleccionadas só poderán renunciar á actividade formativa:</p>
    <p>• Por causa de forza maior suficientemente acreditada.</p>
    <p>• Por necesidades do servizo debidamente motivadas por parte das persoas responsables dos centros directivos.</p>
    <p>• Por outras causas xustificadas documentalmente.</p>
    <p>b) A renuncia deberá ser comunicada por escrito á Escola Galega de Administración Pública cunha antelación mínima de tres días hábiles anteriores ao comezo da actividade formativa. Na páxina web da Escola estará dispoñible un modelo de renuncia.</p>
    <p>Para isto, poderá utilizarse, ademais do previsto no artigo 16.4 da Lei 39/2015, do 1 de outubro, do procedemento administrativo común das administracións públicas (BOE do 2 de outubro), a dirección de correo electrónico novas.egap@xunta.gal</p>
    <p>c) As persoas que incumpran o previsto nas liñas a) e b) pasarán ao final das listas de espera de todas as actividades formativas que soliciten e cuxo prazo de matrícula comece dentro do ano seguinte contado a partir do día da finalización desta actividade.</p>
    <p>9.3. A asistencia e a puntualidade:</p>
    <p>a) Son obrigatorias a asistencia ás sesións da actividade formativa e a puntualidade.</p>
    <p>b) Durante a actividade formativa realizaranse controis de asistencia e puntualidade.</p>
    <p>c) As faltas de asistencia:</p>
    <p>c.1. Non poden superar en ningún caso o 10 % das horas lectivas presenciais. En todo caso, as faltas de asistencia deberán xustificarse documentalmente ante as persoas responsables da actividade formativa nun prazo máximo de 10 días contados a partir do día da finalización desta actividade. As persoas que incumpran o especificado anteriormente perderán o dereito ao certificado de participación na actividade formativa.</p>
    <p>c.2. Aquelas persoas cuxas faltas de asistencia superen o 50 % das horas lectivas pasarán ao final das listas de espera de todas as actividades formativas que soliciten e cuxo prazo de matrícula comece dentro do ano seguinte contado a partir do día da finalización desta actividade.</p>
    <p>10. Modificacións.</p>
    <p>A EGAP reserva para si a facultade de interpretar e de resolver as incidencias que poidan xurdir no desenvolvemento desta xornada, así como a facultade de cancelala se o escaso número de solicitudes non xustificase a súa realización.</p>
    <p>11. Certificado electrónico de asistencia.</p>
    <p>Ao final da xornada emitirase un certificado electrónico de asistencia, descargable desde a área de matrícula (https://egap.xunta.gal/matricula), a aquelas persoas inscritas cuxa asistencia fose igual ou superior ao 90 % das horas lectivas programadas. Este documento estará asinado electronicamente pola EGAP e incluirá, de forma expresa, o contido, a carga lectiva, a data e o lugar de realización da xornada, así como un código de verificación electrónica (CVE) para contrastar a súa autenticidade.</p>
    <p>Santiago de Compostela, 13 de agosto de 2018</p>
    <footer><p>Sonia Rodríguez-Campos González<br>Directora da Escola Galega de Administración Pública</p></footer>

