---
date: '2018-09-03'
id: G0424-240818-0006
page: 39864
number: 167
agency: 'Consellería de Economía, Emprego e Industria'
section: III. Outras disposicións.
title: >-
  EXTRACTO da Orde do 13 de agosto de 2018 pola que se establecen as bases
  reguladoras de axudas a centros especiais de emprego co fin de promover a
  integración laboral das persoas con discapacidade e se procede á súa
  convocatoria para as anualidades 2018-2019. Programa I: subvencións ás
  unidades de apoio á actividade profesional (procedemento TR341K).
range: Orde
url: >-
  https://www.xunta.gal/dog/Publicados/2018/20180903/AnuncioG0424-240818-0006_gl.html
---
<p>BDNS (Identif.): 413210.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo pode consultarse na Base de datos nacional de subvencións (http://www.pap.minhap.gob.es/bdnstrans/index).</p>
    <p>Primeiro. <em>Entidades beneficiarias</em></p>
    <p>Os centros especiais de emprego que figuren inscritos como tales no Rexistro Administrativo de Centros Especiais de Emprego de Galicia, de acordo co disposto no Decreto 200/2005, do 7 de xullo, polo que se regula a autorización administrativa e inscrición no Rexistro Administrativo de Centros Especiais de Emprego de Galicia, a súa organización e funcionamento (DOG núm. 138, do 19 de xullo), sempre que se cumpran as condicións e os requisitos establecidos no capítulo II das bases reguladoras e, en particular:</p>
    <p>a) Que formen parte do seu cadro de persoal traballadores e/ou traballadoras co tipo e grao de discapacidade establecido no artigo 5.3 da orde que establece as bases reguladoras destas axudas e que se define no punto terceiro deste extracto.</p>
    <p>b) Que dispoñan de unidades de apoio á actividade profesional e que estas teñan a composición establecida no artigo 31 das bases reguladoras.</p>
    <p>Así mesmo, poderán ser beneficiarias aquelas entidades que, na data de presentación da solicitude de axudas, teñan solicitado a súa cualificación como centro especial de emprego ou ampliación de novos centros de traballo.</p>
    <p>Segundo. <em>Obxecto e finalidade</em></p>
    <p>O obxecto deste programa é subvencionar os custos salariais e da Seguridade Social por conta da empresa derivados da contratación indefinida do persoal das unidades de apoio á actividade profesional, no marco dos servizos de axuste persoal e social dos CEE. </p>
    <p>A finalidade é promover a integración laboral das persoas con discapacidade con maiores dificultades de inserción mediante o seu emprego nos CEE da Comunidade Autónoma de Galicia.</p>
    <p>Terceiro. <em>Persoal destinatario final do programa</em></p>
    <p>As persoas traballadoras dos CEE con discapacidade con especiais dificultades para a súa inserción laboral. Defínense así as persoas que se atopen nalgún seguintes supostos: </p>
    <p>a) Persoas con parálise cerebral, persoas con enfermidade mental ou persoas con discapacidade intelectual, cun grao de discapacidade recoñecido igual ou superior ao 33 %.</p>
    <p>b) Persoas con discapacidade física ou sensorial cun grao de discapacidade recoñecido igual ou superior ao 65 %.</p>
    <p>Cuarto. <em>Contía e condicións da subvención</em></p>
    <p>As subvencións establecidas neste programa destinaranse a financiar os custos salariais e da Seguridade Social por conta da empresa derivados da contratación indefinida do persoal traballador das unidades de apoio á actividade profesional nos CEE.</p>
    <p>A contía base será de 2.400 euros anuais por cada persoa traballadora apoiada, co tipo e grao de discapacidade indicados no punto terceiro, con contrato indefinido ou contrato temporal de duración igual ou superior a seis meses. Esta contía reducirase proporcionalmente en función da duración dos contratos e da xornada laboral.</p>
    <p>Serán subvencionables os custos salariais, incluídos os da Seguridade Social correspondentes ás mensualidades que se indiquen en cada convocatoria de axudas. Nos CEE cualificados sen ánimo de lucro a porcentaxe máxima subvencionable será o 100 % destes custos e nos centros que non estean cualificados como tales subvencionarase como máximo o 80 %.</p>
    <p>Quinto. <em>Bases reguladoras e convocatoria</em></p>
    <p>Orde do 13 de agosto de 2018 pola que se establecen as bases reguladoras de axudas a centros especiais de emprego co fin de promover a integración laboral das persoas con discapacidade e se procede á súa convocatoria para as anualidades 2018-2019.</p>
    <p>Sexto. <em>Importe</em></p>
    <p>Para a concesión destas axudas destínanse setecentos dez mil euros (710.000 euros), repartidos por anualidades.</p>
    <p>Ano 2018: trescentos dez mil euros (310.000 euros).</p>
    <p>Ano 2019: catrocentos mil euros (400.000 euros).</p>
    <p>Sétimo. <em>Prazo de presentación de solicitudes</em></p>
    <p>O prazo de presentación de solicitudes comezará a partir do día seguinte ao da publicación da orde no <em>Diario Oficial de Galicia</em> e finalizará o 20 de setembro de 2018. Non obstante, se o período de presentación resulta inferior a un mes, as solicitudes poderán presentarse no prazo dun mes a partir do día seguinte ao da publicación desta orde no <em>Diario Oficial de Galicia.</em></p>
    <p>Oitavo. <em>Período subvencionable e xustificación da axuda</em></p>
    <p>Con cargo á anualidade de 2018 subvencionarase o período de 1 de xullo de 2018 ata o 30 de novembro de 2018. A data máxima de xustificación será o 10 de decembro de 2018.</p>
    <p>Con cargo á anualidade 2019 subvencionarase o período de 1 de decembro de 2018 ata o 30 de xuño de 2019. A data máxima de xustificación será o 30 de agosto de 2019.</p>
    <p>Santiago de Compostela, 13 de agosto de 2018</p>
    <footer><p>Francisco José Conde López<br>Conselleiro de Economía, Emprego e Industria</p></footer>

