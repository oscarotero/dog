---
date: '2018-04-16'
id: G0426-050418-0002
page: 20623
number: 73
agency: Consellería do Medio Rural
section: III. Outras disposicións.
title: >-
  EXTRACTO da Orde do 5 de abril de 2018 pola que se establecen as bases
  reguladoras das axudas destinadas á creación de grupos e organizacións de
  produtores no sector agrícola, cofinanciadas co Fondo Europeo Agrícola de
  Desenvolvemento Rural (Feader) no marco do Programa de desenvolvemento rural
  de Galicia 2014-2020, e se convocan para o ano 2018.
range: Orde
url: >-
  https://www.xunta.gal/dog/Publicados/2018/20180416/AnuncioG0426-050418-0002_gl.html
---
<p>BDNS (Identif.): 393594.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo pode consultarse na Base de datos nacional de subvencións (http://www.pap.minhap.gob.es/bdnstrans/index).</p>
    <p>Primeiro. Entidades beneficiarias</p>
    <p>Poderán acollerse a estas axudas as organizacións de produtores recoñecidas oficialmente como tales desde o 1 de xaneiro de 2014 en función da normativa nacional sectorial ou que adquiran tal recoñecemento sobre a base do seu plan empresarial.</p>
    <p>Segundo. Obxecto</p>
    <p>O obxecto desta orde é establecer as bases reguladoras para a concesión de axudas, en réxime de concorrencia competitiva, para a creación de grupos e organizacións de produtores no ámbito de actuación da Comunidade Autónoma de Galicia, e convocalas para o ano 2018, no marco do PDR de Galicia 2014-2020, dentro da medida 9 Creación de grupos e organizacións de produtores, submedida 9.1 Creación de agrupacións e organizacións de produtores no sector agrícola e forestal.</p>
    <p>A medida enlaza esencialmente coa prioridade 3 e, particularmente, coa área focal 3A, mellorar a competitividade dos produtores primarios integrándoos mellor na cadea alimentaria a través de réximes de calidade, engadir valor aos produtos agrícolas, promoción en mercados locais e circuítos de distribución curtos, agrupación de produtores e organizacións interprofesionais.</p>
    <p>Terceiro. Bases reguladoras</p>
    <p>Orde do 5 de abril de 2018 pola que se establecen as bases reguladoras das axudas destinadas á creación de grupos e organizacións de produtores no sector agrícola, cofinanciadas co Fondo Europeo Agrícola de Desenvolvemento Rural (Feader) no marco do PDR de Galicia 2014-2020, e se convocan para o ano 2018.</p>
    <p>Cuarto. Importe</p>
    <p>Para a concesión das subvencións convocadas destinarase un crédito de 1.500.000 euros.</p>
    <p>A axuda consiste nunha cantidade fixa que será aboada en tramos anuais durante os cinco primeiros anos desde a data en que a autoridade competente recoñeza oficialmente a agrupación ou organización de produtores.</p>
    <p>A axuda calcularase en función do valor da produción comercializable (VPC) da organización de produtores, tomando como referencia o VPC da anualidade anterior a aquela en que se solicita a axuda.</p>
    <p>Establécese un importe máximo subvencionable de 100.000 € anuais e non excederá:</p>
    <p>O 1º ano de funcionamento o 10 % do VPC.</p>
    <p>O 2º ano de funcionamento o 9 % do VPC.</p>
    <p>O 3º ano de funcionamento o 8 % do VPC.</p>
    <p>O 4º ano de funcionamento o 7 % do VPC.</p>
    <p>O 5º ano de funcionamento o 6 % do VPC.</p>
    <p>O número de anualidades verase reducido no caso de OP que non estean no seu primeiro ano de funcionamento desde a data do seu recoñecemento oficial.</p>
    <p>Quinto. Prazo de presentación de solicitudes</p>
    <p>O prazo para a presentación de solicitudes é dun mes desde o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 5 de abril de 2018</p>
    <footer><p>Belén Mª do Campo Piñeiro<br>Directora xeral de Gandaría, Agricultura e Industrias Agroalimentarias</p></footer>

