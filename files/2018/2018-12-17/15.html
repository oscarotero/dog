---
date: '2018-12-17'
id: G2286-261118-0001
page: 52642
number: 239
agency: Xulgado de Primeira Instancia e Instrución número 2 de Redondela
section: V. Administración de xustiza.
title: EDICTO (505/2016).
range: Edicto
url: >-
  https://www.xunta.gal/dog/Publicados/2018/20181217/AnuncioG2286-261118-0001_gl.html
---
<p>No procedemento de referencia ditouse a resolución do teor literal seguinte:</p>
    <p>«Sentenza 97/2018.</p>
    <p>Redondela, 31 de outubro de 2018.</p>
    <p>Vistos por Miguel Seijo Espiño, maxistrado titular do Xulgado de Primeira Instancia e Instrución número 2 de Redondela, os presentes autos número 505/2016 sobre demanda de divorcio contencioso, seguidos entre as seguintes partes:</p>
    <p>• Demandante: José Ramón Gómez Pérez. Procuradora: Sra. Pombar Rodríguez. Avogada: Sra. Couñago Andrés.</p>
    <p>• Demandada: Najima El Mouali. En situación de rebeldía procesual.</p>
    <p>Procede ditar esta sentenza sobre a base dos seguintes,</p>
    <p>Antecedentes de feito.</p>
    <p>Primeiro. A procuradora Noemí Pombar, en nome e representación de José Ramón Gómez Pérez, presentou o día 13 de decembro de 2016, ante os xulgados do partido xudicial de Redondela, demanda de divorcio contencioso fronte a Najima El Mouali. O coñecemento da demanda, unha vez que foi debidamente distribuída, correspondeu a este Xulgado de Primeira Instancia e Instrución número 2 de Redondela.</p>
    <p>O demandante neste procedemento pretende que se declare a disolución por divorcio do seu matrimonio coa demandada.</p>
    <p>A demanda foi admitida a trámite mediante o decreto do 23 de xaneiro de 2017, en que se acordou, ademais, dar traslado dela á demandada e emprazala para a súa contestación.</p>
    <p>Mediante dilixencia de ordenación do 12 de xullo de 2018, declarouse a demandada Najima El Mouali en situación de rebeldía procesual, ao non ter comparecido en tempo e forma no procedemento, e citáronse as partes para a celebración do acto da vista o día 26 de outubro de 2018, ás 11.00 horas.</p>
    <p>Segundo. No día sinalado tivo lugar o acto da vista, coa asistencia da representación procesual e defensa letrada do demandante. Non compareceu a demandada rebelde Najima El Mouali.</p>
    <p>Tras a práctica das probas propostas polas partes e admitidas no propio acto, deuse traslado para trámite de conclusións, no cal a demandante se ratificou na súa solicitude inicial.</p>
    <p>Practicadas as anteriores actuacións, declarouse o procedemento visto para sentenza.</p>
    <p>Fundamentos de dereito.</p>
    <p>Primeiro. Sobre a solicitude de disolución do matrimonio por divorcio</p>
    <p>Non presenta dúbidas a pretensión de disolución do matrimonio por divorcio, ao se cumpriren os requisitos legais establecidos polos artigos 86 e 81 do Código civil (CC) para que proceda acordar o divorcio por petición dun só dos cónxuxes.</p>
    <p>Procede, en consecuencia, estimar a demanda interposta, sen que as circunstancias concorrentes fagan necesario un especial pronunciamento sobre medidas reguladoras das consecuencias do divorcio (e sen prexuízo dos efectos legais derivados del).</p>
    <p>Segundo. Custas</p>
    <p>En materia de custas, dada a especial natureza deste procedemento ao tratarse de cuestións propias do dereito de familia, e tendo en conta, ademais, que non se chegou a notificar persoalmente á demandada a existencia do xuízo, senón que o seu emprazamento se fixo finalmente mediante edictos, non procede a condena de ningunha das partes.</p>
    <p>Resolución.</p>
    <p>En atención ao exposto nos anteriores fundamentos, procede:</p>
    <p>Estimar a demanda interposta pola procuradora Noemí Pombar, en nome e representación de José Ramón Gómez Pérez, e declarar a disolución por divorcio do matrimonio contraído no seu día entre este e Najima El Mouali.</p>
    <p>Non procede a condena en custas de ningunha das partes.</p>
    <p>Unha vez que esta resolución sexa firme, dedúzase testemuño dela para a súa comunicación ao Rexistro Civil onde conste inscrito o matrimonio dos cónxuxes, para os efectos da súa anotación á marxe da inscrición correspondente.</p>
    <p>Lévese o orixinal desta resolución ao libro de sentenzas deste xulgado, e déixese no procedemento testemuño suficiente.</p>
    <p>Notifíquese esta resolución ás partes e fágaselles saber que non é firme, e que contra ela cabe recurso de apelación, o cal se deberá interpor ante este xulgado no prazo de vinte días contado desde a súa notificación, nos termos establecidos pola LAC, con cumprimento, de ser o caso, dos requisitos relativos á taxa aplicable que proceda aboar de conformidade coa normativa vixente.</p>
    <p>Así mesmo, de conformidade coas previsións da disposición adicional 15ª da LO 6/1985, do poder xudicial, introducida pola LO 1/2009, a interposición dun eventual recurso de apelación exixirá, como presuposto previo á ela, que o recorrente consigne xudicialmente un depósito de 50 euros.</p>
    <p>Así se acorda e asina».</p>
    <p>E como consecuencia do ignorado paradoiro de Najima El Mouali, expídese esta cédula para que sirva de cédula de notificación.</p>
    <p>Redondela, 31 de outubro de 2018</p>
    <footer><p>O/A letrado/a da Administración de xustiza</p></footer>

