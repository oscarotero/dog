---
date: '2018-07-13'
id: G0426-040718-0001
page: 33525
number: 134
agency: Consellería do Medio Rural
section: VI. Anuncios. a) Administración autonómica.
title: >-
  ANUNCIO do 29 de xuño de 2018, do Xurado Provincial de Clasificación de Montes
  Veciñais en Man Común de Lugo, polo que se publica a resolución do recurso de
  reposición interposto contra o deslindamento por avinza dos montes veciñais de
  Loentia e Bendia, no concello de Castro de Rei.
range: Anuncio
url: >-
  https://www.xunta.gal/dog/Publicados/2018/20180713/AnuncioG0426-040718-0001_gl.html
---
<p>Para os efectos previstos no artigo 44 da Lei 39/2015, do 1 de outubro, do procedemento administrativo común das administracións públicas, faise público que o Xurado Provincial de Montes Veciñais en Man Común de Lugo, na sesión do día 14 de xuño de 2018, baixo a presidencia de María Olga Iglesias Fontal e coa asistencia dos vogais Josefina Pereira de la Riera e Antonio José López-Acuña Herrero, e do secretario en funcións Juan Carlos López Seijas, tomou o seguinte acordo: </p>
    <p>Monte Rodela, Gándaras de Castro e Granda de Abelleira (expediente 42/79), pertencente aos veciños da parroquia de Loentia, e monte Gándaras de Castro, Coutado e Campela (expediente 44/79), pertencente aos veciños da parroquia de Bendia, ambos no termo municipal de Castro de Rei. Na reunión celebrada polo xurado con data do 6 de marzo de 2018, acordouse aprobar o deslindamento por avinza practicado por estas dúas comunidades e proceder ás oportunas modificacións nos expedientes respectivos. Con data do 13 de abril de 2018, ten entrada escrito presentado por Dositeo Barja Barja, en que interpón recurso de reposición contra o devandito acordo e solicita, con base nas fundamentacións que expón, a súa estimación e que se revise o expediente e non se teña en conta o deslindamento proposto. O recurso fundaméntase, de xeito resumido, no seguinte:</p>
    <p>• Que os planos achegados coa resolución do xurado non recoñecen a verdadeira titularidade dos montes, xa que os documentos antigos reflicten que estes montes son propiedade dos veciños de Loentia.</p>
    <p>• Manifesta que actualmente esta situación está a ser tratada na vía xudicial co fin de esclarecer a titularidade do monte.</p>
    <p>Non achega ningunha documentación.</p>
    <p>Dado traslado do recurso ás comunidades afectadas, recíbese, con data do 4 de maio de 2018, escrito de Mª Carmen Lázare González, como presidenta da comunidade de Loentia, en que, en resumo, manifesta:</p>
    <p>• Que carece de razón o contido do escrito presentado, posto que o deslindamento practicado e aprobado polo Xurado reflicte non só a realidade histórica do patrimonio veciñal senón tamén a vontade actual dos comuneiros, que en todas as reunións realizadas aprobaron por maiorías significativas as propostas de acordo e deslindamento. </p>
    <p>• Non é certo que a cuestión do deslindamento estea pendente de resolución xudicial, pois o Acordo do 9 de abril de 2017, polo que a asemblea xeral adoptou o acordo, é firme ao non ter sido impugnado. Dositeo Barja Barja unicamente impugnou a convocatoria da asemblea do 13 de maio de 2016, en que se autorizou a presidenta para alcanzar acordos de deslindamento cos montes estremeiros.</p>
    <p>Coa mesma data ten entrada escrito de Telmo Fernández Iglesias, como presidente de Bendia, en que manifesta, en resumo:</p>
    <p>• Que non é certo o manifestado polo recorrente, posto que o deslindamento realizado reflicte con exactitude a realidade histórica das estremas entre os montes, e é tamén a vontade actual dos comuneiros das respectivas comunidades.</p>
    <p>Examinado o devandito recurso, o Xurado, por unanimidade, acorda inadmitir o recurso de reposición interposto, de conformidade cos fundamentos que se recollen na correspondente resolución do recurso.</p>
    <p>Contra este acordo poderá interpoñerse recurso contencioso-administrativo, no prazo de dous meses, desde a súa publicación no <em>Diario Oficial de Galicia</em>, perante o Xulgado do Contencioso-Administrativo de Lugo, de conformidade cos artigos 123 e 124 da Lei 39/2015, do procedemento administrativo común das administracións públicas, e co artigo 46 da Lei 29/1998, do 13 de xullo, da xurisdición contencioso-administrativa. </p>
    <p>Lugo, 29 de xuño de 2018</p>
    <footer><p>María Olga Iglesias Fontal<br>Presidenta do Xurado Provincial de Clasificación de Montes<br>Veciñais en Man Común de Lugo</p></footer>

