---
date: '2018-01-16'
id: G0426-291217-0004
page: 2913
number: 11
agency: Consellería do Medio Rural
section: III. Outras disposicións.
title: >-
  RESOLUCIÓN do 2 de xaneiro de 2018 pola que se dá publicidade ás axudas
  concedidas ao abeiro da Orde do 29 de marzo de 2017 pola que se establecen as
  bases reguladoras das axudas para o apoio aos investimentos nas explotacións
  agrícolas.
range: Resolución
url: >-
  https://www.xunta.gal/dog/Publicados/2018/20180116/AnuncioG0426-291217-0004_gl.html
---
<p>De conformidade co establecido no artigo 15 da Lei 9/2007, do 13 de xuño, de subvencións de Galicia, e no artigo 17, letra b da Lei 1/2016, do 18 de xaneiro, de transparencia e bo goberno, os órganos administrativos concedentes publicarán no Diario Oficial de Galicia as subvencións concedidas con expresión da convocatoria, o programa e o crédito orzamentario a que se imputen, a finalidade da subvención, o beneficiario e a cantidade concedida.</p>
    <p>De conformidade tamén co establecido no artigo 18, número 3, da Orde do 29 de marzo de 2017 pola que se convocan as citadas axudas, as resolucións de concesión ou denegación da axuda serán obxecto de publicación de conformidade co disposto no artigo 45 da Lei 39/2015, do 1 de outubro, do procedemento administrativo común das administracións públicas, e esta publicación producirá os efectos da notificación. Segundo o artigo 45 da Lei 39/2015, a publicación dun acto deberá conter os mesmos elementos que o artigo 40.2 da dita lei exixe respecto das notificacións. Nos supostos de publicacións de actos que conteñan elementos comúns, poderán publicarse de forma conxunta os aspectos coincidentes, especificando soamente os aspectos individuais de cada acto.</p>
    <p>Na súa virtude, a Dirección Xeral de Gandaría, Agricultura e Industrias Agroalimentarias, por delegación da conselleira,</p>
    <h2>RESOLVE:</h2>
    <p>Publicar no Diario Oficial de Galicia as axudas concedidas ao abeiro da Orde do 29 de marzo de 2017 pola que se convocan para o ano 2017 as axudas para o apoio aos investimentos nas explotacións agrícolas, que figuran como anexo nesta resolución.</p>
    <p>Santiago de Compostela, 2 de xaneiro de 2018</p>
    <footer><p>A conselleira do Medio Rural<br>P.D. (Orde do 17.11.2015; DOG núm. 223, do 23 de novembro)<br>Belén María do Campo Piñeiro<br>Directora xeral de Gandaría, Agricultura e Industrias Agroalimentarias</p></footer>
    <h2>ANEXO I</h2>
    <p>Convocatoria: Orde do 29 de marzo de 2017 pola que se establecen as bases reguladoras das axudas para o apoio aos investimentos nas explotacións agrícolas, para a creación de empresas para os agricultores mozos e para a creación de empresas para o desenvolvemento de pequenas explotacións, cofinanciadas co Fondo Europeo Agrícola de Desenvolvemento Rural (Feader) no marco do Programa de desenvolvemento rural de Galicia 2014-2020, e se convocan para o ano 2017 (DOG núm. 64, do 29 de marzo).</p>
    <p>Aplicación orzamentaria: 13.03.712B.772.0 (CP 2016 00182).</p>
    <p>Finalidade: apoio aos investimentos nas explotacións agrícolas.</p>
    <p>Os/as interesados/as solicitaron unha axuda para apoio aos investimentos nas explotacións agrícolas, iniciando a dita solicitude os expedientes que, con data do 27 de decembro de 2017, recibiron informe favorable dos departamentos territoriais da Consellería do Medio Rural, e a proposta de aprobación foi aceptada pola Dirección Xeral de Gandaría, Agricultura e Industrias Agroalimentarias.</p>
    <p>Consideracións legais e técnicas.</p>
    <p>I) Orde do 29 de marzo de 2017 pola que se establecen as bases reguladoras das axudas para o apoio aos investimentos nas explotacións agrícolas, para a creación de empresas para os agricultores mozos e para a creación de empresas para o desenvolvemento de pequenas explotacións, cofinanciadas co Fondo Europeo Agrícola de Desenvolvemento Rural (Feader) no marco do Programa de desenvolvemento rural de Galicia 2014-2020, e se convocan para o ano 2017.</p>
    <p>II) Lei 9/2007, do 13 de xuño, de subvencións de Galicia.</p>
    <p>III) Decreto 11/2009, de 8 de xaneiro, polo que se aproba o Regulamento da Lei 9/2007.</p>
    <p>IV) Orde do 17 de novembro de 2015 sobre delegación de competencias na directora xeral de Gandaría, Agricultura e Industrias Agroalimentarias.</p>
    <p>De acordo con todo o indicado, e vista a proposta do 27 de decembro de 2017, da Dirección Xeral de Gandaría, Agricultura e Industrias Agroalimentarias, resolvo aprobar con data do 31 de decembro de 2017 aos solicitantes propostos a axuda nas condicións sinaladas na devandita proposta.</p>
    <p>Contra a presente resolución cabe interpor potestativamente recurso de reposición ante a conselleira do Medio Rural, no prazo dun mes, contado a partir do día seguinte ao da súa notificación, de conformidade co establecido nos artigos 112, 123 e 124 da Lei 39/2015, do 1 de outubro, do procedemento administrativo común das administracións públicas, ou directamente recurso contencioso-administrativo ante o órgano xurisdicional contencioso-administrativo competente, no prazo de dous meses, contados a partir do día seguinte ao da súa notificación, de acordo co previsto na Lei 29/1998, do 13 de xullo, reguladora da xurisdición contencioso-administrativa.</p>
    <p>Esta axuda está cofinanciada nun 7,5 % pola Administración xeral do Estado, nun 17,5 % pola Xunta de Galicia e nun 75 % polo fondo Feader no marco do Programa de desenvolvemento rural de Galicia para o período 2014-2020, dentro da medida 4 (investimentos en activos físicos), submedida 4.1 (axudas destinadas aos investimentos en explotacións agrícolas).</p>
    <p>O transcurso dos 18 meses desde a resolución da concesión da axuda, prazo establecido para xustificación da execución gasto e pagamento, sen a correspondente acreditación e solicitude de pagamento comportará, após o preceptivo requirimento, a perda do dereito ao cobramento da subvención. O mesmo ocorre coa correcta presentación da documentación acreditativa; neste caso pode supoñer a exixencia do reintegro e demais responsabilidades establecidas na Lei de subvencións de Galicia. Así mesmo, tamén suporá a perda do dereito ao cobramento da axuda o non mantemento do número de UTA, incluídas as contratadas como emprego adicional, ou o feito de non acadar a puntuación mínima exixida para a aprobación (establecida en 10,00 puntos) no momento da solicitude de pagamento da axuda.</p>
    <p>Así mesmo, lémbraselles que os compromisos adquiridos pola concesión desta axuda rematan una vez transcorridos 5 anos desde a data de pagamento da axuda.</p>

