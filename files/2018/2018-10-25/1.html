---
date: '2018-10-25'
id: G0424-181018-0009
page: 47001
number: 204
agency: 'Consellería de Economía, Emprego e Industria'
section: I. Disposicións xerais.
title: >-
  DECRETO 135/2018, do 4 de outubro, polo que se regulan os Premios de
  Responsabilidade Social Empresarial de Galicia (Premios RSE Galicia).
range: Decreto
url: >-
  https://www.xunta.gal/dog/Publicados/2018/20181025/AnuncioG0424-181018-0009_gl.html
---
<p>O Decreto 156/2014, do 4 de decembro, instituíu os Premios de Responsabilidade Social Empresarial de Galicia (Premios RSE Galicia), como maneira de poñer en valor e recoñecer publicamente o labor daquelas empresas que adoptan principios e prácticas de responsabilidade social na súa xestión.</p>
    <p>O obxectivo dunha nova regulación e da aprobación dun novo decreto que substitúe o Decreto 156/2014, do 4 de decembro, é o de enfocar estes premios para que a valoración da empresa premiada non sexa por modalidade, eliminando a fragmentación en catro modalidades existentes no anterior decreto, senón que o sexa dunha maneira integral nesta materia en todas as dimensións ou ámbitos (laboral-económico, ambiental e/ou de acción social) da RSE, e tamén de maneira singular dar recoñecemento público mediante unha mención a aquela iniciativa e/ou boa práctica desenvolvida polas empresas galegas en materia de conciliación.</p>
    <p>O que se persegue, polo tanto, é impulsar que as empresas se asuman dunha maneira integral a RSE e darlles recoñecemento público. </p>
    <p>O presente texto respecta os principios de necesidade, eficacia, proporcionalidade, seguridade xurídica, transparencia e eficacia previstos no artigo 129.1 da Lei 39/2015, do 1 de outubro, do procedemento administrativo común das administracións públicas.</p>
    <p>O Decreto 135/2017, do 28 de decembro (DOG núm. 18, do 25 de xaneiro de 2018), establece a estrutura orgánica da Consellería de Economía, Emprego e Industria e, en virtude desta normativa, esta consellería é competente, entre outras, nas materias de responsabilidade social empresarial.</p>
    <p>Por iso, facendo uso das facultades atribuídas pola Lei 1/1983, do 22 de febreiro, de normas reguladoras da Xunta e da súa Presidencia, por proposta do conselleiro de Economía, Emprego e Industria, consultado o Consello Galego de Relacións Laborais, e logo de deliberación do Consello da Xunta de Galicia na súa reunión do día catro de outubro de dous mil dezaoito,</p>
    <h2>DISPOÑO:</h2>
    <p>Artigo 1. Obxecto e recoñecementos</p>
    <p>Os premios RSE Galicia están destinados a recoñecer publicamente e premiar aquelas empresas que, nos seus sistemas de xestión, implanten e poñan en funcionamento os principios e prácticas de responsabilidade social empresarial. Contarán con dous recoñecementos, un premio en materia de responsabilidade social empresarial para aquelas entidades en que a súa actividade empresarial poida considerarse como un exemplo integral nesta materia, e unha mención para recoñecer publicamente o labor desenvolvido polas empresas galegas no ámbito da conciliación.</p>
    <p>Artigo 2. Convocatoria</p>
    <p>Mediante orde da persoa titular da consellería competente en materia de emprego e relacións laborais realizarase a convocatoria de cada edición e a aprobación das correspondentes bases dos premios. En cada orde de convocatoria concretaranse os aspectos establecidos no artigo 4 deste decreto.</p>
    <p>Artigo 3. Participantes</p>
    <p>1. Poderán optar aos premios as empresas públicas ou privadas galegas, ou que conten con sede ou con centros de traballo en Galicia, que, a través dos seus sistemas de xestión, desenvolvan actuacións responsables nos ámbitos laboral-económico, ambiental e de acción social, demostrando así o seu compromiso activo coa sociedade, sempre que cumpran os requisitos establecidos na orde de convocatoria.</p>
    <p>2. Non poderán optar aos premios as entidades sen ánimo de lucro.</p>
    <p>Artigo 4. Recoñecementos</p>
    <p>1. Premio á Responsabilidade Social Empresarial. Neste recoñecemento valoraranse de forma integral as empresas que opten ao premio, así como as súas actuacións nos seguintes ámbitos:</p>
    <p>a) Laboral-económico. Teranse en conta aspectos tales como a creación de emprego, calidade do emprego, igualdade laboral, ou que faciliten ao seu cadro de persoal a conciliación, a través de medidas como a reorganización de tempos e espazos; recursos e estruturas para o coidado doutras persoas; medidas que posibiliten o seu desenvolvemento persoal; modificación de roles entre mulleres e homes que posibiliten a implicación de ambos coa familia, o fogar ou o traballo, a innovación, a calidade e a ética empresarial.</p>
    <p>b) Ambiental. Teranse en conta aspectos relativos ao impacto ambiental que xera a empresa na súa actividade.</p>
    <p>c) De acción social. Teranse en conta aspectos tales como a diversidade, integración social, formación, acción social, compromiso coa comunidade local ou calquera outro que redunde neste ámbito.</p>
    <p>2. Mención á conciliación: distinguirase mediante mención aquela empresa, independentemente do seu tamaño, polo seu labor desenvolvido no ámbito da conciliación laboral, familiar e persoal, a través de medidas como a reorganización de tempos e espazos; recursos e estruturas para o coidado doutras persoas; medidas que posibiliten o seu desenvolvemento persoal; modificación de roles entre mulleres e homes que posibiliten a implicación de ambos coa familia, o fogar ou o traballo.</p>
    <p>Artigo 5. Categorías</p>
    <p>O Premio á Responsabilidade Social Empresarial, en función do tipo de empresa, contará con tres categorías: </p>
    <p>Categoría a) Pequena empresa: para empresas que ocupen ata 49 persoas traballadoras.</p>
    <p>Categoría b) Mediana empresa: para empresas que ocupen a 50 e ata 249 persoas traballadoras.</p>
    <p>Categoría c) Grande empresa: para empresas que ocupen a 250 ou máis persoas traballadoras.</p>
    <p>Artigo 6. Xurado</p>
    <p>1. Para os efectos de concesión dos premios actuará un xurado, que estará presidido pola persoa con rango mínimo de director/a xeral competente en materia de emprego e relacións laborais, e do que formarán parte, como vogais, a persoa titular da Subdirección Xeral de Relacións Laborais e unha persoa representante por cada unha das consellerías con competencias en materia de economía, política social, igualdade e de ambiente, designadas polas persoas titulares das consellerías respectivas; así como, representantes das organizacións empresariais e sindicais máis representativas de Galicia.</p>
    <p>2. Tamén formarán parte do xurado dúas persoas expertas en materia de responsabilidade social empresarial designadas pola Presidencia deste.</p>
    <p>3. Actuará como secretario/a deste xurado un persoa funcionaria designada pola Presidencia do xurado con voz pero sen voto.</p>
    <p>4. Na composición do xurado procurarase acadar unha presenza equilibrada de homes e mulleres. A dita composición e o seu funcionamento concretaranse mediante a orde de convocatoria do premio. </p>
    <p>Artigo 7. Xestión, concesión e retirada</p>
    <p>1. A xestión dos premios RSE Galicia correspóndelle ao órgano directivo competente en materia de emprego e relacións laborais.</p>
    <p>2. Os premios RSE Galicia concederanse por resolución da persoa titular da consellería competente en materia de emprego e relacións laborais unha vez elevada a proposta do xurado.</p>
    <p>3. A consellería competente en materia de emprego e relacións laborais poderá resolver a retirada da dita distinción ás empresas galardoadas, ante incumprimentos graves coñecidos con posterioridade a outorgarse o premio ou mención correspondente.</p>
    <p>Artigo 8. Características dos premios</p>
    <p>1. Os premios RSE Galicia teñen carácter honorífico e carecen de dotación económica.</p>
    <p>2. Os premios serán outorgados no transcurso dun acto público que poderá ser obxecto de difusión nos medios de comunicación social.</p>
    <p>3. A entidade galardoada poderá facer publicidade da devandita concesión en anuncios, publicacións e memorias, especificando o ano no que foi premiada, así como publicar ou difundir a concesión do premio en calquera medio de comunicación, de acordo coa imaxe gráfica do premio, desenvolvida pola consellería competente en materia de emprego e relacións laborais.</p>
    <p>Disposición derrogatoria</p>
    <p>Queda derrogado o Decreto 156/2014, do 4 de decembro, polo que se institúen os Premios de Responsabilidade Social Empresarial de Galicia (Premios RSE Galicia).</p>
    <p>Disposición derradeira primeira. Facultades de desenvolvemento</p>
    <p>Facúltase a persoa titular da consellería competente en materia de emprego e relacións laborais para convocar mediante orde os Premios RSE Galicia e ditar as disposicións e instrucións necesarias para o desenvolvemento e cumprimento deste decreto.</p>
    <p>Disposición derradeira segunda. Entrada en vigor</p>
    <p>Este decreto entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, catro de outubro de dous mil dezaoito</p>
    <footer><p>Alberto Núñez Feijóo<br>Presidente</p><p>Francisco Conde López<br>Conselleiro de Economía, Emprego e Industria</p></footer>

