---
date: '2018-12-19'
id: CA01-141218-0002
page: 52909
number: 241
agency: Consellería de Facenda
section: IV. Oposicións e concursos.
title: >-
  RESOLUCIÓN do 17 de decembro de 2018, da Dirección Xeral da Función Pública,
  pola que se fan públicas as listas provisionais para a contratación temporal
  de persoal laboral da Xunta de Galicia do grupo V, categoría 003 (ordenanza e
  outras), en prazas reservadas para seren cubertas por persoas que acrediten
  discapacidade intelectual.
range: Resolución
url: >-
  https://www.xunta.gal/dog/Publicados/2018/20181219/AnuncioCA01-141218-0002_gl.html
---
<p>Mediante Resolución da Dirección Xeral da Función Pública do 26 de xuño de 2018 (DOG nº 122, do 27 de xuño), acordouse a apertura dunha lista para a incorporación de solicitudes para a contratación temporal de persoal laboral da Xunta de Galicia do grupo V, categoría 003 (ordenanza e outras), en prazas reservadas para seren cubertas por persoas que acrediten discapacidade intelectual.</p>
    <p>O nomeamento de persoal interino para o desempeño con carácter transitorio de prazas reservadas a funcionarios e a contratación temporal de persoal laboral están reguladas no Decreto 37/2006, do 2 de marzo, modificado polo Decreto 5/2007, do 25 de xaneiro, e polo Decreto 124/2016, do 8 de setembro.</p>
    <p>O período para a presentación das solicitudes estivo aberto desde o día 28 de xuño ata o día 15 de xullo de 2018, ambos incluídos.</p>
    <p>Unha vez rematado o dito prazo foron examinadas as solicitudes presentadas coa finalidade de comprobar a concorrencia dos requisitos exixidos e valorar os méritos alegados polas persoas interesadas.</p>
    <p>Concluídos os anteriores traballos, elaboradas e aprobadas as listaxes correspondentes, a Comisión Permanente, de acordo co establecido no artigo 4 do Decreto 37/2006, do 2 de marzo, acordou elevar ao titular da Dirección Xeral da Función Pública as listaxes provisionais de admitidos e excluídos para a súa publicación no <em>Diario Oficial de Galicia</em>.</p>
    <p>De conformidade co establecido no artigo 11 do Decreto 37/2006, do 2 de marzo, esta dirección xeral,</p>
    <h2>RESOLVE:</h2>
    <p>Primeiro. Facer públicas as listas provisionais para o desempeño transitorio de postos de persoal laboral do grupo V, categoría 003 (ordenanza e outras) en prazas reservadas para seren cubertas por persoas que acrediten discapacidade intelectual.</p>
    <p>Segundo. As listas poderán consultarse no portal web corporativo da Xunta de Galicia, http://funcionpublica.xunta.gal, parágrafo de «Listas de contratación», e nas oficinas de rexistro e información da Xunta de Galicia (oficinas dos edificios administrativos da Vicepresidencia e Consellería de Presidencia, Administracións Públicas e Xustiza).</p>
    <p>Nas devanditas listas figura a seguinte información:</p>
    <p>• Solicitantes admitidas/os con indicación da puntuación provisional resultante da aplicación do baremo establecido no artigo 9 do Decreto 37/2006, do 2 de marzo.</p>
    <p>• Solicitantes excluídas/os con expresión da causa de exclusión.</p>
    <p>Terceiro. As persoas interesadas disporán dun prazo de dez días hábiles, contados a partir do día seguinte ao da publicación desta resolución no <em>Diario Oficial de Galicia</em>, para presentar reclamacións ante a Comisión Permanente (Dirección Xeral da Función Pública, Consellería de Facenda, Edificio Administrativo San Caetano, s/n, Santiago de Compostela).</p>
    <p>Xunto coas ditas reclamacións, achegarase, de ser o caso:</p>
    <p>• Documentación precisa para subsanar a causa de exclusión.</p>
    <p>• Certificación de servizos prestados na Xunta de Galicia no mesmo grupo e categoría, segundo o modelo que figura como anexo I desta resolución. A certificación será expedida polas unidades seguintes:</p>
    <p>– Servizos centrais: secretaria/o xeral técnico/a, subdirector/a xeral ou xefas/es de servizo que teñan atribuídas funcións en materia de xestión de persoal dependentes da secretaría xeral técnica da consellería respectiva ou do ente público instrumental onde estea a prestar servizos ou onde os prestou por última vez.</p>
    <p>– Servizos periféricos: xefas/es territoriais ou funcionaria/o responsable da área de persoal dos departamentos territoriais, directoras/es provinciais ou delegadas/os comarcais da consellería ou do ente público instrumental onde preste servizos ou onde os prestou por última vez.</p>
    <p>No suposto de que algunha das persoas provisionalmente excluída non presente a documentación necesaria para subsanar a causa de exclusión, quedará definitivamente excluída. </p>
    <p>Cuarto. A partir da publicación desta resolución no <em>Diario Oficial de Galicia</em>, tanto as persoas provisionalmente admitidas como as provisionalmente excluídas poderán presentar solicitude de suspensión de chamamentos de conformidade co establecido no artigo 15 do Decreto 37/2006. </p>
    <p>O modelo de solicitude encóntrase á disposición das persoas interesadas no portal web corporativo da Xunta de Galicia, http://funcionpublica.xunta.gal, epígrafe de «Listas de contratación».</p>
    <p>Quinto. Unha vez transcorrido o prazo para formular alegacións, levaranse a efecto as emendas procedentes e daráselle publicidade ás listas definitivas no <em>Diario Oficial de Galicia</em>.</p>
    <p>Santiago de Compostela, 17 de decembro de 2018</p>
    <footer><p>José María Barreiro Díaz<br>Director xeral da Función Pública</p></footer>

