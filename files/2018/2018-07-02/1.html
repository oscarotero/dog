---
date: '2018-07-02'
id: G0244-260618-0002
page: 31623
number: 125
agency: >-
  Vicepresidencia e Consellería de Presidencia, Administracións Públicas e
  Xustiza
section: I. Disposicións xerais.
title: >-
  RESOLUCIÓN do 22 de xuño de 2018, da Dirección Xeral de Xustiza, pola que se
  modifica a Resolución do 7 de maio de 2008 pola que se regulan as
  substitucións entre funcionarios ao servizo da Administración de xustiza en
  Galicia.
range: Resolución
url: >-
  https://www.xunta.gal/dog/Publicados/2018/20180702/AnuncioG0244-260618-0002_gl.html
---
<p>Por medio da Resolución do 7 de maio de 2008, da Dirección Xeral de Xustiza, regulouse a provisión de forma temporal, mediante substitucións, dos postos de traballo reservados aos funcionarios integrantes dos corpos xerais ao servizo da Administración de xustiza; sistema previsto no artigo 527.2 da Lei orgánica 6/1985, do 1 de xullo, do poder xudicial, e mais no artigo 74.1 do Real decreto 1451/2005, do 7 de decembro, polo que se aproba o Regulamento de ingreso, provisión de postos de traballo e promoción profesional do dito persoal. A referida resolución foi modificada por senllas resolucións da Dirección Xeral de Xustiza do 29 de decembro de 2011 e do 31 de maio de 2012.</p>
    <p>Con posterioridade, o día 23 de maio de 2018 foi asinado o acordo acadado entre a Administración da Comunidade Autónoma de Galicia e as organizacións sindicais SPJ-USO, UGT e CC.OO., para a mellora das condicións de traballo do persoal ao servizo da Administración de xustiza en Galicia, que establece, respecto das substitucións realizadas nun corpo superior, o seguinte:</p>
    <p>«A Administración autonómica modificará a normativa sobre as denominadas substitucións verticais, é dicir, aquelas en que o persoal funcionario realiza unha substitución nunha praza dun corpo inmediatamente superior ao da súa pertenza.</p>
    <p>Esta modificación normativa terá por finalidade que o persoal que realice a substitución nun corpo inmediato superior perciba, ademais das retribucións complementarias, a diferenza entre as retribucións básicas do seu corpo de pertenza e as correspondentes ao corpo a que está adscrito o posto que efectivamente desempeñe.</p>
    <p>Esta compensación económica virá xustificada pola especial responsabilidade e dedicación que realiza o persoal funcionario que exerce funcións propias dun grupo de clasificación superior ao que pertence.</p>
    <p>A percepción desta diferenza será efectiva desde o primeiro día do mes en que se asine o presente acordo». </p>
    <p>O citado acordo foi ratificado o día 24 de maio de 2018 polo Consello da Xunta de Galicia e publicouse no <em>Diario Oficial de Galicia</em> número 102, do 30 de maio de 2018.</p>
    <p>Polo exposto, en aplicación do devandito acordo, e no exercicio das atribucións conferidas polo Decreto 72/2013, do 25 de abril, polo que se establece a estrutura orgánica da Vicepresidencia e da Consellería de Presidencia, Administracións Públicas e Xustiza,</p>
    <h2>DISPOÑO:</h2>
    <p>Modificar a Resolución do 7 de maio de 2008, da Dirección Xeral de Xustiza, pola que se regulan as substitucións entre funcionarios ao servizo da Administración de xustiza en Galicia, nos seguintes termos:</p>
    <p>Primeiro. O artigo oito queda redactado como segue:</p>
    <p>«Artigo 8. <em>Retribución</em></p>
    <p>Os funcionarios que realicen unha substitución nun corpo inmediato superior percibirán, ademais das retribucións complementarias do posto que desenvolvan en substitución, a diferenza entre as retribucións básicas do seu corpo de pertenza e as correspondentes ao corpo a que estea adscrito o posto que efectivamente desenvolva».</p>
    <p>Segundo. <em>Recursos</em></p>
    <p>Contra a presente resolución, que esgota a vía administrativa, poderase interpor recurso de reposición ante o director xeral de Xustiza no prazo dun mes, ou recurso contencioso-administrativo ante o órgano competente no prazo de dous meses. Ambos os dous prazos contaranse a partir do día seguinte ao da publicación desta resolución no <em>Diario Oficial de Galicia</em>.</p>
    <p>Disposición transitoria única</p>
    <p>O disposto na presente resolución será de aplicación desde o día 1 de maio de 2018.</p>
    <p>Disposición derradeira única</p>
    <p>Esta resolución entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 22 de xuño de 2018</p>
    <footer><p>Juan José Martín Álvarez<br>Director xeral de Xustiza</p></footer>

