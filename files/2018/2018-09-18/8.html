---
date: '2018-09-18'
id: O150-110918-0001
page: 42688
number: 178
agency: Escola Galega de Administración Pública
section: III. Outras disposicións.
title: >-
  RESOLUCIÓN do 11 de setembro de 2018 pola que se convocan cursos para
  empregados/as públicos/as das entidades locais e do sector público autonómico
  de Galicia.
range: Resolución
url: >-
  https://www.xunta.gal/dog/Publicados/2018/20180918/AnuncioO150-110918-0001_gl.html
---
<p>De acordo co Convenio de colaboración subscrito con data do 12 de xaneiro de 2018, entre a Escola Galega de Administración Pública (en diante, EGAP) e o Consello Consultivo de Galicia para o desenvolvemento de actividades de formación, divulgación e investigación, </p>
    <h2>RESOLVO:</h2>
    <p>Convocar os cursos que figuran no anexo II, que deberán desenvolverse segundo as bases detalladas no anexo I. </p>
    <p>Santiago de Compostela, 11 de setembro de 2018</p>
    <footer><p>Sonia Rodríguez-Campos González<br>Directora da Escola Galega de Administración Pública</p></footer>
    <h2>ANEXO I</h2>
    <p>Primeira. Requisitos das persoas participantes</p>
    <p>Poderán participar nas accións formativas convocadas nesta resolución os/as empregados/as públicos/as que presten servizo nas entidades locais e do sector público autonómico de Galicia, que se encontren en situación de servizo activo, permiso por maternidade, adopción ou acollemento ou excedencia polo coidado dun/dunha fillo/a ou familiar e que reúnan os requisitos establecidos nesta convocatoria e para cada un dos casos no anexo II.</p>
    <p>Toda persoa solicitante que ao inicio do curso estea en situación de baixa laboral por incapacidade temporal quedará automaticamente excluída da listaxe do persoal seleccionado. Esta incidencia deberá ser comunicada á EGAP con carácter inmediato.</p>
    <p>Segunda. Desenvolvemento das actividades de formación</p>
    <p>As actividades formativas realizaranse cos requirimentos, a duración e as condicións que para cada un deles se indiquen na convocatoria. A información relativa ao desenvolvemento das actividades, así como ás súas posibles modificacións, será actualizada e ampliada na páxina web &lt;https://egap.xunta.gal&gt;.</p>
    <p>Terceira. Solicitudes e prazos</p>
    <p>1. O prazo de presentación de solicitudes será de oito (8) días naturais contados a partir do seguinte ao da publicación desta resolución no Diario Oficial de Galicia.</p>
    <p>2. As solicitudes de participación nas actividades formativas só poderán realizarse mediante o formulario de matrícula telemática dispoñible no enderezo &lt;https://egap.xunta.gal/matricula&gt; desde as 8.00 horas da data de inicio do prazo de presentación de solicitudes e ata as 23.55 horas da data de finalización. As solicitudes entenderanse presentadas unha vez que se complete correctamente o proceso de matriculación.</p>
    <p>3. Serán excluídas automaticamente aquelas solicitudes que non se axusten ao formulario de solicitude, non teñan cubertos correctamente os datos precisos para a realización do proceso de selección ou sexan presentadas fóra de prazo.</p>
    <p>4. As persoas que oculten ou falseen datos esenciais para a selección serán automaticamente excluídas das actividades solicitadas e pasarán ao final das listas de todas as actividades formativas que soliciten e cuxo prazo de matrícula comece dentro do ano seguinte contado desde que se detecte o feito. </p>
    <p>5. As persoas interesadas en recibir mensaxes sobre o proceso de selección deberán facilitar un enderezo de correo electrónico e/ou un número de teléfono móbil.</p>
    <p>6. As persoas que necesiten acreditar circunstancias específicas (discapacidade, permiso de maternidade, etc.) de acordo cos criterios de selección deberán remitirlle á EGAP a correspondente documentación complementaria, xunto cunha copia do formulario da matrícula, ao enderezo de correo electrónico &lt;xestion.egap@xunta.gal&gt;, sen prexuízo do previsto no artigo 16.4 da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro). A devandita documentación deberá enviarse por unha única das vías indicadas; no caso contrario só serán considerados os datos achegados por correo electrónico. A documentación deberá presentarse dentro do prazo sinalado no punto 1 desta base.</p>
    <p>7. A EGAP adoptará as medidas necesarias para facilitar a presentación das solicitudes. As dúbidas, as dificultades técnicas e as peticións de información complementaria serán atendidas a través dos números de teléfono 981 54 62 57, 981 54 62 54 e 981 54 63 35 e do enderezo de correo electrónico &lt;xestion.egap@xunta.gal&gt;.</p>
    <p>Cuarta. Criterios de selección</p>
    <p>Dentro dos destinatarios dos cursos convocados mediante esta resolución, terá preferencia o persoal habilitado nacional e funcionario da Administración local dos grupos A1 e A2 que teña responsabilidades en materia de tramitación e instrución relacionados coas materias dos cursos.</p>
    <p>Para a selección aplicaranse os criterios xerais da EGAP, segundo a Resolución do 4 de xaneiro de 2008 (DOG do 10 de xaneiro).</p>
    <p>Quinta. Publicación das relacións do alumnado seleccionado</p>
    <p>A EGAP publicará no enderezo &lt;https://egap.xunta.gal&gt; unha relación das persoas seleccionadas para participar en cada curso, así como un número adecuado de reservas de acordo co disposto no artigo 45.1.b) da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro).</p>
    <p>O prazo de presentación de alegacións será de cinco días naturais desde a súa publicación.</p>
    <p>Entenderase que as persoas que non figuren na relación foron excluídas por algunha das razóns expresadas nas bases da convocatoria ou ocupan un posto máis afastado na listaxe de agarda.</p>
    <p>Sexta. Cambios ou substitucións na selección, renuncia e asistencia</p>
    <p>1. Os cambios ou as substitucións na selección:</p>
    <p>En ningún caso serán admitidos cambios ou substitucións entre as persoas seleccionadas.</p>
    <p>2. A renuncia:</p>
    <p>a) As persoas seleccionadas só poderán renunciar á actividade formativa:</p>
    <p>– Por causa de forza maior suficientemente acreditada.</p>
    <p>– Por necesidades do servizo debidamente motivadas por parte das persoas responsables dos centros directivos.</p>
    <p>– Por outras causas xustificadas documentalmente.</p>
    <p>b) A renuncia debe ser comunicada por escrito á EGAP cunha antelación mínima de tres días naturais anteriores ao inicio da actividade formativa. Na páxina web da escola está dispoñible un modelo de renuncia.</p>
    <p>Para isto poderase utilizar, alén do previsto no artigo 16.4 da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro) o enderezo de correo electrónico &lt;xestion.egap@xunta.gal&gt;.</p>
    <p>c) As persoas que incumpran o previsto nas liñas a) e b) pasarán ao final das listaxes de espera de todas as actividades formativas que soliciten e cuxo prazo de matrícula comece dentro do ano seguinte contado a partir do día da finalización desta actividade.</p>
    <p>3. As faltas de asistencia nas actividades presenciais:</p>
    <p>a) Non poden superar en ningún caso o 10 % das horas lectivas presenciais. En todo caso, as faltas de asistencia deberán xustificarse documentalmente ante as persoas responsables da actividade formativa nun prazo máximo de dez (10) días contados a partir do día da finalización desta actividade. As persoas que incumpran o antedito perderán o dereito ao certificado de participación na actividade formativa.</p>
    <p>b) Aquelas persoas cuxas faltas de asistencia superen o 50 % das horas lectivas presenciais, pasarán ao final das listaxes de agarda de todas as actividades formativas que soliciten e cuxo prazo de matrícula comece dentro do ano seguinte contado a partir do día da finalización desta actividade.</p>
    <p>4. A asistencia e a puntualidade:</p>
    <p>a) Son obrigatorias a asistencia ás sesións da actividade formativa e a puntualidade.</p>
    <p>b) Durante a actividade formativa terá lugar un control permanente de asistencia e puntualidade.</p>
    <p>Sétima. Realización de probas</p>
    <p>Para poder superar as actividades de formación, o alumnado deberá superar unha proba de avaliación que se realizará ao final delas. </p>
    <p>Oitava. Certificados</p>
    <p>Para a obtención do certificado de aproveitamento o alumnado deberá obter a avaliación positiva do seu profesorado, o cal emitirá un informe en que declare apto ou non apto cada alumno/a en función do resultado da proba de avaliación. </p>
    <p>Novena. Facultades da EGAP</p>
    <p>1. A EGAP e o Consello Consultivo de Galicia poderán modificar o desenvolvemento, as datas e os lugares da actividade formativa, así como resolver todas as continxencias que poidan xurdir. </p>
    <p>2. No suposto de que o número de admitidos/as sexa inferior ao 50 % das prazas convocadas, a EGAP e o Consello Consultivo de Galicia resérvanse o dereito a suspender ou cancelar a actividade, caso no que empregarán os medios de notificación ás persoas interesadas previstos na normativa vixente.</p>
    <p>3. A EGAP e o Consello Consultivo de Galicia garantirán na totalidade das actividades derivadas desta convocatoria a promoción da igualdade real e efectiva entre mulleres e homes, a eliminación de calquera tipo de discriminación e o fomento dos dereitos de conciliación.</p>
    <h2>ANEXO II</h2>
    <p>• Código: CV18037.</p>
    <p>Área de coñecemento: comunicación, organización do traballo e mellora das habilidades.</p>
    <p>Nome do curso: os recursos administrativos na nova Lei 39/2015, do 1 de outubro.</p>
    <p>1. Obxectivos. </p>
    <p>1º. Análise da normativa sobre a revisión de actos firmes e os recursos administrativos, ordinarios ou extraordinarios, que poden interpoñerse fronte a todo tipo de resolucións administrativas. </p>
    <p>A materia presenta especial interese científico e técnico para aquel persoal funcionario que tramite todo tipo de procedementos administrativos.</p>
    <p>Todos os actos administrativos que finalizan un procedemento están suxeitos a posibilidade de revisión, xa sexa por medio de recursos administrativos ordinarios, ou xa sexa polas canles extraordinarias que as leis reguladoras dos procedementos poñen a disposición dos cidadáns, como trasunto do dereito á tutela xudicial efectiva (art. 24 CE), na súa modalidade de dereito a recorrer actos e resolucións que afecten desfavorablemente aos cidadáns. </p>
    <p>O coñecemento desta materia redunda no mellor exercicio profesional da súa función na medida en que a materia presenta múltiples dimensións, posto que absolutamente todos os servizos públicos e, polo tanto, todas as actuacións, incluídas as puramente materiais ou de xestión, están suxeitas a un eventual recurso administrativo. </p>
    <p>Por outra banda, a entrada en vigor da Lei 39/2015 supón unha oportunidade para afianzar o coñecemento da normativa en aspectos tan esenciais e decisivos á hora de resolver un recurso, tales como as causas e prazos de prescrición, a caducidade, a lexitimación, ou a función dos órganos consultivos.</p>
    <p>2º. Análise das novidades xurisprudenciais e doutrinais na materia.</p>
    <p>A resolución de recursos administrativos dá lugar a unha intensa actividade xurisprudencial de interpretación e integración das leis que necesariamente ten que coñecer aquel persoal funcionario que, ordinaria ou eventualmente, participa na tramitación deste tipo de expedientes. </p>
    <p>Trátase, polo tanto, dunha materia de gran interese xurídico e doutrinal, polo que no curso farase pausada referencia a este tipo de actividade, facendo especial fincapé na doutrina do Tribunal Supremo e Tribunal Constitucional, do TSX de Galicia, así como tamén do Consello Consultivo de Galicia.</p>
    <p>2. Destinatarios. </p>
    <p>Empregados/as públicos/as das entidades locais e do sector público autonómico de Galicia. Daráselle preferencia ao persoal habilitado nacional e funcionario da Administración local dos grupos A1 e A2 que teñan responsabilidades en materia de tramitación e instrución deste tipo de expedientes.</p>
    <p>3. Desenvolvemento. </p>
    <p>Modalidade: presencial.</p>
    <p>Duración: 21 horas.</p>
    <p>Edicións: unha.</p>
    <p>Lugar: Vigo, 8º andar, Edificio Administrativo, praza da Estrela, 9A.</p>
    <p>Datas: do 1 ao 10 de outubro de 2018.</p>
    <p>Proba final presencial: o día 10 de outubro ás 18.00 horas.</p>
    <p>Prazas: 30.</p>
    <p>4. Contido. </p>
    <p>Sesión I: a resolución dos procedementos administrativos.</p>
    <p>Sesión II: revisión dos actos en vía administrativa: revisión de oficio.</p>
    <p>Sesión III: revisión dos actos en vía administrativa: declaración de lesividade.</p>
    <p>Sesión III: revogación de actos e rectificación de erros.</p>
    <p>Sesión V: recursos comúns: recurso de alzada e recurso de reposición.</p>
    <p>Sesión VI: recurso extraordinario de revisión.</p>
    <p>Sesión VII: exame final.</p>
    <p>5. Valoración.</p>
    <p>Para os efectos do establecido na Resolución do INAP do 26 de outubro de 1994 (BOE núm. 267, do 8 de novembro, e corrección, BOE núm. 311, do 29 de decembro), pola que se establecen os criterios de recoñecemento e valoración dos cursos da Administración local en cumprimento do establecido na Orde do Ministerio para as Administracións Públicas do 10 de agosto de 1994, a este curso outorgaráselle unha puntuación de 0,40 puntos.</p>
    <p>Para os efectos do establecido no Decreto 49/2009, do 26 de febreiro (DOG núm. 52, do 16 de marzo, e corrección, DOG núm. 77, do 22 de abril) sobre o exercicio das competencias da Comunidade Autónoma de Galicia respecto dos/das funcionarios/as con habilitación de carácter estatal, a este curso outorgaráselle unha puntuación de 0,30 puntos.</p>
    <p>• Código: CV18038.</p>
    <p>Área de coñecemento: comunicación, organización do traballo e mellora das habilidades.</p>
    <p>Nome do curso: Curso práctico sobre responsabilidade patrimonial das entidades locais.</p>
    <p>1. Obxectivos. </p>
    <p>1º. Análise da normativa sobre a responsabilidade patrimonial e, en concreto, da regulación dos procedementos administrativos para a súa efectividade e das súas diferentes dimensións (polo funcionamento normal ou anormal do servizo público, de autoridades e persoal ao servizo das administracións, do Estado lexislador, por actos de concesionarios e contratistas). </p>
    <p>2º. Análise práctica dos diferentes supostos, partindo dos máis recentes pronunciamentos xurisprudenciais na materia e estudo de criterios específicos de órganos consultivos: Consello de Estado e Consello Consultivo de Galicia. </p>
    <p>A materia presenta especial interese científico e técnico para aquel persoal funcionario que tramite calquera tipo de expediente relativo á exixencia de responsabilidade patrimonial perante o órgano ou dependencia na que prestan servizos. </p>
    <p>O coñecemento desta materia redunda no mellor exercicio profesional da súa función na medida en que a materia presenta múltiples dimensións, posto que todos os órganos administrativos están suxeitos á eventual exixencia de responsabilidade patrimonial, calquera que sexa o servizo público que presten: por actos materiais, polo exercicio ordinario das súas competencias, por atrasos na prestación do servizo, por actos lexislativos, por actos do persoal funcionario.</p>
    <p>3º. Análise da doutrina xurisprudencial na materia.</p>
    <p>Na regulación do procedemento de exixencia de responsabilidade patrimonial existen múltiples aspectos non de todo resoltos na normativa, tales como as causas e prazos de prescrición, a caducidade, a lexitimación, a función dos órganos consultivos, a cuantificación dos danos, o concepto de nexo causal, os propios requisitos para apreciar un funcionamento anormal dun servizo, o caso fortuíto ou forza maior, etc., e que dan lugar a unha intensa actividade xurisprudencial de interpretación e integración das leis que necesariamente ten que coñecer aquel persoal funcionario que, ordinaria ou eventualmente, participa na tramitación deste tipo de expedientes. </p>
    <p>2. Destinatarios. </p>
    <p>Empregados/as públicos/as das entidades locais e do sector público autonómico de Galicia, preferentemente, persoal habilitado nacional e funcionario da Administración local dos grupos A1 e A2 que teña responsabilidades en materia de tramitación e instrución deste tipo de expedientes.</p>
    <p>3. Desenvolvemento. </p>
    <p>Modalidade: presencial.</p>
    <p>Duración: 27 horas.</p>
    <p>Edicións: unha.</p>
    <p>Lugar: Vigo, 8º andar, Edificio Administrativo, praza da Estrela, 9A.</p>
    <p>Datas: do 15 ao 25 de outubro de 2018.</p>
    <p>Proba final presencial: o día 25 de outubro ás 18.00 horas.</p>
    <p>Prazas: 30.</p>
    <p>4. Contido. </p>
    <p>Sesión I: o Consello Consultivo de Galicia e as entidades locais: relacións e colaboración institucional.</p>
    <p>Sesión II: regulación actual, características e presupostos da responsabilidade da administración.</p>
    <p>Sesión III: procedementos en materia de responsabilidade patrimonial.</p>
    <p>– Procedemento ordinario.</p>
    <p>– Procedemento abreviado.</p>
    <p>Sesión IV: a responsabilidade de autoridades e persoal ao servizo das administracións públicas. </p>
    <p>Sesión V: a responsabilidade de contratistas e concesionarios.</p>
    <p>Sesión VI: a responsabilidade por actos de natureza lexislativa. </p>
    <p>Sesión VII: a responsabilidade patrimonial por actuacións urbanísticas I.</p>
    <p>Sesión VIII: a responsabilidade patrimonial por razóns urbanísticas II.</p>
    <p>Sesión IX: exame final.</p>
    <p>5. Valoración.</p>
    <p>Para os efectos do establecido na Resolución do INAP do 26 de outubro de 1994 (BOE núm. 267, do 8 de novembro, e corrección, BOE núm. 311, do 29 de decembro), pola que se establecen os criterios de recoñecemento e valoración dos cursos da Administración local en cumprimento do establecido na Orde do Ministerio para as Administracións Públicas do 10 de agosto de 1994, a este curso outorgaráselle unha puntuación de 0,45 puntos.</p>
    <p>Para os efectos do establecido no Decreto 49/2009, do 26 de febreiro (DOG núm. 52, do 16 de marzo, e corrección, DOG núm. 77, do 22 de abril) sobre o exercicio das competencias da Comunidade Autónoma de Galicia respecto dos/das funcionarios/as con habilitación de carácter estatal, a este curso outorgaráselle unha puntuación de 0,30 puntos.</p>

