---
date: '2018-02-28'
id: CA01-200218-0003
page: 12062
number: 42
agency: Consellería de Facenda
section: III. Outras disposicións.
title: >-
  RESOLUCIÓN do 14 de febreiro de 2018, da Dirección Xeral da Función Pública,
  pola que se fai público o Acordo do 9 de febreiro de 2018 entre a Consellería
  de Facenda e a Consellería do Medio Rural polo que se lle encomendan a esta
  última determinados actos de xestión das listas de contratación temporal de
  persoal laboral dedicado ás tarefas de prevención e extinción de incendios
  forestais e do Plan de prevención e defensa contra incendios forestais de
  Galicia (Pladiga).
range: Resolución
url: >-
  https://www.xunta.gal/dog/Publicados/2018/20180228/AnuncioCA01-200218-0003_gl.html
---
<p>As consellerías de Facenda e de Medio Rural asinaron o 9 de febreiro de 2018 un acordo para xestionar determinados actos de xestión das listas de contratación temporal de persoal laboral dedicado ás tarefas de prevención e extinción de incendios forestais e do Plan de prevención e defensa contra incendios forestais de Galicia (Pladiga).</p>
    <p>Para xeral coñecemento, disponse a súa publicación como anexo á presente resolución.</p>
    <p>Santiago de Compostela, 14 de febreiro de 2018</p>
    <footer><p>José María Barreiro Díaz<br>Director xeral da Función Pública</p></footer>
    <h2>ANEXO<br>Acordo do 9 de febreiro de 2018 entre a Consellería de Facenda e a Consellería<br>do Medio Rural polo que se lle encomendan a esta última determinados actos<br>de xestión das listas de contratación temporal de persoal laboral dedicado<br>ás tarefas de prevención e extinción de incendios forestais e do Plan<br>de prevención e defensa contra incendios forestais de Galicia (Pladiga)</h2>
    <p>Co obxecto de acadar unha maior eficacia na xestión do persoal temporal correspondente a determinadas categorías de persoal laboral dos servizos de prevención e defensa contra incendios forestais e de persoal do Pladiga, estas consellerías, ao abeiro do disposto no artigo 11 da Lei 40/2015, do 1 de outubro (BOE núm. 236, do 2 de outubro de 2015), de réxime xurídico do sector público, e na disposición adicional do Decreto 37/2006, do 2 de marzo (DOG núm. 48, do 9 de marzo de 2006), polo que se regula o nomeamento de persoal interino para o desempeño con carácter transitorio de prazas reservadas a funcionarios e a contratación temporal de persoal laboral da Xunta de Galicia,</p>
    <h2>ACORDAN:</h2>
    <p>Cláusula 1.</p>
    <p>Encomendarlle á Consellería do Medio Rural determinados actos de xestión das listas de contratación temporal reguladas no Decreto 37/2006, do 2 de marzo, modificado polo Decreto 124/2016, do 8 de setembro, do persoal laboral da Xunta de Galicia dedicado ás tarefas de prevención e extinción de incendios forestais e Pladiga. </p>
    <p>A encomenda abranguerá as seguintes actuacións e terán o alcance que en cada caso se sinala:</p>
    <p>a) A organización e realización da proba física á que se deben someter os distintos integrantes das listas. </p>
    <p>b) A realización dos chamamentos para a cobertura temporal dos distintos postos de traballo reservados ás categorías de persoal laboral dedicadas ás tarefas de prevención e extinción de incendios forestais e Pladiga. Para estes efectos utilizarase unha aplicación informática proporcionada pola Dirección Xeral da Función Pública cando o chamamento se realice desde a lista definitiva de admitidos.</p>
    <p>Cláusula 2.</p>
    <p>A encomenda de xestión non supón a cesión da titularidade das competencias.</p>
    <p>Cláusula 3. </p>
    <p>A encomenda terá un prazo de vixencia de dous anos a partir da súa publicación. Este prazo poderá ser prorrogado por igual período, por acordo expreso das partes que se publicará antes do remate do seu prazo de vixencia. </p>
    <p>Disposición derradeira</p>
    <p>Este acordo entrará en vigor o mesmo día da súa publicación no Diario Oficial de Galicia.</p>
    <p>Santiago de Compostela, 9 de febreiro de 2018</p>
    <table>
     <tbody>
      <tr>
       <td>Valeriano Martínez García<br>Conselleiro de Facenda</td>
       <td>Ángeles Vázquez Mejuto<br>Conselleira do Medio Rural</td>
      </tr>
     </tbody>
    </table>

