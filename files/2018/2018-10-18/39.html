---
date: '2018-10-18'
id: C3Q2-081018-0003
page: 46351
number: 199
agency: Instituto Galego da Vivenda e Solo
section: VI. Anuncios. a) Administración autonómica.
title: >-
  RESOLUCIÓN do 4 de outubro de 2018, da Comisión Provincial de Vivenda de
  Pontevedra, de inicio do proceso de selección de dúas persoas adxudicatarias
  para vivendas de protección oficial de promoción pública no concello de
  Cerdedo-Cotobade, expediente PO-2008/NR01-1ª fase.
range: Resolución
url: >-
  https://www.xunta.gal/dog/Publicados/2018/20181018/AnuncioC3Q2-081018-0003_gl.html
---
<p>De acordo co que se establece no artigo 22 do Decreto 1/2010, do 8 de xaneiro, polo que se regula o Rexistro Único de Demandantes de Vivenda da Comunidade Autónoma de Galicia e a adxudicación das vivendas, a Comisión Provincial de Vivenda de Pontevedra, en sesión do 4 de outubro de 2018,</p>
    <h2>ACORDA:</h2>
    <p>Iniciar o proceso de selección de persoas adxudicatarias para dúas vivendas de protección oficial de promoción pública, que se desenvolverá de conformidade cos seguintes criterios:</p>
    <p>Primeiro. Características das vivendas</p>
    <p>Número de vivendas: 2.</p>
    <p>Expediente: PO-2008/NR01-1ª fase.</p>
    <p>Localización das vivendas: rúa das Longas, núm. 41 e 43, concello de Cerdedo-Cotobade.</p>
    <p>Superficies útiles aproximadas e tipoloxía de vivendas:</p>
    <table>
     <tbody>
      <tr>
       <td>Vivendas</td>
       <td>Núm. dormitorios</td>
       <td>Superficie útil</td>
      </tr>
      <tr>
       <td>Vivenda núm. 41</td>
       <td>2</td>
       <td>83,95 m2</td>
      </tr>
      <tr>
       <td>Vivenda núm. 43</td>
       <td>2</td>
       <td>83,88 m2</td>
      </tr>
     </tbody>
    </table>
    <p>Composición familiar para cada vivenda: vivendas de dous dormitorios para unidades familiares ou convivenciais de dous, tres ou catro membros.</p>
    <p>Segundo. Cualificación das vivendas</p>
    <p>As vivendas foron cualificadas provisionalmente por resolución do xefe territorial da Consellería de Infraestruturas e Vivenda en Pontevedra con data do 25 de setembro de 2018 como vivendas de protección oficial de promoción pública. </p>
    <p>Terceiro. Réxime de adxudicación das vivendas</p>
    <p>As vivendas adxudicaranse en propiedade ou arrendamento. Será obrigatoria a adxudicación en réxime de arrendamento cando os ingresos ponderados das persoas solicitantes, computados os da totalidade dos membros da unidade familiar ou convivencial en que estean integradas, non superen 1,5 veces o indicador público de rendas de efectos múltiples (IPREM).</p>
    <p>Cuarto. Condicións xerais das persoas beneficiarias</p>
    <p>Poderán acceder a estas vivendas de promoción pública as persoas nacionais ou estranxeiras, maiores de idade e con plena capacidade de obrar que, como titulares dunha unidade familiar ou convivencial, reúnan os seguintes requisitos:</p>
    <p>1. Ter expedida a credencial de inscrición ou a solicitude de inscrición presentada no Rexistro Único de Demandantes de Vivenda da Comunidade Autónoma de Galicia para o concello de Cerdedo-Cotobade na data desta resolución de inicio e que estean anotadas para as vivendas de protección oficial de promoción pública (sección I).</p>
    <p>2. Ter ingresos ponderados por unidade familiar entre 0,7 e 2,5 veces o IPREM.</p>
    <p>3. Residir ou traballar no concello onde se localizan as vivendas, excepto no caso de emigrantes que desexen retornar e que acrediten ter residido fóra de Galicia por un tempo non inferior a cinco anos.</p>
    <p>4. Carecer de vivenda en calidade de persoas propietarias, agás que se dean algunha das seguintes circunstancias:</p>
    <p>a) Excepcionalmente poderán acceder a unha vivenda protexida as persoas que sexan propietarias doutra vivenda cando estea suxeita a expediente de expropiación forzosa, as persoas separadas ou divorciadas que se atopen ao día no pagamento das pensións alimenticias e compensatorias e que fosen privadas do uso da vivenda por sentenza ou convenio regulador e as que ocupen aloxamentos provisionais como consecuencia de actuacións de emerxencia ou remodelacións urbanas que impliquen a perda da súa vivenda ou calquera outra situación excepcional declarada polo organismo competente en materia de vivenda (artigo 64.1 da Lei 8/2012, do 29 de xuño, de vivenda de Galicia).</p>
    <p>b) Acreditar que a vivenda de que se dispón é inhabitable, insuficiente ou inadecuada nos termos especificados na Resolución do 14 de setembro de 2012 do Instituto Galego da Vivenda e Solo. Neste suposto quedarán obrigados a ofertar ao Instituto Galego da Vivenda e Solo (en diante IGVS) a dita vivenda para os efectos do disposto no artigo 10.V do Decreto 253/2007.</p>
    <p>c) A tenza doutra vivenda respecto da cal non se posúa a plena propiedade e dispoñibilidade en calidade de dono, sempre que o valor catastral do inmoble non supere os 30.000 € (Resolución do 23 de febreiro de 2015 do IGVS).</p>
    <p>Quinto. Condicións xerais de carácter económico</p>
    <p>1. Réxime de compravenda.</p>
    <p>a) O valor das vivendas de promoción publica será elaborado con base no 100 % do módulo aplicable a cada metro cadrado de superficie útil das vivendas, segundo a área xeográfica en que estean situadas, vixente no momento da cualificación definitiva da promoción. </p>
    <p>Neste procedemento de adxudicación os estudos económicos iniciais destas vivendas conservarán a súa validez ata que cumpran cinco anos, que se contarán desde a data de cualificación definitiva.</p>
    <p>Do sexto ao décimo quinto ano, ambos inclusive, os estudos económicos serán elaborados aplicando o 80 %, e do décimo sexto ao trixésimo ano, o 70 % do valor do módulo aplicable segundo a zona territorial determinada na cualificación definitiva, vixente no momento da transmisión (artigo 21 do Decreto 253/2007).</p>
    <p>b) Os prezos de venda fixaranse en atención ao valor da vivenda e aos ingresos ponderados das persoas adxudicatarias, e serán os seguintes:</p>
    <p>I. Para os/as adxudicatarios/as con ingresos familiares ponderados comprendidos entre 2 veces o IPREM e 2,5 veces o IPREM: o 70 % do valor da vivenda segundo o estudo económico. Se existiren rochos e garaxes vinculados, o prezo destes será, respectivamente, o 2 % e o 8 % do valor da vivenda correspondente.</p>
    <p>II. Para os/as adxudicatarios/as con ingresos familiares ponderados comprendidos entre 1,5 veces o IPREM e 2 veces o IPREM: o 60 % do valor da vivenda segundo o estudo económico. Se existiren rochos e garaxes vinculados, o prezo destes será, respectivamente, o 2 % e o 8 % do valor da vivenda correspondente.</p>
    <p>III. Para os/as adxudicatarios/as con ingresos familiares ponderados ata 1,5 veces o IPREM: o 50 % do valor da vivenda segundo o estudo económico. De existiren rochos e garaxes vinculados, o prezo destes será, respectivamente, o 2 % e o 8 % do valor da vivenda correspondente.</p>
    <p>c) As vivendas venderanse aprazando a totalidade do prezo, que producirá un xuro máximo anual do 5 % e devolverase en 30 anos en cotas mensuais, integradas por capital e xuros.</p>
    <p>Cando no momento da adxudicación definitiva do grupo efectuada pola Comisión Provincial de Vivenda o tipo de xuro anteriormente establecido fose superior ao fixado polo Consello de Ministros para os convenios que subscriba o ministerio con competencia en materia de vivenda coas entidades prestamistas para o financiamento de actuacións protexidas en materia de vivenda e solo, entenderase que este último será o tipo de xuro aplicable.</p>
    <p>d) A firmeza da adxudicación estará condicionada á sinatura do correspondente contrato de compravenda, logo de pagamento por parte da persoa adxudicataria dos gastos e impostos que procedan.</p>
    <p>2. Réxime de arrendamento.</p>
    <p>a) Os contratos de arrendamento terán unha vixencia de cinco anos prorrogables por períodos anuais e estará prohibida en todo caso a cesión ou subarrendamento, total ou parcial. A contravención desta prohibición dará lugar á resolución do contrato de arrendamento, con independencia das sancións a que houber lugar.</p>
    <p>b) A renda inicial anual será a que resulte de aplicar o 3 % ao que sería o prezo de venda da vivenda e anexos, se for o caso, determinado de acordo co establecido no Decreto 253/2007, do 13 de decembro, de réxime xurídico do solo e das edificacións promovidas polo IGVS.</p>
    <p>c) A firmeza da adxudicación estará condicionada á sinatura do correspondente contrato de arrendamento, logo de pagamento por parte da persoa adxudicataria da fianza correspondente.</p>
    <p>Sexto. Procedemento de adxudicación</p>
    <p>De acordo co Decreto 1/2010, do 8 de xaneiro, antes mencionado, o procedemento de adxudicación será o de sorteo entre as persoas inscritas ou con solicitude de inscrición presentada no Rexistro Único de Demandantes de Vivenda da Comunidade Autónoma de Galicia ata a data de hoxe para o concello de Cerdedo-Cotobade. </p>
    <p>Do sorteo resultará unha lista de persoas adxudicatarias provisionais e outra de espera, cuxa orde de confección virá determinada pola orde de selección que derive do sorteo.</p>
    <p>O feito de resultar adxudicatario/a provisional no sorteo non determinará a condición de adxudicatario/a definitivo/a en tanto non se acredite que se reúnen os requisitos sinalados no criterio cuarto desta resolución.</p>
    <p>Sétimo. Número de solicitantes que integrarán a lista de espera</p>
    <p>Todas as persoas que figuren inscritas ou con solicitude de inscrición presentada ata a data desta resolución de inicio do procedemento cuxa unidade familiar ou convivencial estea composta por dous, tres ou catro membros.</p>
    <p>Oitavo. Publicidade </p>
    <p>A resolución de inicio do procedemento de adxudicación publicarase no <em>Diario Oficial de Galicia</em> e as sucesivas publicacións, incluída a dita resolución de inicio do procedemento, a lista de persoas adxudicatarias provisionais resultante do sorteo e a resolución da lista definitiva de persoas adxudicatarias e de espera, de acordo cos artigos 22.1 e 24.3 do Decreto 1/2010, do 8 de xaneiro, publicaranse nos taboleiros de anuncios do Concello de Cerdedo-Cotobade, no da Área Provincial do IGVS e na páxina web do organismo.</p>
    <p>Esta publicidade substituirá as notificacións persoais, de conformidade co previsto no artigo 45 da Lei 39/2015, do 1 de outubro, do procedemento administrativo común das administracións públicas.</p>
    <p>Tras a publicación da lista provisional, as persoas solicitantes que se consideren prexudicadas no seu dereito disporán dun prazo de dez días desde a publicación, para presentar reclamacións ante a Comisión Provincial de Vivenda de Pontevedra, que deberá adoptar a resolución que proceda no prazo máximo de tres meses.</p>
    <p>Noveno. Asignación de vivendas</p>
    <p>As vivendas serán adxudicadas ás persoas integrantes da lista, por rigorosa orde de prelación, notificándolles a adxudicación.</p>
    <p>Tal notificación deberá conter, entre outros, os seguintes datos:</p>
    <p>– Tipo de vivenda.</p>
    <p>– Superficie útil.</p>
    <p>– Réxime de adxudicación.</p>
    <p>– Prezo de renda.</p>
    <p>As persoas adxudicatarias definitivas disporán dun prazo de dez días hábiles para aceptar ou renunciar á adxudicación e, no caso de aceptar, deberán efectuar, dentro do prazo indicado, o ingreso da fianza e os gastos que procedan.</p>
    <p>Décimo. Data do sorteo</p>
    <p>O sorteo celebrarase ás 10.15 horas do día 5 de novembro de 2018, ante persoa que dea fe pública, na sala de xuntas da Área Provincial do Instituto Galego da Vivenda e Solo, sita na rúa Alcalde Hevia nº 7 de Pontevedra.</p>
    <p>Pontevedra, 4 de outubro de 2018</p>
    <footer><p>José Luis Díez Yánez<br>Presidente da Comisión Provincial de Vivenda de Pontevedra</p></footer>

