---
date: '2018-02-23'
id: C3Q2-140218-0001
page: 11575
number: 39
agency: Instituto Galego da Vivenda e Solo
section: VI. Anuncios. a) Administración autonómica.
title: >-
  RESOLUCIÓN do 8 de febreiro de 2018, da Comisión Provincial de Vivenda de
  Pontevedra, de inicio do proceso de selección de persoas adxudicatarias para
  vivendas de protección oficial de promoción pública en segundas e posteriores
  adxudicacións en réxime de arrendamento para o concello de Vilagarcía de
  Arousa (expediente PO-2007/701).
range: Resolución
url: >-
  https://www.xunta.gal/dog/Publicados/2018/20180223/AnuncioC3Q2-140218-0001_gl.html
---
<p>De acordo co que se establece no artigo 30 do Decreto 1/2010, do 8 de xaneiro, polo que se regula o Rexistro Único de Demandantes de Vivenda da Comunidade Autónoma de Galicia e a adxudicación das vivendas protexidas, a Comisión Provincial de Vivenda de Pontevedra, en sesión do 8 de febreiro de 2018,</p>
    <p class="dog-titulo">ACORDA:</p>
    <p>Iniciar o proceso de selección de persoas adxudicatarias para vivendas de promoción pública en segundas e posteriores adxudicacións en réxime de arrendamento (vivendas vacantes), expediente PO-2007/701, que se desenvolverá de conformidade cos seguintes criterios:</p>
    <p>Primeiro. <em>Características das vivendas</em></p>
    <p>Número de vivendas: as vacantes que se produzan ao longo do ano.</p>
    <p>Expediente: PO-2007/701.</p>
    <p>Localización das vivendas: Bosque dos Desamparados, no concello de Vilagarcía de Arousa.</p>
    <p>Tipoloxía das vivendas e composición familiar:</p>
    <p>– Vivendas dun dormitorio: para unidades familiares de un ou dous membros (maiores de 60 anos e menores de 35 anos).</p>
    <p>Segundo. <em>Cualificación das vivendas</em></p>
    <p>As vivendas do expediente PO-2007/701 foron cualificadas definitivamente mediante a Resolución do xefe territorial da Consellería de Medio Ambiente, Territorio e Infraestruturas de Pontevedra con data do 13 de xuño de 2011 como vivendas de protección oficial de promoción pública, en réxime de arrendamento e destinadas a colectivos especiais: </p>
    <p>– Persoas maiores de 60 anos.</p>
    <p>– Persoas menores de 35 anos.</p>
    <p>Terceiro. <em>Réxime de adxudicación das vivendas da promoción</em></p>
    <p>As vivendas adxudicaranse en arrendamento.</p>
    <p>Cuarto. <em>Condicións das persoas beneficiarias</em></p>
    <p>Poderán acceder a estas vivendas de promoción pública as persoas, nacionais ou estranxeiras, maiores de idade e con plena capacidade de obrar que, sendo maiores de 60 anos e menores de 35 anos de idade, como titulares dunha unidade familiar, reúnan os seguintes requisitos:</p>
    <p>1. Ter expedida a credencial de inscrición ou a solicitude de inscrición presentada no Rexistro Único de Demandantes de Vivenda da Comunidade Autónoma de Galicia para o concello de Vilagarcía de Arousa á data desta resolución de inicio, e que estean anotadas para as vivendas de protección oficial de promoción pública (sección I).</p>
    <p>2. Ter ingresos ponderados por unidade familiar entre 0,7 e 2,5 veces o indicador público de rendas de efectos múltiples.</p>
    <p>3. Residir ou traballar no concello onde se localizan as vivendas, excepto no caso de emigrantes que desexen retornar e que acrediten residir fóra de Galicia por un tempo non inferior a cinco anos. </p>
    <p>4. Carecer de vivenda en calidade de persoas propietarias, agás que se dea algunha das seguintes circunstancias:</p>
    <p>a) Excepcionalmente, poderán acceder a unha vivenda protexida as persoas que sexan propietarias doutra vivenda cando estea suxeita a expediente de expropiación forzosa, as persoas separadas ou divorciadas que se atopen ao día no pagamento das pensións alimenticias e compensatorias e que fosen privadas do uso da vivenda por sentenza ou convenio regulador e as que ocupen aloxamentos provisionais como consecuencia de actuacións de emerxencia ou remodelacións urbanas que impliquen a perda da súa vivenda ou calquera outra situación excepcional declarada polo organismo competente en materia de vivenda (artigo 64.1 da Lei 8/2012, do 29 de xuño, de vivenda de Galicia).</p>
    <p>b) Acreditar que a vivenda de que se dispón é inhabitable, insuficiente ou inadecuada nos termos especificados na Resolución do 14 de setembro de 2012 do Instituto Galego da Vivenda e Solo. Neste suposto quedarán obrigados a ofertar ao Instituto Galego da Vivenda e Solo (en diante, IGVS) a dita vivenda para os efectos do disposto no artigo 10.V do Decreto 253/2007.</p>
    <p>c) A tenza doutra vivenda respecto da que non se posúa a súa plena propiedade e dispoñibilidade en calidade de dono, sempre que o valor catastral do inmoble non supere os 30.000 € (Resolución do 23 de febreiro de 2015 do Instituto Galego da Vivenda e Solo).</p>
    <p>Quinto. <em>Condicións xerais de carácter económico</em></p>
    <p>Réxime de arrendamento.</p>
    <p>a) Os contratos de arrendamento terán unha vixencia de cinco anos prorrogables por períodos anuais e estarán prohibidos, en todo caso, a cesión ou subarrendamento, total ou parcial. A contravención desta prohibición dará lugar á resolución do contrato de arrendamento, con independencia das sancións que procedan.</p>
    <p>b) A renda inicial anual será a que resulte de lle aplicar o 3 % ao que sería o prezo de venda da vivenda e anexos, se é o caso, determinado de acordo co establecido no Decreto 253/2007, do 13 de decembro, de réxime xurídico do solo e das edificacións promovidas polo IGVS.</p>
    <p>c) A firmeza da adxudicación estará condicionada á sinatura do correspondente contrato de arrendamento, logo do pagamento por parte da persoa adxudicataria da fianza correspondente.</p>
    <p>Sexto. <em>Procedemento de adxudicación</em></p>
    <p>De acordo co Decreto 1/2010, do 8 de xaneiro, antes mencionado, o procedemento de adxudicación será o de sorteo entre as persoas inscritas ou con solicitude de inscrición presentada no Rexistro Único de Demandantes de Vivenda da Comunidade Autónoma de Galicia para o concello de Vilagarcía de Arousa ata a data de hoxe. </p>
    <p>O feito de resultar adxudicatario/a provisional no sorteo non determinará a condición de adxudicatario/a definitivo/a, en canto non se acredite que se reúnen os requisitos sinalados no criterio cuarto desta resolución.</p>
    <p>Sétimo. <em>Número de solicitantes que integrarán as listas</em></p>
    <p>Serán trinta as persoas demandantes seleccionadas entre todas as que figuren inscritas ou con solicitude de inscrición presentada ata a data desta resolución de inicio do procedemento.</p>
    <p>A orde de confección das referidas listas virá determinada pola orde de selección que derive do sorteo. </p>
    <p>Oitavo. <em>Publicidade </em></p>
    <p>A resolución de inicio do procedemento de adxudicación publicarase no <em>Diario Oficial de Galicia</em> e as sucesivas publicacións, incluída a dita resolución de inicio do procedemento, a lista de persoas adxudicatarias provisionais resultante do sorteo e a resolución da lista definitiva de persoas adxudicatarias en espera, de acordo cos artigos 22.1 e 24.3 do Decreto 1/2010, do 8 de xaneiro, publicaranse nos taboleiros de anuncios do Concello de Vilagarcía de Arousa, no da Área Provincial do IGVS e na páxina web do organismo.</p>
    <p>Esta publicidade substituirá as notificacións persoais, de conformidade co previsto no artigo 45 da Lei 39/2015, do 1 de outubro, do procedemento administrativo común das administracións públicas.</p>
    <p>Tras a publicación da lista provisional, as persoas solicitantes que se consideren prexudicadas no seu dereito disporán dun prazo de dez días desde a publicación, para presentar reclamacións ante a Comisión Provincial de Vivenda de Pontevedra, que deberá adoptar a resolución que proceda no prazo máximo de tres meses.</p>
    <p>Noveno. <em>Asignación de vivendas</em></p>
    <p>Cando se produzan as vacantes no concello de Vilagarcía de Arousa, estas serán adxudicadas ás persoas integrantes da lista, por rigorosa orde de prelación, e notificaráselles a adxudicación.</p>
    <p>Tal notificación deberá conter, entre outros, os seguintes datos:</p>
    <p>– Tipo de vivenda.</p>
    <p>– Superficie útil.</p>
    <p>– Réxime de adxudicación.</p>
    <p>– Prezo de renda.</p>
    <p>As persoas adxudicatarias definitivas disporán dun prazo de dez días hábiles para aceptar ou renunciar á adxudicación e, no caso de aceptaren, deberán efectuar, dentro do prazo indicado, o ingreso da fianza e os gastos que procedan.</p>
    <p>Décimo. <em>Data do sorteo</em></p>
    <p>O sorteo celebrarase as 10.00 horas do día 22 de marzo de 2018, ante persoa que dea fe pública, na sala de xuntas da Área Provincial do Instituto Galego da Vivenda e Solo, sita na rúa Alcalde Hevia, nº 7, de Pontevedra.</p>
    <p>Décimo primeiro. <em>Vixencia das listas</em></p>
    <p>Ao abeiro do artigo 30 do Decreto 1/2010, do 8 de xaneiro, a vixencia das listas resultantes deste sorteo será dun ano, contado a partir da data en que se aproben as listas definitivas de persoas adxudicatarias en espera, e utilizarase por rigorosa orde de prelación, para as vacantes que se produzan neste concello, no grupo de vivendas do expediente PO-2007/701, situado no Bosque dos Desamparados, durante a súa vixencia.</p>
    <p>Pontevedra, 8 de febreiro de 2018</p>
    <footer><p>José Luis Díez Yáñez<br>Presidente da Comisión Provincial de Vivenda de Pontevedra</p></footer>

