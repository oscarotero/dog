---
date: '2018-02-23'
id: C3K1-210218-0001
page: 11438
number: 39
agency: Consellería de Sanidade
section: III. Outras disposicións.
title: >-
  ORDE do 21 de febreiro de 2018 pola que se determinan os servizos mínimos
  durante a folga que afectará o persoal da empresa que presta servizos de
  mantemento no Complexo Hospitalario Universitario de Ourense, que se
  desenvolverá desde as 00.00 horas do día 26 de febreiro de 2018 con carácter
  indefinido.
range: Orde
url: >-
  https://www.xunta.gal/dog/Publicados/2018/20180223/AnuncioC3K1-210218-0001_gl.html
---
<p>O artigo 28.2 da Constitución española recoñece como dereito fundamental da persoa o dereito á folga.</p>
    <p>O exercicio deste dereito na Administración e nas empresas, entidades e institucións públicas ou privadas que presten servizos públicos ou de recoñecida e inaprazable necesidade, no ámbito e competencias da Comunidade Autónoma de Galicia, está condicionado ao mantemento dos servizos esenciais fixados no artigo 2 do Decreto 155/1988, do 9 de xuño (DOG núm. 116, do 20 de xuño), entre os que se encontra a sanidade.</p>
    <p>O exercicio público da prestación da asistencia sanitaria non se pode ver afectado gravemente polo lexítimo dereito do exercicio de folga, xa que aquel é considerado e recoñecido prioritariamente en relación con este.</p>
    <p>O artigo 3 do citado decreto faculta os/as conselleiros ou conselleiras competentes por razón dos servizos esenciais afectados para que, mediante orde e ante cada situación de folga, decidan o mínimo de actividade necesaria para asegurar o mantemento dos tales servizos, así como para determinar o persoal necesario para a súa prestación.</p>
    <p>A organización sindical CIG comunicou a convocatoria dunha folga que afectará o persoal da empresa Ferrovial Servicios, S.A., que presta servizos de mantemento no Complexo Hospitalario Universitario de Ourense, e que se desenvolverá desde as 00.00 horas do día 26 de febreiro de 2018 con carácter indefinido.</p>
    <p>Unha vez outorgada audiencia ao comité de folga, </p>
    <h2>DISPOÑO:</h2>
    <p>Artigo 1</p>
    <p>A folga referida entenderase condicionada ao mantemento dos servizos mínimos, segundo os criterios que se establecen nesta orde.</p>
    <p>A folga convocada afecta a todos/as os/as traballadores/as da empresa Ferrovial Servicios, S.A., que prestan servizos de mantemento no Complexo Hospitalario Universitario de Ourense e desenvolverase de xeito indefinido. En consecuencia, tivéronse en conta para a determinación dos servizos esenciais os seguintes factores para a cobertura da seguridade en relación co medio ambiente sanitario: o risco para os/as pacientes, usuarios/as e traballadores/as derivado da realización de actividades e uso de materiais sobre os que se proxectan as tarefas de mantemento, a súa conseguinte afectación á actividade asistencial e o volume de pacientes atendidos/as.</p>
    <p>De acordo coa motivación anterior, os servizos mínimos que se fixan resultan totalmente imprescindibles para manter a axeitada cobertura do servizo esencial de asistencia sanitaria, para os efectos de evitar que se produzan graves prexuízos á cidadanía. E ao propio tempo responden á necesidade de compatibilizar o respecto ineludible do exercicio do dereito á folga coa atención á poboación, que baixo ningún concepto pode quedar desasistida, dadas as características do servizo dispensado e o propio carácter indefinido da folga. </p>
    <p>Estas circunstancias, unidas á necesidade de garantir a presenza dun mínimo de persoal que poida atender de forma permanente a actividade imprescindible nese ámbito –en particular, a reparación de eventuais avarías nos equipos e instalacións–, determinan que se opte como criterio reitor para a fixación dos servizos mínimos pola presenza do 50 % dos efectivos habituais por quenda e categoría –garantíndose, en todo caso, un efectivo por quenda–.</p>
    <p>Artigo 2</p>
    <p>A determinación do persoal necesario con base no criterio anterior faraa a empresa coordinadamente coa Xerencia de Xestión Integrada de Ourense, Verín e O Barco de Valdeorras, debendo estar a súa fixación adecuadamente motivada.</p>
    <p>A xustificación debe constar no expediente de determinación de mínimos e exteriorizarse axeitadamente para o xeral coñecemento do persoal destinatario. Deberá quedar constancia no expediente dos factores ou criterios cuxa ponderación conduce a determinar as presenzas mínimas.</p>
    <p>O persoal necesario para a cobertura dos servizos mínimos deberá ser publicado nos taboleiros de anuncios con antelación ao comezo da folga.</p>
    <p>A designación nominal dos efectivos que deben cubrir os servizos mínimos, que deberá recaer no persoal de xeito rotatorio, será determinada pola empresa e notificada ao persoal designado.</p>
    <p>O persoal designado para a cobertura dos servizos mínimos que desexe exercer o seu dereito de folga poderá instar a substitución da súa designación por outro/a traballador/a que voluntariamente acepte o cambio de xeito expreso.</p>
    <p>No anexo desta resolución recóllese o número de presenzas mínimas acordado para cubrir as xornadas de folga.</p>
    <p>Artigo 3</p>
    <p>Os paros e alteracións no traballo por parte do persoal necesario para o mantemento dos servizos mínimos serán considerados ilegais para os efectos do establecido no artigo 16 do Real decreto lei 17/1977, do 4 de marzo (BOE núm. 58, do 9 de marzo).</p>
    <p>Artigo 4</p>
    <p>O disposto nos artigos anteriores non significará ningún tipo de limitación dos dereitos que a normativa reguladora da folga recoñece ao persoal nesta situación, nin tampouco sobre a tramitación e efectos das peticións que a motiven.</p>
    <p>Artigo 5</p>
    <p>Sen prexuízo do que establecen os artigos anteriores, deberanse observar as normas legais e regulamentarias vixentes en materia de garantías dos usuarios/as dos establecementos sanitarios. Os altercados ou incidentes que se produzan serán obxecto de sanción con base nas normas vixentes.</p>
    <p>Disposición derradeira</p>
    <p>Esta orde producirá efectos e entrará en vigor o mesmo día da súa publicación no Diario Oficial de Galicia.</p>
    <p>Santiago de Compostela, 21 de febreiro de 2018</p>
    <footer><p>Jesús Vázquez Almuíña<br>Conselleiro de Sanidade</p></footer>
    <h2>ANEXO *</h2>
    <table>
     <tbody>
      <tr>
       <td>Quenda</td>
       <td>%</td>
       <td>Luns</td>
       <td>Martes</td>
       <td>Mércores</td>
       <td>Xoves</td>
       <td>Venres</td>
       <td>Sábados</td>
       <td>Domingos<br>e festivos</td>
      </tr>
      <tr>
       <td>Mañá</td>
       <td>50 %</td>
       <td>2,5</td>
       <td>3</td>
       <td>3</td>
       <td>3</td>
       <td>3</td>
       <td>1</td>
       <td>1</td>
      </tr>
      <tr>
       <td>Tarde</td>
       <td>50 %</td>
       <td>2,5</td>
       <td>2,5</td>
       <td>2,5</td>
       <td>2,5</td>
       <td>2,5</td>
       <td>1</td>
       <td>1</td>
      </tr>
      <tr>
       <td>Noite</td>
       <td>100 %</td>
       <td>1</td>
       <td>1</td>
       <td>1</td>
       <td>1</td>
       <td>1</td>
       <td>1</td>
       <td>1</td>
      </tr>
     </tbody>
    </table>
    <p>* A unidade (1) equivale á presenza dun efectivo.</p>

