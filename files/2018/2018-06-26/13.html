---
date: '2018-06-26'
id: G0164-190618-0003
page: 30862
number: 121
agency: 'Consellería de Cultura, Educación e Ordenación Universitaria'
section: IV. Oposicións e concursos.
title: >-
  RESOLUCIÓN do 18 de xuño de 2018, da Dirección Xeral de Centros e Recursos
  Humanos, pola que se convoca o concurso de adxudicación de destinos
  provisionais para o curso académico 2018/19 entre o persoal docente
  pertencente aos corpos de inspectores de Educación, catedráticos e profesores
  de ensino secundario, profesores técnicos de formación profesional,
  catedráticos e profesores de escolas oficiais de idiomas, catedráticos e
  profesores de música e artes escénicas, catedráticos e profesores e mestres de
  taller de artes plásticas e deseño, e do corpo de mestres, que non teñan
  destino definitivo na Comunidade Autónoma de Galicia, aos que resultan
  desprazados por falta de horario, ao persoal a que se lle conceda unha
  comisión de servizos por concelleira ou concelleiro, por motivos de saúde ou
  por conciliación da vida familiar e laboral, ao persoal interino e substituto
  e ao persoal funcionario de carreira que solicite o reingreso no servizo
  activo (código de procedemento ED002B).
range: Resolución
url: >-
  https://www.xunta.gal/dog/Publicados/2018/20180626/AnuncioG0164-190618-0003_gl.html
---
<p>No Diario Oficial de Galicia número 113, do 14 de xuño de 2018, publicouse a Orde do 7 de xuño de 2018 pola que se ditan normas para a adxudicación de destino provisional entre o persoal docente pertencente aos corpos de inspectores de Educación, catedráticos e profesores de ensino secundario, profesores técnicos de formación profesional, catedráticos e profesores de escolas oficiais de idiomas, catedráticos e profesores de música e artes escénicas, catedráticos e profesores e mestres de taller de artes plásticas e deseño, e do corpo de mestres, que non teñan destino definitivo na Comunidade Autónoma de Galicia, aos que resultan desprazados por falta de horario, ao persoal a que se lle conceda unha comisión de servizos por concelleira ou concelleiro, por motivos de saúde ou por conciliación da vida familiar e laboral, ao persoal interino e substituto e ao persoal funcionario de carreira que solicite o reingreso no servizo activo (código de procedemento ED002B).</p>
    <p>No seu artigo 37, a citada orde establece que «resoltos os concursos xerais de traslados, a Dirección Xeral de Centros e Recursos Humanos procederá a realizar no Diario Oficial de Galicia a convocatoria de adxudicación de destinos provisionais para o curso correspondente», e a continuación indica o contido mínimo da citada convocatoria.</p>
    <p>Con base no citado artigo, a Dirección Xeral de Centros e Recursos Humanos</p>
    <h2>RESOLVE:</h2>
    <p>Primeiro. Convocar o concurso de adxudicación de destinos provisionais para o curso académico 2018/19 entre o persoal docente pertencente aos corpos de inspectores de Educación, catedráticos e profesores de ensino secundario, profesores técnicos de formación profesional, catedráticos e profesores de escolas oficiais de idiomas, catedráticos e profesores de música e artes escénicas, catedráticos e profesores e mestres de taller de artes plásticas e deseño, e do corpo de mestres, que non teñan destino definitivo na Comunidade Autónoma de Galicia, aos que resultan desprazados por falta de horario, ao persoal a que se lle conceda unha comisión de servizos por concelleira ou concelleiro, por motivos de saúde ou por conciliación da vida familiar e laboral, ao persoal interino e substituto e ao persoal funcionario de carreira que solicite o reingreso no servizo activo.</p>
    <p>Segundo. O prazo para formular solicitudes, que se presentarán do xeito que establece o artigo 14 da Orde do 7 de xuño de 2018, é de quince (15) días hábiles contados desde o seguinte ao da publicación desta resolución no DOG.</p>
    <p>Terceiro. As relacións provisionais de persoal que ten a obriga de participar na adxudicación de destinos, por lista única cando proceda, e por especialidades e orde de prioridade, publicaranse no enderezo da internet www.edu.xunta.gal o 2 de xullo de 2018.</p>
    <p>Publicadas as relacións provisionais de persoal que ten a obriga de participar, abrirase un prazo de cinco (5) días hábiles para presentar reclamacións. Transcorrido este prazo publicarase a lista definitiva do persoal docente que ten a obriga de participar. A data previsible de publicación da lista definitiva é o 26 de xullo de 2018.</p>
    <p>Cuarto. A data previsible de resolución provisional do concurso e a súa publicación no enderezo da internet www.edu.xunta.gal, para o corpo de mestres, é o 27 de xullo de 2018. </p>
    <p>Para o corpo de mestres, o prazo para formular reclamacións ou renuncias contra a resolución provisional do concurso é de dous (2) días hábiles contados a partir do seguinte ao da súa publicación no enderezo da internet www.edu.xunta.gal. </p>
    <p>As reclamacións ou renuncias indicadas no parágrafo anterior formularanse en todo caso por medios electrónicos na sede electrónica da Xunta de Galicia (https://sede.xunta.gal). De formular a reclamación ou a renuncia presencialmente, a persoa reclamante será requirida para que a emende a través da súa presentación electrónica. Para estes efectos, considérase como data da presentación da reclamación aquela en que foi realizada a emenda.</p>
    <p>Quinto. A data previsible de resolución provisional do concurso e a súa publicación no enderezo da internet www.edu.xunta.gal, para os corpos de inspectores de Educación, catedráticos e profesores de ensino secundario, profesores técnicos de formación profesional, catedráticos e profesores de escolas oficiais de idiomas, catedráticos e profesores de música e artes escénicas, catedráticos e profesores e mestres de taller de artes plásticas e deseño, é o 31 de xullo de 2018. </p>
    <p>Para estes corpos, o prazo para formular reclamacións ou renuncias contra a resolución provisional do concurso é o comprendido entre o día seguinte ao da súa publicación no enderezo da internet www.edu.xunta.gal e o 3 de setembro de 2018. </p>
    <p>As reclamacións ou renuncias indicadas no parágrafo anterior formularanse en todo caso por medios electrónicos na sede electrónica da Xunta de Galicia (https://sede.xunta.gal). De formular a reclamación ou a renuncia presencialmente, a persoa reclamante será requirida para que a emende a través da súa presentación electrónica. Para estes efectos, considérase como data da presentación da reclamación aquela en que foi realizada a emenda.</p>
    <p>Sexto. A data previsible da adxudicación definitiva dos destinos provisionais e a súa publicación no enderezo da internet www.edu.xunta.gal, para o corpo de mestres, é o 3 de agosto de 2018. </p>
    <p>A data previsible da adxudicación definitiva dos destinos provisionais e a súa publicación no enderezo da internet www.edu.xunta.gal, para os corpos de inspectores de Educación, catedráticos e profesores de ensino secundario, profesores técnicos de formación profesional, catedráticos e profesores de escolas oficiais de idiomas, catedráticos e profesores de música e artes escénicas, catedráticos e profesores e mestres de taller de artes plásticas e deseño, é o 11 de setembro de 2018.</p>
    <p>Coa publicación da adxudicación definitiva na páxina web enténdese publicada a relación de persoal docente que participa no concurso de adxudicación definitiva. Esta adxudicación definitiva terá efectividade do día seguinte ao da súa publicación no enderezo da internet www.edu.xunta.gal, sen prexuízo de que a toma de posesión se efectuará conforme o disposto no artigo 41.</p>
    <p>A adxudicación definitiva dos destinos provisionais dos dous colectivos publicarase tamén no DOG. </p>
    <p>Sétimo. Como anexo a esta resolución incorpóranse o modelo de solicitude (anexo I), que deberá cubrirse na páxina web da Dirección Xeral de Centros e Recursos Humanos, http://www.edu.xunta.es/cadp, e presentarase obrigatoriamente por medios electrónicos na sede electrónica da Xunta de Galicia (https://sede.xunta.gal), segundo o artigo 14 da Orde do 7 de xuño de 2018; a relación dos centros que pode solicitar o persoal docente dos corpos de catedráticos e profesores de ensino secundario, e de profesores técnicos de formación profesional (anexo II); a relación dos centros que pode solicitar o persoal docente dos corpos de catedráticos e de profesores de escolas oficiais de idiomas (anexo III); a relación dos centros que pode solicitar o persoal docente do corpo de catedráticos de música e artes escénicas (anexo IV); a relación dos centros que pode solicitar o persoal docente do corpo de profesores de música e artes escénicas (anexo V); a relación dos centros que pode solicitar o persoal docente dos corpos de catedráticos e profesores de artes plásticas e deseño, e de mestres de taller de artes plásticas e deseño (anexo VI); e a relación dos centros que pode solicitar o persoal docente do corpo de mestres (anexo VII).</p>
    <p>Santiago de Compostela, 18 de xuño de 2018</p>
    <footer><p>José Manuel Pinal Rodríguez<br>Director xeral de Centros e Recursos Humanos</p></footer>

