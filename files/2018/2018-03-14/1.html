---
date: '2018-03-14'
id: G0244-130318-0001
page: 15177
number: 52
agency: >-
  Vicepresidencia e Consellería de Presidencia, Administracións Públicas e
  Xustiza
section: I. Disposicións xerais.
title: >-
  DECRETO 30/2018, do 8 de marzo, polo que se aproba a modificación dos
  estatutos do Consorcio Provincial de Lugo para a prestación do servizo contra
  incendios e salvamento.
range: Decreto
url: >-
  https://www.xunta.gal/dog/Publicados/2018/20180314/AnuncioG0244-130318-0001_gl.html
---
<p>No Decreto 19/2009, do 5 de febreiro, polo que se aproba a constitución do Consorcio Provincial de Lugo para a prestación do servizo contra incendios e salvamento, establécese que a Xunta de Galicia e a Deputación Provincial de Lugo consideran que a maneira máis eficaz e eficiente de xestionar os distintos parques comarcais é a través dun único consorcio, e que esta fórmula do consorcio é a organización idónea para facilitar a posta en marcha dos distintos parques comarcais contra incendios e salvamento da provincia de Lugo, no cal se integrarán todos os parques que se constitúan e equipen ao abeiro dos estatutos que rexerán este consorcio.</p>
    <p>Tamén se recolle no dito decreto que a entrada en vigor da Lei 5/2007, de emerxencias de Galicia, supón o mandato do Parlamento de Galicia para obter importantes obxectivos no ámbito da protección civil e a xestión de emerxencias. Un dos máis salientables é a necesidade de acadar a maior homoxeneidade posible na prestación do servizo de extinción de incendios e salvamento, en toda Galicia, do xeito máis eficaz.</p>
    <p>Con ese obxecto, e tendo en conta que, a diferenza da regulación contida nos estatutos dos outros tres consorcios provinciais contra incendios e salvamento existentes en Galicia, os estatutos do Consorcio Provincial de Lugo establecen unha rotación na presidencia e vicepresidencia do Consorcio entre a representación da Deputación Provincial de Lugo e a da Xunta de Galicia, considérase necesario proceder á súa modificación.</p>
    <p>Por outra banda, por ter sido aprobados no Pleno do consorcio do 19 de decembro de 2014, modifícanse os artigos 3 e 30 dos estatutos do Consorcio para adaptalos ás exixencias da Lei 27/2013, do 27 de decembro, de racionalización e sustentabilidade da Administración local, á Lei 15/2014, do 16 de setembro, de racionalización do sector público e outras medidas de reforma administrativa, e así mesmo, ao establecido posteriormente no artigo 120.1 da Lei 40/2015, do 1 de outubro, do réxime xurídico do sector público.</p>
    <p>Todas estas modificacións se realizan de conformidade co procedemento establecido nos artigos 151.2 e 143 da Lei 5/1997, de Administración local de Galicia. </p>
    <p>Inicialmente estas modificacións foron aprobadas polo Pleno do Consorcio Provincial de Lugo, na sesión ordinaria do día 25 de setembro de 2017. Durante o prazo dun mes o expediente de modificación foi exposto ao público na Secretaría-Intervención do Consorcio sen que se presentase ningunha reclamación á mencionada modificación. Posteriormente, o Pleno da Deputación Provincial de Lugo, na sesión ordinaria do día 30 de xaneiro de 2018, aprobou tamén a modificación dos artigos 3, 10 e 30 dos citados estatutos do Consorcio.</p>
    <p>Polo exposto, e en aplicación do artigo 196 da Lei 5/1997, por proposta do vicepresidente e conselleiro de Presidencia, Administracións Públicas e Xustiza e logo de deliberación do Consello da Xunta de Galicia, na súa reunión do día oito de marzo de dous mil dezaoito,</p>
    <h2>DISPOÑO:</h2>
    <p>Artigo único. Aprobación da modificación dos estatutos do Consorcio Provincial de Lugo para a prestación do servizo contra incendios e salvamento</p>
    <p>Apróbase modificar os artigos 3, 10 e 30 dos estatutos do Consorcio Provincial de Lugo para a prestación do servizo contra incendios e salvamento, segundo se recolle como anexo deste decreto.</p>
    <p>Disposición derradeira. Entrada en vigor</p>
    <p>Este decreto entrará en vigor o día seguinte ao da súa publicación no <em>Diario Oficial de Galicia.</em></p>
    <p>Santiago de Compostela, oito de marzo de dous mil dezaoito</p>
    <footer><p>Alberto Núñez Feijóo<br>Presidente</p><p>Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p></footer>
    <h2>ANEXO<br>Modificación dos estatutos do Consorcio Provincial de Lugo para a prestación<br> do servizo contra incendios e salvamento</h2>
    <p>Un. Modificación do artigo 3</p>
    <p>Engádese un novo parágrafo ao artigo 3 dos estatutos do Consorcio Provincial de Lugo para a prestación do servizo contra incendios e salvamento, que agora queda coa seguinte redacción:</p>
    <p>«Artigo 3. Carácter</p>
    <p>O consorcio constitúese voluntariamente e por un período de tempo indefinido. Ten carácter administrativo e personalidade xurídica propia e independente das entidades que o integran, así como capacidade xurídica para o cumprimento dos fins estatutarios. O consorcio contará con patrimonio propio e desenvolverá a súa actividade conforme un orzamento independente.</p>
    <p>O consorcio está adscrito á Deputación Provincial de Lugo e axustarase ao seu réxime orgánico, funcional e financeiro».</p>
    <p>Dous. Modificación do artigo 10</p>
    <p>O artigo 10 dos estatutos do Consorcio Provincial de Lugo para a prestación do servizo contra incendios e salvamento quedará redactado como segue:</p>
    <p>«Artigo 10. Presidencia e vicepresidencia</p>
    <p>1. A persoa titular da presidencia do consorcio será elixida polo Pleno, por maioría absoluta do número legal de membros. De igual xeito será elixida a persoa titular da vicepresidencia.</p>
    <p>Ao estar adscrito o consorcio á Deputación Provincial de Lugo, a presidencia será exercida por un membro do Pleno representante da Deputación e a vicepresidencia recaerá nun representante da Xunta de Galicia.</p>
    <p>2. Os cargos da presidencia e vicepresidencia renovaranse cada vez que se renoven os cargos dalgunha das administracións consorciadas, como consecuencia da realización de eleccións ou outros cambios que se produzan nelas e que así o fagan necesario. A presidencia exercerá as competencias que se lle atribúen nestes estatutos.</p>
    <p>3. A persoa titular da vicepresidencia substituirá a da presidencia nos casos de ausencia, vacante ou enfermidade e nos demais que regulamentariamente procedan. Exercerá as mesmas competencias que o titular da presidencia durante o tempo que dure a substitución».</p>
    <p>Tres. Modificación do artigo 30</p>
    <p>O artigo 30 dos estatutos do Consorcio Provincial de Lugo para a prestación do servizo contra incendios e salvamento quedará redactado como segue:</p>
    <p>«Artigo 30. Modificacións, incorporacións e baixas e disolución</p>
    <p>1. Para a modificación dos estatutos do consorcio, posibles incorporacións ou baixas ou para a súa disolución, seguiranse as mesmas regras e o mesmo procedemento que o establecido pola lexislación estatal básica e polos artigos 143 e 144 da Lei 5/1997, para a modificación dos estatutos ou disolución das mancomunidades dos municipios.</p>
    <p>2. Os membros do consorcio poderán separarse del en calquera momento ou ter unha duración indefinida, de acordo co disposto no artigo 3. O dereito de separación exercerase mediante escrito notificado ao Pleno do consorcio. No escrito deberá facerse constar o incumprimento que motiva a separación, a formulación do requirimento previo de seu cumprimento e o transcurso do prazo outorgado para cumprir tras o requirimento.</p>
    <p>3. No caso de disolución do consorcio practicarase a liquidación de todos os seus bens e dereitos, e o resultado positivo ou negativo será atribuído a cada un dos integrantes do consorcio na mesma proporción que a establecida para a fixación das achegas ao consorcio».</p>

