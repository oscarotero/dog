---
date: '2018-01-31'
id: G0423-230118-0003
page: 6833
number: 22
agency: Consellería de Infraestruturas e Vivenda
section: III. Outras disposicións.
title: >-
  RESOLUCIÓN do 27 de decembro de 2017, da Secretaría Xeral Técnica da
  Consellería de Infraestruturas e Vivenda, pola que se dá publicidade a unha
  encomenda de xestión de carácter técnico á Axencia Galega de Infraestruturas,
  relativa ao expediente de contratación para a adxudicación do contrato da obra
  da terminal de autobuses integrada na estación intermodal de Santiago de
  Compostela.
range: Resolución
url: >-
  https://www.xunta.gal/dog/Publicados/2018/20180131/AnuncioG0423-230118-0003_gl.html
---
<p>De conformidade cos artigos 8 e 9 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, dáse publicidade á encomenda de xestión da Consellería de Infraestruturas e Vivenda á Axencia Galega de Infraestruturas para a realización de traballos técnicos que se susciten no expediente de contratación para a adxudicación do contrato da obra da terminal de autobuses integrada na estación intermodal de Santiago de Compostela, que ten as seguintes características:</p>
    <p>– Obxecto: encomenda de xestión da Consellería de Infraestruturas e Vivenda á AXI para a realización dos seguintes traballos:</p>
    <p>Na fase de aprobación do proxecto:</p>
    <p>• Informe de supervisión do proxecto relativo á obra da terminal de autobuses integrada na estación intermodal de Santiago de Compostela.</p>
    <p>Na fase de licitación do contrato de obras:</p>
    <p>• Elaboración do informe técnico de valoración das ofertas técnicas presentadas, incluídos os informes relativos a posibles baixas desproporcionadas.</p>
    <p>Na fase de execución do contrato de obras:</p>
    <p>• A dirección do contrato, como responsable deste, correspondéndolle as facultades atribuídas polo artigo 52 do Real decreto lexislativo 3/2011, do 14 de novembro.</p>
    <p>• Sen prexuízo das funcións que lle correspondan ao director facultativo das obras, no suposto da existencia dun modificado sobre o contrato de obras a AXI, a través dos seus órganos técnicos, deberá emitir o correspondente informe técnico.</p>
    <p>• A comprobación da implantación do proxecto.</p>
    <p>• En relación coa tramitación das certificacións de obra e, de ser o caso, coa liquidación do contrato, sen prexuízo das funcións que ao respecto correspondan ao director facultativo, estas deberán ser visadas polo responsable do contrato.</p>
    <p>Calquera outro informe de carácter técnico que en relación con este contrato de obras sexa solicitado polo órgano xestor.</p>
    <p>– Natureza e alcance da xestión encomendada: esta encomenda ten natureza intersubxectiva ao realizarse entre órganos (Consellería de Infraestruturas e Vivenda e Axencia Galega de Infraestruturas) dotados de personalidade xurídica propia e ser a Axencia Galega de Infraestruturas medio propio e servizo técnico da Administración xeral da Comunidade Autónoma de Galicia e dos poderes adxudicadores dependentes dela.</p>
    <p>– Prazo de vixencia: desde a súa sinatura ata a extinción do contrato.</p>
    <p>– Supostos en que procede a finalización anticipada da encomenda: incumprimento total ou parcial dalgunha das partes ou mutuo acordo.</p>
    <p>Santiago de Compostela, 27 de decembro de 2017</p>
    <footer><p>Joaquín Macho Canales<br>Secretario xeral técnico da Consellería de Infraestruturas e Vivenda</p></footer>

