---
date: '2018-06-21'
id: G0244-130618-0001
page: 29908
number: 118
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  ORDE do 11 de  xuño de 2018 pola que se determinan a contía e o procedemento
  de aboamento das probas periciais a cargo da Administración de xustiza en
  Galicia.
range: Orde
url: >-
  https://www.xunta.gal/dog/Publicados/2018/20180621/AnuncioG0244-130618-0001_gl.html
---
<p>A Lei 1/1996, do 10 de xaneiro, de asistencia xurídica gratuíta, inclúe a asistencia pericial entre as prestacións propias do dereito á asistencia xurídica gratuíta e establece no seu artigo 6.6 a regra xeral de que a asistencia pericial gratuíta no proceso sexa realizada por persoal técnico adscrito aos órganos xurisdicionais ou, na súa falta, corra a cargo de persoal funcionario, organismos ou servizos técnicos dependentes das administracións públicas; e que só excepcionalmente, e cando por inexistencia de persoal técnico na materia de que se trate non sexa posible a asistencia pericial de peritos/as dependentes dos órganos xurisdicionais ou das administracións públicas, esta sexa levada a cabo, se o/a xuíz/a ou o tribunal o considera pertinente en resolución motivada, por persoal técnico de carácter privado designado consonte o que se establece nas leis procesuais.</p>
    <p>Como consecuencia das competencias transferidas á Comunidade Autónoma de Galicia en virtude do Real decreto 2166/1994, do 4 de novembro (funcións e servizos en materia de provisión de medios materiais e económicos para o funcionamento da Administración de xustiza), e asumidas polo Decreto da Xunta de Galicia 394/1994, do 29 de decembro, a Comunidade Autónoma de Galicia realizou o desenvolvemento normativo da Lei 1/1996, de asistencia xurídica gratuíta, a través do Decreto 269/2008, do 6 de novembro, polo que se aproba o Regulamento de asistencia xurídica gratuíta de Galicia.</p>
    <p>O Regulamento de asistencia xurídica gratuíta de Galicia estableceu no seu capítulo VIII o procedemento para a designación xudicial de peritos/as nos procesos en que interveñan partes que teñen recoñecido o dereito á asistencia pericial gratuíta; aplicable, así mesmo, en virtude da disposición adicional terceira, ás peritaxes que en beneficio de persoas menores abandonadas ou persoas incapaces ou desvalidas solicite o Ministerio Público, e de igual forma a Administración autonómica tamén aplicará estas previsións na tramitación de causas penais en relación coas probas periciais que sexan ordenadas de oficio polo/a xuíz/a ou ben sexan acordadas por instancia do Ministerio Fiscal.</p>
    <p>O procedemento establecido polo Decreto 269/2008, do 6 de novembro, polo que se aproba o Regulamento de asistencia xurídica gratuíta de Galicia, dispón que nestes casos o persoal dependente da Administración pública non terá dereito a percibir honorarios pola súa actuación como perito xudicial, sen prexuízo do dereito a percibir as indemnizacións de servizo que procedan, así como do dereito á percepción de gratificacións extraordinarias cando a colaboración xudicial implique prolongación da súa xornada laboral. </p>
    <p>Por outro lado, para o excepcional suposto de designación de persoal técnico privado para a realización de periciais xudiciais, o mencionado decreto establece o procedemento que para o caso debe seguir o órgano xudicial, así como tamén que correrá a cargo da Administración da Comunidade Autónoma de Galicia, a través da consellería competente en materia de xustiza, o aboamento dos honorarios conforme as condicións económicas que se estipulen entre a Administración e quen teña asignada a realización da pericia. </p>
    <p>Para tales efectos, o regulamento determina a obriga de remitir á dirección xeral competente en materia de xustiza, para a súa aprobación, e antes da práctica da proba pericial, unha previsión do seu custo económico que conteña necesariamente os seguintes aspectos: o tempo previsto de realización; o custo por hora en función da retribución media que outorga a Administración a un membro dun corpo en que se exixa unha titulación similar para levar a cabo a pericia, e mais os gastos precisos para a súa realización.</p>
    <p>Finalmente, o artigo 52.5 do decreto citado estableceu que mediante unha orde da consellería competente en materia de xustiza se determinarían módulos económicos tipo, así como a forma de pagamento dos gastos e honorarios ocasionados pola actuación de profesionais de carácter privado en probas periciais. </p>
    <p>Deste xeito, procede a fixación dunhas contías máximas para o pagamento destas actuacións, garantindo, por unha banda, a asistencia pericial aos órganos xudiciais, e, por outra, a utilización racional dos recursos públicos.</p>
    <p>Así mesmo, co fin de conxugar os intereses lexítimos dos/das profesionais de carácter privado a quen se lles asignen as periciais xudiciais, considerouse a necesidade de dar un paso máis para mellorar a prestación do servizo, no sentido de establecer a posibilidade de adiantar o aboamento dos honorarios aprobados antes de que se adopte a resolución definitiva que poña fin ao procedemento xudicial, e sen prexuízo da comunicación desta circunstancia ao órgano xudicial para os efectos da súa eventual inclusión nas custas.</p>
    <p>Para establecer estas cantidades máximas tomouse en consideración a retribución media que outorga a Administración a un membro dun corpo para o cal se exixa titulación similar á requirida pola materia de ditame, así como tamén a consideración de custo social desta actuación pola función social que se realiza e criterios orzamentarios e de racionalización do gasto público da Administración, á parte de se teren tamén en conta os baremos que aplican outras comunidades autónomas con competencias na materia; e todo isto sen prexuízo da posibilidade de que naqueles casos en que circunstancias excepcionais o aconsellen, a dirección xeral competente en materia de xustiza poida autorizar expresamente a aprobación dunha contía superior no caso concreto.</p>
    <p>En definitiva, o principal obxectivo desta orde é dobre: por unha banda, garantir a prestación da asistencia pericial nos casos en que esta deba correr a cargo da Administración, respectando o principio de racionalización do gasto público; e, por outra, garantir aos/ás profesionais de carácter privado que voluntariamente estean en disposición de actuar como peritos/as e que resulten designados/as como tales polo tribunal o cobramento polo traballo realizado sen necesidade de agardar a que finalice o procedemento xudicial.</p>
    <p>Por todo o dito, e de acordo co artigo 52.5 do Decreto 269/2008, do 6 de novembro, polo que se aproba o Regulamento de asistencia xurídica gratuíta de Galicia,</p>
    <h2>DISPOÑO:</h2>
    <p>Artigo 1. Obxecto e ámbito de aplicación</p>
    <p>1. A presente orde ten por obxecto o desenvolvemento do Regulamento de asistencia xurídica gratuíta de Galicia, no sentido de regular os módulos económicos e mais a forma de pagamento dos gastos e honorarios ocasionados pola actuación de profesionais de carácter privado en probas periciais cuxo aboamento poida corresponder asumir á Administración da Comunidade Autónoma de Galicia, a través da consellería competente en materia de xustiza.</p>
    <p>2. Esta orde é aplicable ás probas periciais realizadas ante os órganos xudiciais con sede en Galicia que fosen acordadas en procesos xudiciais en que interveñan partes que teñan recoñecido o dereito á asistencia pericial gratuíta, así como ás peritaxes que en beneficio de persoas menores abandonadas ou persoas incapaces ou desvalidas solicite o Ministerio Público.</p>
    <p>Tamén é aplicable na tramitación de causas penais en relación coas probas periciais que ou ben de oficio ordene o/a xuíz/a ou tribunal ou ben sexan acordadas por instancia do Ministerio Fiscal.</p>
    <p>3. Exclúense do ámbito de aplicación desta orde as periciais que fosen acordadas por instancia dunha parte que non teña recoñecido o dereito de asistencia pericial gratuíta, as cales deben correr a cargo das partes e son obxecto de regulación pola lexislación procesual.</p>
    <p>Artigo 2. Réxime xurídico</p>
    <p>O procedemento para o aboamento da retribución que corresponda aos/ás profesionais que realicen probas periciais no ámbito de aplicación sinalado no artigo anterior rexerase polo Regulamento de asistencia xurídica gratuíta de Galicia, aprobado polo Decreto 269/2008, do 6 de novembro, e mais polas disposicións da presente orde.</p>
    <p>Artigo 3. Retribución</p>
    <p>1. Cando, de acordo co establecido no artigo 52 do Regulamento de asistencia xurídica gratuíta de Galicia, proceda a asistencia pericial gratuíta prestada por peritos/as de carácter privado, a consellería competente en materia de xustiza, de acordo coas súas dispoñibilidades orzamentarias, aboará ao/á profesional que fose designado/a consonte as normas procesuais e o procedemento de designación xudicial de peritos establecido no capítulo VIII do Regulamento de asistencia xurídica gratuíta de Galicia a contraprestación que lle corresponda segundo o seguinte baremo:</p>
    <p>Técnicos con titulación do grupo I: ata 1.065 €.</p>
    <p>Técnicos con titulación do grupo II: ata 878 €.</p>
    <p>Resto de técnicos: ata 532 €.</p>
    <p>Que se corresponden con:</p>
    <p>Grupo I. Titulados con grao ou grao e máster, segundo os casos, de:</p>
    <p>• Arquitectura.</p>
    <p>• Enxeñaría (superior).</p>
    <p>• Medicina.</p>
    <p>• Economía.</p>
    <p>• Bioloxía.</p>
    <p>• Química.</p>
    <p>• Psicoloxía.</p>
    <p>• Outras titulacións equivalentes ás anteriores.</p>
    <p>Grupo II. Titulados con grao de:</p>
    <p>• Aparellador ou arquitecto técnico.</p>
    <p>• Enxeñeiro técnico.</p>
    <p>• Outras titulacións equivalentes ás anteriores.</p>
    <p>As contías máximas fixadas inclúen o IVE e mais o resto dos impostos que sexan aplicables.</p>
    <p>Deste xeito, a retribución máxima por hora traballada non poderá superar os 40 €/hora, 33 €/hora e 20 €/hora (IVE non incluído), respectivamente, cunha limitación xeral máxima de 20 horas para a realización da pericia e de dúas horas polo tempo empregado para a asistencia ao xuízo.</p>
    <p>2. Excepcionalmente, cando por razóns de especial complexidade o número de horas previsto para a elaboración do informe exceda as 20 horas, as horas a maiores serán aboadas á razón de 25 €/hora, 20 €/hora e 15 €/hora, respecto aos baremos fixados no punto anterior.</p>
    <p>Para que unha proba pericial sexa considerada, para efectos de pagamento, de especial complexidade, deberá ser así apreciado polo órgano xudicial que a acordou, quen o xustificará convenientemente ante a dirección xeral competente en materia de xustiza. </p>
    <p>Para estes efectos, presumirase que a proba pericial pode ser considerada de especial complexidade cando o número de persoas sobre as cales verse o ditame pericial exceda catro e así o aprecie o órgano xudicial que a acordou.</p>
    <p>3. Aos/ás profesionais de carácter privado aboaránselles os gastos dos desprazamentos realizados, e que resulten documentalmente xustificados, á razón da quilometraxe establecida na normativa vixente sobre indemnizacións por razón do servizo na Administración xeral do Estado. En ningún caso se aboarán gastos de aparcadoiro.</p>
    <p>Artigo 4. Procedemento para aboar os honorarios</p>
    <p>1. Antes da realización da proba pericial, o/a técnico/a privado/a remitirá, a través do órgano xudicial que a acordou, á dirección xeral competente en materia de xustiza, unha previsión do seu custo económico para a súa aprobación, con observancia do disposto no apartado 3º do artigo 52 do Regulamento de asistencia xurídica gratuíta de Galicia.</p>
    <p>2. A minuta de honorarios axustarase á previsión de custo económico aprobada pola dirección xeral competente en materia de xustiza. En caso contrario, ou no suposto de que non exista a dita previsión, non se tramitarán as minutas de honorarios presentadas, salvo que se axusten ao disposto nesta orde.</p>
    <p>Artigo 5. Pagamento adiantado das periciais xudiciais</p>
    <p>1. A consellería con competencias en materia de xustiza pode adiantar o aboamento dos honorarios, unha vez que o órgano xudicial acredite a realización e entrega do ditame pericial solicitado, sen necesidade de que se adoptase resolución que poña fin ao proceso, polo que con carácter xeral non se atenderán solicitudes de provisión de fondos.</p>
    <p>2. Unha vez realizado o aboamento, a consellería con competencias en materia de xustiza comunicarao ao órgano xudicial para os efectos da súa inclusión na taxación de custas.</p>
    <p>Artigo 6. Reintegro económico</p>
    <p>1. No suposto de que a consellería con competencias en materia de xustiza adiante o pagamento da peritaxe, pero unha vez adoptada a resolución que poña fin ao procedemento xudicial non corresponda á Administración da Comunidade Autónoma de Galicia asumir o dito concepto, procederá o reintegro económico das cantidades aboadas en concepto de proba pericial.</p>
    <p>Para tal fin, a parte obrigada ao pagamento procederá a facer efectivo o reintegro do importe da peritaxe aboado pola consellería con competencias en materia de xustiza, mediante o seu ingreso na conta do Tesouro público galego.</p>
    <p>2. O previsto no número anterior será tamén de aplicación nos supostos de reintegro previstos no artigo 36 da Lei 1/1996, do 10 de xaneiro, de asistencia xurídica gratuíta.</p>
    <p>Disposición derradeira primeira. Aplicación da orde </p>
    <p>Autorízase a persoa titular da Dirección Xeral de Xustiza para adoptar os actos e resolucións oportunos para o desenvolvemento e axeitada aplicación e execución da presente orde.</p>
    <p>Disposición derradeira segunda. Entrada en vigor</p>
    <p>A presente orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 11 de xuño de 2018</p>
    <footer><p>Alfonso Rueda Valenzuela<br>Vicepresidente e conselleiro de Presidencia, <br>Administracións Públicas e Xustiza</p></footer>

