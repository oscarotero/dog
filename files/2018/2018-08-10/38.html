---
date: '2018-08-10'
id: G0422-300718-0001
page: 37440
number: 153
agency: Consellería de Medio Ambiente e Ordenación do Territorio
section: VI. Anuncios. a) Administración autonómica.
title: >-
  ANUNCIO do 20 de xullo de 2018, da Dirección Xeral de Calidade Ambiental e
  Cambio Climático, polo que se somete a información pública o estudo de impacto
  ambiental da planta de despezamento de buques fóra de uso no Porto de Brens,
  Cee (A Coruña), promovida pola empresa Brokenboats, S.L. (expediente
  2016-SC-I-00297).
range: Anuncio
url: >-
  https://www.xunta.gal/dog/Publicados/2018/20180810/AnuncioG0422-300718-0001_gl.html
---
<p>Para os efectos previstos no artigo 36 da Lei 21/2013, do 9 de decembro, de avaliación ambiental (BOE núm. 296, do 11.12.2013) faise público que, por espazo de 30 días hábiles, contados a partir do seguinte ao da publicación deste anuncio no <em>Diario Oficial de Galicia</em>, quedará exposto o documento titulado:</p>
    <p>– Estudo de impacto ambiental da planta de procesado, selección e clasificación de materiais navais para posterior reciclaxe no Porto de Brens, Cee (A Coruña).</p>
    <p>Para que calquera interesado poida consultalos e, de ser o caso, formular dentro do dito prazo as alegacións, suxestións ou observacións que considere convenientes. Os documentos poderán consultarse en horario de atención ao público:</p>
    <p>– Na Dirección Xeral de Calidade Ambiental e Cambio Climático, Servizo de Residuos (rúa de San Lázaro, s/n, 15781 Santiago de Compostela).</p>
    <p>– Na Xefatura Territorial da Consellería de Medio Ambiente e Ordenación do Territorio da Coruña (rúa Vicente Ferrer, 2, 15071, A Coruña).</p>
    <p>– No Concello de Cee (rúa Domingo Antonio Andrade, s/n, 15270 Cee).</p>
    <p>As alegacións, suxestións ou observacións dirixiranse ao Servizo de Residuos.</p>
    <p>Santiago de Compostela, 20 de xullo de 2018</p>
    <footer><p>María Cruz Ferreira Costa<br>Directora xeral de Calidade Ambiental e Cambio Climático</p></footer>
    <h2>ANEXO</h2>
    <h2>Memoria resumo </h2>
    <p>Titular: Brokenboats, S.L.</p>
    <p>CIF: B32469389.</p>
    <p>Domicilio social: Camiño da Eirexa, Vilar de Ordelle, 4, 32720, Esgos (Ourense).</p>
    <p>Localización da instalación: Porto de Brens, 15270, Cee (A Coruña).</p>
    <p>Actividade: valorización de residuos perigosos (despezamento de buques fóra de uso).</p>
    <p>As etapas en que se divide a actividade de procesado, selección e clasificación de materiais navais para a súa posterior reciclaxe pódese describir diferenciando 4 zonas principais:</p>
    <p>Zona 1. Zona primaria de desmantelamento: esta primeira zona sitúase sobre a lámina de auga, onde se atopa o buque amarrado a que se lle vai a efectuar o despezamento. Nesta zona levarán a cabo, en primeiro lugar, un inventario dos refugallos perigosos/contaminantes do buque a bordo, as tarefas de remoción/limpeza de líquidos incluídos combustibles e aceites, a remoción de equipos que poidan ser desmontados, a extracción das substancias perigosas e/ou contaminantes e o baleirado do casco.</p>
    <p>Zona 2. Zona secundaria de desmantelamento: unha vez que o buque se atopa en disposición de iniciar o despezamento propiamente dito da superestrutura, o corte comezará de proa a popa en sentido lonxitudinal, empezando pola ponte, coidando moito os puntos fortes do buque para evitar quebrantos e arrufos. De seguida, procédese a dividir o buque en anacos de entre 3 e 5 toneladas segundo as súas características particulares de modo que sexan máis manexables.</p>
    <p>Nesta zona procederase ademais ao corte dos elementos metálicos que pola súa dimensión así o exixan para proceder ao seu almacenamento posterior. </p>
    <p>Zona 3. Zona de acabamento, clasificación e reparación: esta é a última zona de procesado, selección e clasificación de materiais navais antes do almacenamento, valorización, venda ou distribución dos distintos elementos separados.</p>
    <p>Zona 4. Zona de almacenamento e expedición.</p>

