---
date: '2018-09-06'
id: G0422-290818-0005
page: 40108
number: 170
agency: Consellería de Medio Ambiente e Ordenación do Territorio
section: III. Outras disposicións.
title: >-
  ORDE do 9 de xullo de 2018 de aprobación definitiva da modificación puntual do
  Plan xeral de ordenación municipal do concello de Vedra, en aliñacións e
  espazos públicos asociados a dotacións e equipamentos nos núcleos de San Fins
  de Sales, Santa Cruz de Ribadulla, Tomonde, O Coto e San Pedro de Sarandón.
range: Orde
url: >-
  https://www.xunta.gal/dog/Publicados/2018/20180906/AnuncioG0422-290818-0005_gl.html
---
<p>O Concello remite a modificación puntual referida e solicita a súa aprobación, conforme o artigo 60.16 da Lei 2/2016, do 10 de febreiro, do solo de Galicia (LSG).</p>
    <p>Logo de analizar a documentación achegada e vista a proposta subscrita pola Dirección Xeral de Ordenación do Territorio e Urbanismo, resulta:</p>
    <p>I. Antecedentes.</p>
    <p>1. O Concello de Vedra dispón dun Plan xeral de ordenación municipal aprobado definitivamente pola Orde da CPTOPT do 8.5.2007.</p>
    <p>2. A Secretaría Xeral de Calidade e Avaliación Ambiental formulou o informe ambiental estratéxico sobre esta modificación o 9.12.2016, e resolveu non sometela ao procedemento de avaliación ambiental estratéxica ordinaria.</p>
    <p>3. O secretario-interventor municipal emitiu informe o 29.12.2016, e o arquitecto emitiu informe o 6.2.2017, previos á aprobación inicial.</p>
    <p>4. O Pleno do Concello aprobou inicialmente a modificación o 22.2.2017 e publicou anuncios no xornal La Voz de Galicia do 22.3.2017 e no DOG do 11.4.2017.</p>
    <p>5. Foron solicitados os informes sectoriais autonómicos preceptivos e constan informes:</p>
    <p>– Subdirección Xeral de Planificación e Protección Civil do 2.5.2017, que non considera necesario o informe da Comisión Galega de Protección Civil.</p>
    <p>– Informes sectorial e de afeccións acústicas da Axencia Galega de Infraestruturas do 29.6.2017 favorable, e do 15.6.2017 con condicións.</p>
    <p>– Instituto de Estudos do Territorio do Territorio do 3.7.2017, sen obxeccións.</p>
    <p>– Dirección Xeral de Patrimonio Cultural do 3.7.2017 e do 1.3.2018 (favorable condicionado).</p>
    <p>Non consta a emisión do informe solicitado á Dirección de Augas de Galicia. Tendo rematado o prazo previsto no artigo 60.7 da LSG, enténdese emitido favorable.</p>
    <p>6. Deuse a preceptiva audiencia aos concellos limítrofes da Estrada, Boqueixón, Santiago de Compostela e Teo, e recibiuse resposta favorable de Boqueixón.</p>
    <p>7. O Concello solicitou os informes sectoriais non autonómicos preceptivos, e constan:</p>
    <p>– Demarcación de Estradas do Estado en Galicia do 14.3.2017 e do 27.2.2018.</p>
    <p>– Subdirección Xeral de Redes e Operadores de Telecomunicacións (Ministerio de Enerxía, Turismo e Axenda Dixital) do 30.3.2017.</p>
    <p>– Deputación da Coruña, do 21.4.2017.</p>
    <p>– Dirección Xeral de Aviación Civil (Ministerio de Fomento) do 29.6.2017.</p>
    <p>8. O secretario-interventor municipal emitiu informe o 13.3.2018 e o arquitecto emitiu informe o 9.3.2018, previos á aprobación provisional, favorables.</p>
    <p>9. O Pleno do Concello aprobou provisionalmente a modificación o 21.3.2018.</p>
    <p>10. Con data do 19.6.2018, a Dirección Xeral de Patrimonio Cultural emite informe sobre o cumprimento das condicións do informe favorable condicionado do 1.3.2018.</p>
    <p>II. Obxecto e descrición do proxecto.</p>
    <p>A modificación ten como finalidades:</p>
    <p>a) En San Fins de Sales, nas proximidades da autoestrada AP-53, axustar os límites da parcela de uso dotacional SX-I-2 á realidade catastral, para o cal se reduce a superficie de solo de núcleo rural común e de solo rústico de protección forestal, ampliando o solo rústico de protección ordinaria. Ademais, amplíase o equipamento no solo de núcleo rural común, incrementando a superficie da dotación AS-1 (gardaría municipal) e creando unha nova denominada SU-1 (servizos urbanos). Por último, redúcese a zona verde existente de 7.627 m2 lindeira á autoestrada sobre terreos clasificados como solo rústico de protección forestal (SX-ZV-3), que perde 2.351 m2 que pasan a clasificarse como solo rústico de protección de infraestruturas e cualifícanse dous ámbitos como zonas verdes de sistema xeral (SX-ZV-3a duns 588 m2 e SX-ZV-3b duns 864 m2) en terreos limítrofes co núcleo rural común, en que a clasificación pasa de solo rústico de protección forestal a ordinaria.</p>
    <p>b) En Santa Cruz de Ribadulla, axústase a delimitación do equipamento de sistema xeral DOC-2 (colexio CEIP de Ortigueira) ao ámbito ocupado polas súas instalacións, reducindo a sección da vía (CP-8902) respectando o cerramento orixinal do colexio, e recollendo como uso escolar o espazo situado fronte á casa do mestre. </p>
    <p>c) En Tomonde, amplíase o ámbito do espazo libre ZL-15 para adaptalo á realidade. </p>
    <p>d) No Coto, axústase a aliñación da vía ao norte dos equipamentos deportivos DEP-4 (pista deportiva) e DEP-5 (campo de fútbol), respectando estas instalacións.</p>
    <p>e) En San Pedro de Sarandón, amplíase o cemiterio reducindo a zona verde V-8; recualificando como zona verde (ZL-37) o ámbito descontinuo do cemiterio actual destinado no PXOM a novo cemiterio (equipamento CM-14) limitado nas súas posibilidades edificatorias pola súa contigüidade coa estrada autonómica AC-241. A nova superficie de zona verde ZL-37 ten dimensión claramente superior á V-8.</p>
    <p>f) Elimínase a exixencia de aprobación dun plan especial de protección, rehabilitación e mellora do medio rural como condición para permitir segregacións ou divisións de parcelas nas áreas de ordenanza N-2 de expansión de núcleos rurais.</p>
    <p>III. Análise e consideracións.</p>
    <p>Analizado o documento remitido, o seu propio contido e a súa adecuación á normativa que lle resulta de aplicación, non se observa obxección ningunha no eido urbanístico.</p>
    <p>Porén, no que se refire ao cumprimento do informe da Dirección Xeral de Patrimonio Cultural de 1.3.2018 canto á delimitación do contorno de protección do elemento catalogado Escola de infantil do CEIP de Ortigueira; e solicitado novo informe desa dirección xeral, o 19.6.2018 emitiuse informe favorable condicionado a que «deberá considerarse o ben como o edificio e o espazo comprendido entre el e o muro perimetral, cos distintos niveis de protección a que se fai referencia na ficha. Canto ao seu contorno de protección, este será, cando menos, a parcela completa do ben e, como sinala o artigo 38.5 da LPG, cando varios elementos singulares se articulen nun conxunto, o contorno de protección trazarase a partir dos elementos máis exteriores do conxunto e abranguerá a súa totalidade (...)». </p>
    <p>A competencia para resolver sobre a aprobación definitiva do planeamento xeral e as súas modificacións corresponde á Conselleira de Medio Ambiente e Ordenación do Territorio, de conformidade co disposto nos artigos 61 e 83.5 da Lei 2/2016, do 10 de febreiro, do solo de Galicia e nos artigos 1 e 4 do Decreto 167/2015, do 13 de novembro, polo que se establece a estrutura orgánica da Consellería de Medio Ambiente e Ordenación do Territorio, en relación co Decreto 177/2016, do 15 de decembro, polo que se fixa a estrutura orgánica da Vicepresidencia e das consellerías da Xunta de Galicia.</p>
    <p>IV. Resolución.</p>
    <p>Visto o que antecede, e ao abeiro do disposto nos artigos 83 e 60.16 da LSG,</p>
    <h2>RESOLVO:</h2>
    <p>1. Outorgar a aprobación definitiva á modificación puntual de aliñacións e espazos públicos asociados a dotacións e equipamentos nos núcleos de San Fins de Sales, Santa Cruz de Ribadulla, Tomonde, O Coto e San Pedro de Sarandón, do PXOM do concello de Vedra, condicionada a que se dea cumprimento á condición sinalada no informe da Dirección Xeral de Patrimonio Cultural do 19.6.2018.</p>
    <p>2. Ao abeiro do establecido no artigo 88 da Lei 2/2016, do 10 de febreiro, do solo de Galicia, e no artigo 212.1 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro, a Dirección Xeral de Ordenación do Territorio e Urbanismo, inscribirá de oficio a modificación puntual no Rexistro de Planeamento Urbanístico de Galicia.</p>
    <p>3. De conformidade co disposto polos artigos 82 e 88.4 da Lei 2/2016, do 10 de febreiro, do solo de Galicia, e 70 da Lei 7/1985, do 2 de abril, reguladora das bases de réxime local, o Concello deberá publicar no Boletín Oficial da provincia a normativa e as ordenanzas da modificación puntual aprobada definitivamente, unha vez inscrita no Rexistro de Planeamento Urbanístico.</p>
    <p>4. Notifíquese esta orde ao Concello e publíquese no <em>Diario Oficial de Galicia</em>, de conformidade co disposto no artigo 199.2 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro.</p>
    <p>5. Contra esta orde cabe interpoñer recurso contencioso-administrativo ante a Sala do Tribunal Superior de Xustiza de Galicia no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 9 de xullo de 2018</p>
    <footer><p>Beatriz Mato Otero<br>Conselleira de Medio Ambiente e Ordenación do Territorio</p></footer>

