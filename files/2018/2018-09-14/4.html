---
date: '2018-09-14'
id: C3K1-120918-0001
page: 42337
number: 176
agency: Consellería de Sanidade
section: III. Outras disposicións.
title: >-
  ORDE do 10 de setembro de 2018 pola que se determinan os servizos mínimos
  durante a folga do persoal do servizo de operación telefónica na Central de
  Coordinación de Urxencias Sanitarias de Galicia-061, que se desenvolverá
  durante diversos días do mes de setembro de 2018.
range: Orde
url: >-
  https://www.xunta.gal/dog/Publicados/2018/20180914/AnuncioC3K1-120918-0001_gl.html
---
<p>O artigo 28.2 da Constitución española recoñece o dereito á folga como dereito fundamental da persoa.</p>
    <p> O exercicio deste dereito na Administración e nas empresas, entidades e institucións públicas ou privadas que presten servizos públicos ou de recoñecida e inaprazable necesidade está condicionado ao mantemento dos servizos esenciais fixados no artigo 2 do Decreto 155/1988, do 9 de xuño (DOG núm. 116, do 20 de xuño), entre os que se encontra a sanidade.</p>
    <p>O exercicio público da prestación da asistencia sanitaria non se pode ver afectado gravemente polo lexítimo dereito do exercicio de folga, xa que aquel é considerado e recoñecido prioritariamente en relación con este.</p>
    <p>O artigo 3 do citado decreto faculta os conselleiros e conselleiras competentes por razón dos servizos esenciais afectados para que, mediante unha orde e ante cada situación de folga, decidan o mínimo de actividade necesaria para asegurar o mantemento dos tales servizos, así como para determinar o persoal necesario para a súa prestación.</p>
    <p>A organización sindical CIG comunicou a convocatoria dunha folga dirixida ao persoal da empresa Grupo Norte Agrupación Empresarial de Servicios, S.L. que presta o servizo de operación telefónica na Central de Coordinación de Urxencias Sanitarias de Galicia-061 na localidade de Santiago de Compostela, que se levará a efecto de 12.00 a 14.00 horas e de 19.00 a 21.00 horas os días 10, 15, 17 e 22 de setembro de 2018.</p>
    <p>Na Comunidade Autónoma de Galicia, o número 061 é a única entrada para a solicitude telefónica da atención sanitaria urxente da cidadanía.</p>
    <p>O persoal que atende sempre de inicio a demanda é o xestor telefónico-teleoperador contratado pola empresa Grupo Norte. A dimensión da Sala de Coordinación de Urxencias Sanitarias de Galicia-061 está estipulada en función do número de chamadas histórico do servizo, por días e tramos horarios, garantindo a atención do 100 % das chamadas. O índice de chamadas perdidas non supera o 2 %, procedéndose por protocolo a chamar a todos aqueles números que non conseguiron contactar, dado o carácter de urxencia do servizo prestado.</p>
    <p>Unha minoración do número de xestores telefónicos-teleoperadores supón unha perda da porcentaxe de chamadas atendidas, o que implica desatender parte das urxencias vitais en materia de saúde que acontecen no territorio galego, coas consecuencias directas sobre a mortalidade e a supervivencia na poboación.</p>
    <p>O labor do persoal xestor telefónico-locutor consiste na activación e seguimento de todos os recursos asistenciais (ambulancias, helicópteros e persoal médico e de enfermaría), imprescindibles para a asistencia sanitaria e os traslados urxentes. Unha redución destes postos carrexaría o atraso na activación do recurso asistencial, coa consecuente demora na atención ao doente e, pola súa vez, o aumento da mortalidade e a diminución da supervivencia nas patoloxías tempo-dependentes como o ictus, o infarto agudo de miocardio, as paradas cardiorrespiratorias, etcétera.</p>
    <p>Polas características do servizo dispensado, a poboación non pode quedar desasistida en circunstancias de urxencia e emerxencia. Pola súa vez, as funcións do persoal afectado pola folga son tarefas específicas que non poden ser suplidas por outro persoal e, ademais, cómpre ter en conta que a carga de traballo, ao longo do día, depende dun número imprevisible de chamadas, axustándose o volume de efectivos de maneira periódica para dar cobertura ás necesidades estimadas dentro dun rango.</p>
    <p>Con base no anterior,</p>
    <h2>DISPOÑO:</h2>
    <p>Artigo 1</p>
    <p>A convocatoria de folga dirixida ao persoal da empresa Grupo Norte Agrupación Empresarial de Servicios, S.L. que presta o servizo de operación telefónica na Central de Coordinación de Urxencias Sanitarias de Galicia-061 en Santiago de Compostela, que se desenvolverá de 12.00 a 14.00 horas e de 19.00 a 21.00 horas nas xornadas dos días 10, 15, 17 e 22 de setembro de 2018, deberá entenderse condicionada ao mantemento dos servizos mínimos segundo os criterios que se establecen nesta orde.</p>
    <p>Polas características do servizo dispensado na Central de Coordinación da Fundación Pública Urxencias Sanitarias de Galicia-061, resulta imprescindible a prestación de servizos na dita central do 100 % do persoal habitual nos tramos horarios afectados pola folga, pois a carga de traballo ao longo de toda a xornada depende dun número de chamadas que non son programables, axustándose periodicamente para dar cobertura ás necesidades estimadas en materia de urxencia e emerxencia sanitaria que, en ningún caso, poden quedar desasistidas. Noutro caso, poderían producirse graves prexuízos á cidadanía.</p>
    <p>En consecuencia, adóptase o 100 % das presenzas habituais como criterio reitor para determinar os servizos mínimos.</p>
    <p>Artigo 2</p>
    <p>O persoal necesario para a cobertura dos servizos mínimos deberá ser publicado nos taboleiros de anuncios. A designación nominal dos efectivos que deben cubrir os servizos mínimos será realizada pola empresa e notificada ao persoal designado.</p>
    <p>Artigo 3</p>
    <p>Os paros e alteracións no traballo, por parte do persoal necesario para o mantemento dos servizos mínimos, serán considerados ilegais para os efectos do establecido no artigo 16 do Real decreto lei 17/1977, do 4 de marzo (BOE núm. 58, do 9 de marzo).</p>
    <p>Artigo 4</p>
    <p>Sen prexuízo do que establecen os artigos anteriores, deberanse observar as normas legais e regulamentarias vixentes en materia de garantías á poboación e usuarios dos servizos sanitarios. Os altercados ou incidentes que se produzan serán obxecto de sanción con base nas normas vixentes.</p>
    <p>Disposición derradeira</p>
    <p>A presente orde entrará en vigor o mesmo día da súa publicación no <em>Diario Oficial de Galicia</em>, sen prexuízo das comunicacións que, con carácter previo e para os efectos de garantir o seu cumprimento, procedan respecto ao comité de folga, o persoal afectado e a propia empresa.</p>
    <p>Santiago de Compostela, 10 de setembro de 2018</p>
    <footer><p>Jesús Vázquez Almuíña<br>Conselleiro de Sanidade</p></footer>

