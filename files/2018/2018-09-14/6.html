---
date: '2018-09-14'
id: O3C2-060918-0001
page: 42343
number: 176
agency: Academia Galega de Seguridade Pública
section: III. Outras disposicións.
title: >-
  RESOLUCIÓN do 6 de setembro de 2018 pola que se convocan cursos de formación
  continua para o persoal dos servizos de extinción de incendios e salvamento,
  grupos de emerxencias supramunicipais e servizos municipais de protección
  civil e emerxencias da Comunidade Autónoma de Galicia baseados nas unidades
  formativas da cualificación profesional de extinción de incendios e salvamento
  (SEA129_2) e o certificado de profesionalidade de nivel 2 de extinción de
  incendios e salvamento (SEAD0111).
range: Resolución
url: >-
  https://www.xunta.gal/dog/Publicados/2018/20180914/AnuncioO3C2-060918-0001_gl.html
---
<p>O artigo 43 da Lei 5/2007, do 7 de maio, de emerxencias de Galicia, establece que o persoal do Sistema integrado de protección civil e emerxencias de Galicia estará formado tanto por persoal de carácter profesional de servizos que realice algunha actividade relacionada coa xestión de riscos e de emerxencias como por persoal voluntario de entidades ou organizacións públicas ou privadas sen ánimo de lucro que teña como fin a protección de persoas, dos bens e do ambiente en situacións de xestión de riscos e de emerxencias. Segundo o artigo 44 da citada lei, este persoal organizarase en grupos operativos. </p>
    <p>Mediante a Resolución do 2 de agosto de 2010 publicouse o Plan territorial de emerxencias de Galicia (Platerga), onde se establece a estrutura de dirección e coordinación e as unidades organizativas para facer fronte dun xeito coordinado ás emerxencias que se poidan producir en Galicia derivadas de riscos naturais, tecnolóxicos ou antrópicos.</p>
    <p>Conforme o establecido no artigo 46 da Lei 5/2007, do 7 de maio, de emerxencias de Galicia, e na Lei 1/2007, do 15 de xaneiro, da Academia Galega de Seguridade Pública (Agasp), anúnciase a convocatoria dos cursos de formación dirixidos ao persoal dos servizos de extinción de incendios e salvamento, grupos de emerxencias supramunicipais e os servizos municipais de protección civil e emerxencias da Comunidade Autónoma de Galicia relacionados coas unidades formativas da cualificación profesional «Extinción de incendios e salvamento (SEA129_2)» e o certificado de profesionalidade de nivel 2 «Extinción de incendios e salvamento (SEAD0111)», conforme as seguintes bases:</p>
    <p>Primeira. Actividades formativas</p>
    <p>As actividades formativas serán as que se especifican no anexo desta resolución, no cal se indica o número de horas lectivas, o número de prazas e as datas de realización dos distintos cursos e, de ser o caso, tamén o lugar de realización. As ditas actividades formativas terán, preferentemente, horario de mañá e de tarde.</p>
    <p>Todos os cursos convocados constarán dunha edición.</p>
    <p>De ser o caso, as persoas seleccionadas nas diferentes actividades formativas serán notificadas por correo electrónico de calquera outra información necesaria.</p>
    <p>A superación de cada curso supón a obtención do certificado de aproveitamento expedido pola Agasp do curso en concreto e dos determinados contidos específicos que se imparten de cada unidade formativa establecidos no anexo e non suporá a acreditación directa dos contidos nin da unidade formativa do correspondente certificado de profesionalidade, que deberán obterse, de ser o caso, polas canles regulamentarias. </p>
    <p>Segunda. Contido das actividades formativas</p>
    <p>As actividades formativas convocadas pola presente resolución están baseadas nas unidades formativas asociadas ao certificado de profesionalidade de nivel 2 «Extinción de incendios e salvamento SEAD0111», creado polo Real decreto 624/2013, do 2 de agosto (BOE núm. 223, do 17 de setembro), e vinculadas á cualificación profesional «Extinción de incendios e salvamento SEA129_2», creada polo Real decreto 1087/2005, do 16 de setembro (BOE núm. 238, do 5 de outubro).</p>
    <p>Na páxina web da Academia Galega de Seguridade Pública (http://agasp.xunta.gal), na epígrafe «Formación» publicarase un resumo do contido das diferentes actividades formativas convocadas pola presente resolución.</p>
    <p>Terceira. Destinatarios/as</p>
    <p>Persoal dos servizos de extinción de incendios e salvamento (bombeiros municipais e de consorcios).</p>
    <p>Grupos de emerxencia supramunicipais (GES).</p>
    <p>Servizos municipais de protección civil e emerxencias.</p>
    <p>Este persoal forma parte do Sistema integrado de protección civil e emerxencias de Galicia (artigos 43 e 44 da Lei 5/2007, do 7 de maio, de emerxencias de Galicia).</p>
    <p>Cuarta. Requisitos de participación dos/das solicitantes</p>
    <p>1. Requisitos xerais: os/as solicitantes deben ter a condición descrita na base terceira.</p>
    <p>2. Requisitos físicos/psíquicos: os/as solicitantes deberán acreditar que non padecen enfermidade nin están afectados por limitación física ou psíquica incompatible coa realización das accións formativas ou co desempeño das funcións correspondentes ao curso a que se opta, mediante declaración que se cubrirá xunto coa solicitude de matrícula no curso, e será obriga de cada alumno/a pór en coñecemento da Agasp calquera alteración relacionada con esta.</p>
    <p>Quinta. Solicitudes</p>
    <p>a) O persoal que desexe participar nos cursos convocados nesta resolución deberá cubrir o formulario de matrícula telemática dispoñible na páxina web da Agasp (http://agasp.xunta.gal) e non se admitirá ningunha outra forma ou modelo de solicitude.</p>
    <p>É preciso que todas as persoas que desexen participar en cursos da Agasp manteñan actualizados os seus datos persoais, especialmente a conta de correo electrónico e o teléfono móbil, co obxecto de posibles comunicacións. No suposto de non seren correctos ou exactos os ditos datos, a Agasp non é responsable dos posibles prexuízos causados aos interesados.</p>
    <p>b) As persoas que non sexan usuarias da páxina web da Agasp deberán, previamente, darse de alta nela, para o que é necesario facilitar unha conta persoal de correo electrónico.</p>
    <p>c) En caso de dúbida, dificultades técnicas ou necesidade de máis información poderán dirixirse á Agasp a través dos números de teléfono 886 20 61 12, 886 20 61 37 e 886 20 61 38 ou do enderezo de correo electrónico formacion.emerxencias.agasp@xunta.gal, que adoptará as medidas necesarias para facilitar a presentación de solicitudes.</p>
    <p>d) A falsidade ou ocultación de datos esenciais para a selección das persoas aspirantes dará lugar á exclusión automática do curso solicitado, así como á imposibilidade de participar en ningún outro curso durante o prazo dun ano computado desde o momento en que se detecte o feito.</p>
    <p>e) Serán excluídas automaticamente aquelas solicitudes que non teñan consignados correctamente todos os datos para realizar a selección do alumnado, non se axusten ao modelo normalizado ou sexan presentadas fóra de prazo.</p>
    <p>f) Non está permitida a realización de cursos que teñan simultaneidade de horarios nunha ou varias sesións presenciais. Cando o alumnado teña coñecemento de que foi seleccionado para un curso que teña coincidencia horaria con outro en que xa foi seleccionado, debe renunciar a un deles.</p>
    <p>Sexta. Prazo de inscrición</p>
    <p>O prazo de inscrición é ata o 20 de setembro de 2018 a partir do día seguinte ao da publicación desta resolución no Diario Oficial de Galicia.</p>
    <p>Se o último día do prazo for inhábil, entenderase prorrogado ao primeiro día hábil seguinte.</p>
    <p>No caso de que non haxa un suficiente número de solicitantes que reúnan os requisitos do curso, poderá completarse o alumnado asignado a este mediante a apertura dun novo prazo público de presentación de solicitudes na páxina web da Agasp, coa antelación posible en función da data do curso e para que teña lugar unha adecuada selección das persoas candidatas.</p>
    <p>Sétima. Criterios de selección</p>
    <p>1. En cada edición das distintas actividades formativas convocadas por esta resolución, as prazas distribuiranse entre os colectivos destinatarios do curso de acordo co seguinte:</p>
    <table>
     <tbody>
      <tr>
       <td>Colectivo</td>
       <td>Porcentaxe</td>
      </tr>
      <tr>
       <td>1º grupo: servizos de extinción de incendios e salvamento</td>
       <td>55 %</td>
      </tr>
      <tr>
       <td>2º grupo: grupos de emerxencia supramunicipais (GES)</td>
       <td>30 %</td>
      </tr>
      <tr>
       <td>3º grupo: servizos municipais de protección civil e emerxencias</td>
       <td>15 %</td>
      </tr>
     </tbody>
    </table>
    <p>No caso de que non haxa suficientes solicitantes dalgún dos colectivos mencionados que cumpran os requisitos para cubrir o número de prazas asignado, completarase a selección con solicitantes dos outros colectivos que son destinatarios do curso que cumpran os requisitos, repartindo por igual as prazas vacantes por grupos e cando non sexa posible pola orde de grupos, empezando a repartición polo grupo 1º e así sucesivamente. </p>
    <p>2. Na selección dentro de cada un dos colectivos destinatarios do curso reservarase o 50 % das prazas para solicitantes mulleres que reúnan os requisitos establecidos na convocatoria, segundo o disposto no artigo 50 do Decreto lexislativo 2/2015, do 12 de febreiro, polo que se aproba o texto refundido das disposicións legais da Comunidade Autónoma de Galicia en materia de igualdade.</p>
    <p>3. Se despois de aplicar os criterios anteriores hai empate, terán preferencia as persoas con menos cursos feitos na Agasp nos últimos dous anos.</p>
    <p>Os solicitantes que realizasen anteriormente o curso poderán ser seleccionados para realizalo no suposto de existiren vacantes. De non existiren vacantes, poderán figurar na lista de reserva despois dos solicitantes que non tivesen o curso.</p>
    <p>Oitava. Admisión</p>
    <p>A Agasp publicará na súa páxina web http://agasp.xunta.gal unha relación das persoas seleccionadas para participar en cada curso, así como un número adecuado de reservas, de acordo co disposto no artigo 45 da Lei 39/2015, do 1 de outubro, do procedemento administrativo común das administracións públicas. </p>
    <p>Os/as alumnos/as seleccionados/as serán informados/as da súa selección a través do correo electrónico e tamén, para quen facilite un número de teléfono móbil, a través de mensaxe telefónica.</p>
    <p>O alumnado seleccionado só poderá renunciar ao curso por causas de forza maior suficientemente xustificadas.</p>
    <p>A renuncia deberase comunicar por escrito á Agasp, por correo electrónico ao enderezo formacion.emerxencias.agasp@xunta.gal, e cunha antelación de tres días hábiles ao inicio do curso, co fin de poder cubrir a vacante.</p>
    <p>A Agasp reserva para si o dereito de solicitar todos aqueles datos que considere necesarios para a adecuada realización da selección.</p>
    <p>Novena. Uniformidade</p>
    <p>É obrigatorio asistir ao curso co uniforme de traballo. As persoas que incumpran esta norma poderán ser dadas de baixa na actividade. </p>
    <p>Décimo. Aloxamento </p>
    <p>A Agasp proporcionará sempre que sexa posible aloxamento de luns a venres na súa residencia a todas as persoas seleccionadas que o soliciten. Unha vez comunicada a selección, a persoa interesada deberá solicitar o aloxamento enviando unha mensaxe ao correo electrónico formacion.emerxencias.agasp@xunta.gal. </p>
    <p>Todo isto condicionado á dispoñibilidade organizativa e orzamentaria da Agasp.</p>
    <p>Décimo primeira. Dereitos e deberes do alumnado participante</p>
    <p>Durante o desenvolvemento da actividade ao alumnado seralle de aplicación, en canto aos dereitos e deberes, o previsto no Regulamento de réxime interior da Agasp.</p>
    <p>Décimo segunda. Faltas de asistencia</p>
    <p>O Regulamento de réxime interior da Agasp regula no seu artigo 16 as faltas de asistencia nos cursos:</p>
    <p>«1. A asistencia ás clases e actividades comprendidas no programa do curso é obrigatoria. As faltas que as/os alumnas/os acumulen deberán xustificarse debidamente e penalizaranse disciplinariamente, en caso contrario.</p>
    <p>2. A/o alumna/o que, por enfermidade ou algunha outra causa xustificada, perda máis do 10 % das clases do curso de formación será declarado non apto e poderá incorporarse ao curso seguinte ou cando a causa determinante llo permita.</p>
    <p>De ser necesario, e só nos casos en que a inasistencia ás clases estea motivada por accidente ou lesión sufridos con ocasión da actividade académica, o director xeral poderá considerar a conveniencia ou a oportunidade de permitir ao/á alumno/a poder recuperar ata un determinado número de horas e participar posteriormente nun exame extraordinario para poder superar o curso sen ter que repetilo.</p>
    <p>3. No entanto, aínda que as ausencias acumuladas non cheguen á porcentaxe sinalada, a/o alumna/o poderá verse obrigado a recuperar todas ou parte das horas perdidas ao longo do curso. Neste caso, a xefatura de ensino proporá ao director xeral o número de horas que se van recuperar, tendo en conta, en cada caso concreto, o tipo de xustificación presentada para cada ausencia, así como o número total destas e o comportamento e actitude da/do alumna/o ao longo do curso».</p>
    <p>Décimo terceira. Certificado de aproveitamento</p>
    <p>Ao finalizar a actividade entregarase un certificado de aproveitamento a aquelas persoas que acrediten a súa participación continuada e superen a proba final.</p>
    <p>Décimo cuarta. Facultades da Agasp</p>
    <p>A Agasp poderá modificar sen necesidade de nova publicación o desenvolvemento normal da actividade para adaptala ás necesidades da Administración e ás continxencias que poidan xurdir.</p>
    <p>A Agasp tamén poderá, sen necesidade de nova publicación, suprimir o curso, ampliar novas edicións ou prazas ou suspendelo, cando así veña exixido por circunstancias que afecten a súa organización ou docencia.</p>
    <p>Así mesmo, facúltase o director xeral para ditar resolución sen necesidade de nova publicación para interpretar, se for o caso, o desenvolvemento da convocatoria ou docencia.</p>
    <p>A Estrada, 6 de setembro de 2018</p>
    <footer><p>Luis Menor Pérez<br>Director xeral da Academia Galega de Seguridade Pública</p></footer>
    <h2>ANEXO I</h2>
    <h3>Cursos baseados nas unidades formativas asociados no certificado</h3>
    <h3>de profesionalidade de nivel 2 «Extinción de incendios e salvamento SEAD0111»; para o persoal dos servizos de extinción de incendios e salvamento, grupos</h3>
    <h3>de emerxencia supramunicipais GES e servizos municipais de protección civil</h3>
    <h3>e emerxencias</h3>
    <table>
     <tbody>
      <tr>
       <td>Denominación do curso</td>
       <td>Unidade formativa asociada</td>
       <td>Horas lectivas</td>
       <td>Prazas</td>
       <td>Datas</td>
       <td>Lugar</td>
      </tr>
      <tr>
       <td>Operacións de salvamento en altura e en espazos confinados</td>
       <td>2344: operacións de salvamento en altura e en espazos confinados</td>
       <td>50</td>
       <td>20</td>
       <td>29, 30, 31 de outubro e 12, 13, 14 de novembro</td>
       <td>Agasp (A&amp;nbsp;Estrada)</td>
      </tr>
      <tr>
       <td>Rescate en medios de transporte e en medios acuáticos</td>
       <td>2345: rescate en medios de transporte e en medios acuáticos</td>
       <td>50</td>
       <td>20</td>
       <td>1, 2, 3, 8, 9, 10 de outubro</td>
       <td>Agasp (A&amp;nbsp;Estrada)</td>
      </tr>
      <tr>
       <td>Operacións de extinción de incendios forestais</td>
       <td>2347: operacións de extinción de incendios forestais</td>
       <td>90</td>
       <td>20</td>
       <td>5, 6, 7, 8, 9, 26, 27, 28, 29, 30 de novembro</td>
       <td>Agasp (A&amp;nbsp;Estrada)</td>
      </tr>
      <tr>
       <td>Actuación en sucesos por fenómenos naturais: vendavais, inundacións e riadas, afundimentos por efecto de terremoto ou corrementos de terreo e outros</td>
       <td>2349: actuación en sucesos por fenómenos naturais, vendavais, inundacións, riadas, afundimentos por efecto de terremoto ou corrementos de terreo e outros</td>
       <td>50</td>
       <td>20</td>
       <td>17, 18, 19, 29, 30, 31 de outubro</td>
       <td>Agasp (A&amp;nbsp;Estrada)</td>
      </tr>
      <tr>
       <td>Apeos, apuntalamentos e saneamentos</td>
       <td>2350: apeos, apuntalamentos e saneamentos</td>
       <td>80</td>
       <td>20</td>
       <td>12, 13, 14, 15, 16, 19, 20, 21, 22, 23 de novembro</td>
       <td>Agasp (A&amp;nbsp;Estrada)</td>
      </tr>
      <tr>
       <td>Achiques, rescate en ascensores e máquinas, accesos, persoas con enfermidade mental e suicidas, rescate de animais e corte de subministracións</td>
       <td>2351: achiques, rescate en ascensores e máquinas, accesos, persoas con enfermidade mental e suicidas, rescate de animais e corte de subministracións</td>
       <td>60</td>
       <td>20</td>
       <td>15, 16, 22, 23, 24, 25, 26 de outubro</td>
       <td>Agasp (A&amp;nbsp;Estrada)</td>
      </tr>
     </tbody>
    </table>

