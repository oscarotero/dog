---
date: '2018-10-17'
id: G0424-101018-0005
page: 46133
number: 198
agency: 'Consellería de Economía, Emprego e Industria'
section: VI. Anuncios. a) Administración autonómica.
title: >-
  RESOLUCIÓN do 5 de outubro de 2018, da Dirección Xeral de Enerxía e Minas,
  pola que se fai público o Acordo do Consello da Xunta de Galicia, do 4 de
  outubro de 2018, polo que se aproba definitivamente o proxecto do parque
  eólico Mouriños como proxecto sectorial de incidencia supramunicipal, así como
  das disposicións normativas contidas no mencionado proxecto.
range: Resolución
url: >-
  https://www.xunta.gal/dog/Publicados/2018/20181017/AnuncioG0424-101018-0005_gl.html
---
<p>En cumprimento do disposto no artigo 13.5 do Decreto 80/2000, do 23 de marzo, polo que se regulan os plans e proxectos sectoriais de incidencia supramunicipal, esta dirección xeral dispón que se publique no <em>Diario Oficial de Galicia</em> o acordo adoptado polo Consello da Xunta de Galicia na súa reunión do 4 de outubro de 2018, cuxa parte dispositiva é o seguinte texto literal:</p>
    <p>«Primeiro. Aprobar definitivamente o proxecto sectorial de incidencia supramunicipal denominado Proxecto sectorial. Parque Eólico Mouriños. Setembro 2018, promovido por Renovables Aragón, S.L.U.</p>
    <p>Segundo. De conformidade co contido do Acordo do Consello da Xunta de Galicia de 1 de outubro de 1997 polo que se aproba o Plan eólico de Galicia como proxecto sectorial de incidencia supramunicipal, modificado mediante o Acordo do 5 de decembro de 2002, o planeamento nos concellos de Cabana de Bergantiños e de Zas quedan vinculados ás determinacións contidas no proxecto sectorial que se aproba».</p>
    <p>De conformidade co artigo 4 da Lei 10/1995, do 23 de novembro, de ordenación do territorio de Galicia, publícanse como anexo a esta resolución as disposicións normativas do proxecto sectorial denominado parque eólico Mouriños.</p>
    <p>Santiago de Compostela, 5 de outubro de 2018</p>
    <footer><p>Ángel Bernardo Tahoces <br>Director xeral de Enerxía e Minas</p></footer>
    <h2>ANEXO</h2>
    <h2>Disposicións normativas do proxecto sectorial</h2>
    <p>1. Obxecto.</p>
    <p>O presente proxecto sectorial ten por obxecto regular a implantación e desenvolvemento das infraestruturas enerxéticas do parque eólico Mouriños, promovidas por Renovables Aragón, S.L.U. nos concellos de Zas e Cabana de Bergantiños na provincia da Coruña.</p>
    <p>As condicións de localización e instalación destas infraestruturas, así como as súas instalacións de servizo asociadas, están recollidas no proxecto de execución que forma parte e integra o presente proxecto sectorial.</p>
    <p>2. Natureza e alcance.</p>
    <p>O presente proxecto sectorial é un instrumento de ordenación do territorio que desenvolve as directrices e determinacións establecidas no Plan sectorial eólico de Galicia, aprobado mediante Acordo do Consello da Xunta de Galicia do 1 de outubro de 1997, e modificado mediante o Acordo do 5 de decembro de 2002.</p>
    <p>As determinacións contidas neste proxecto sectorial serán directamente aplicables unha vez producida a súa entrada en vigor e serán vinculantes para as administracións públicas e para os particulares, prevalecendo sobre as determinacións do plan urbanístico vixente nos concellos de Zas e Cabana de Bergantiños.</p>
    <p>3. Vixencia e modificación.</p>
    <p>O presente documento entrará en vigor coa publicación do acordo da súa aprobación definitiva no <em>Diario Oficial de Galicia</em>. A súa vixencia é indefinida e a súa modificación realizarase de acordo co establecido no artigo 14 do Decreto 80/2000, do 23 de marzo, polo que se regulan os plans e proxectos sectoriais de incidencia supramunicipal.</p>
    <p>4. Cumprimento da lexislación vixente.</p>
    <p>O cumprimento das normas e preceptos contidos nesta normativa non exime da obrigatoriedade de cumprir as restantes disposicións vixentes ou que poidan ser ditadas sobre as distintas materias afectadas en cada caso.</p>
    <p>Nos aspectos non recollidos nesta normativa e no Plan sectorial eólico de Galicia, observarase o disposto de forma subsidiaria na lexislación de ordenación do territorio e do solo vixente, así como na normativa sectorial aplicable e na normativa urbanística dos concellos de Zas e Cabana de Bergantiños.</p>
    <p>5. Carácter territorial das infraestruturas contidas no proxecto sectorial.</p>
    <p>As construcións e instalacións incluídas no presente proxecto sectorial, así como as súas obras de reforma, modernización e ampliación dentro do ámbito delimitado, cualifícanse como obras de marcado carácter territorial.</p>
    <p>A súa execución, unha vez aprobado o presente proxecto sectorial, non precisará da autorización urbanística autonómica a que fai referencia o artigo 38 da Lei 2/2016, do 19 de febreiro, do solo de Galicia.</p>
    <p>No que respecta ao título habilitante municipal, observarase o disposto na lexislación vixente de aplicación.</p>
    <p>6. Eficacia.</p>
    <p>A aprobación definitiva do presente documento levará implícita a declaración de utilidade pública ou interese social das infraestruturas enerxéticas reguladas no proxecto de execución que integra o presente proxecto sectorial (coas súas posibles reformas, modernizacións ou ampliacións dentro do ámbito delimitado), así como a necesidade de ocupación dos bens e dereitos necesarios para a execución e implantación destas infraestruturas enerxéticas, para os efectos de expropiación forzosa ou imposición de servidumes.</p>
    <p>Esta declaración estenderase aos terreos precisos para conectar a infraestrutura enerxética coas redes xerais de servizos e accesos.</p>
    <p>7. Réxime sancionador e de reposición da legalidade.</p>
    <p>Os actos de edificación e uso do solo realizados no ámbito territorial deste proxecto sectorial sen axustarse ás súas determinacións quedarán suxeitos e rexeranse, canto ao seu réxime de infraccións, sancións e protección da legalidade, polo disposto na Lei 2/2016, do solo de Galicia. </p>
    <p>8. Ámbito delimitado.</p>
    <p>O ámbito de aplicación do presente proxecto sectorial é o ámbito delimitado na súa documentación gráfica, nos concellos de Zas e Cabana de Bergantiños. En todo caso, é o ocupado materialmente por aeroxeradores, edificio de interconexión, redes de conducións, novos accesos viarios exteriores e/ou de servizos, resto das infraestruturas do parque, máis as servidumes necesarias que serán delimitadas en función das distintas instalacións, tal e como se definen a seguir: </p>
    <table>
     <tbody>
      <tr>
       <td>Aeroxeradores</td>
       <td>200 m, distancia a partir da cal o ruído producido por un aeroxerador se confunde co vento</td>
      </tr>
      <tr>
       <td>Liñas eléctricas</td>
       <td>As resultantes da aplicación da fórmula A=1,5 + V(kV)/100, cun mínimo de 2 m</td>
      </tr>
      <tr>
       <td>Edificio de interconexión</td>
       <td>5 m</td>
      </tr>
      <tr>
       <td>Redes de condución</td>
       <td>3 m a cada lado do eixo da rede, que pode eliminarse nas marxes que discorren paralelas a camiños de servizo</td>
      </tr>
     </tbody>
    </table>
    <p>9. Relación co plan urbanístico vixente. Condicións de uso e edificación para a súa adaptación.</p>
    <p>9.1. Clasificación e cualificación.</p>
    <p>As determinacións contidas no presente proxecto sectorial prevalecerán sobre os plans municipais de Zas e Cabana de Bergantiños, preexistentes á súa aprobación, na medida en que estes se opoñan ou contradigan aquelas determinacións.</p>
    <p>En ambos os concellos o ámbito delimitado neste proxecto entenderase clasificado como solo rústico de protección de infraestruturas. En todo caso, a nova categoría de solo rústico proposta superpoñerase, sen desprazala, sobre aqueloutra categoría que teñan os terreos nos plans vixentes, prevalecendo a que outorgue maior protección de acordo co establecido na Lei 2/2016, do solo de Galicia.</p>
    <p>O ámbito delimitado para a implantación do parque eólico Mouriños será cualificado como sistema xeral de infraestruturas enerxéticas, para os efectos previstos na lexislación do solo vixente.</p>
    <p>O proxecto sectorial será executivo e vinculante para as administracións públicas e os administrados desde a mesma data da súa entrada en vigor, sen prexuízo do deber de adaptación daqueles plans ás determinacións deste proxecto, nos termos contidos na presente normativa.</p>
    <p>A adaptación aludida nos puntos anteriores terá que producirse coa primeira modificación puntual do plan xeral que por calquera causa acorde o concello ou coa revisión do plan xeral.</p>
    <p>9.2. Condicións de uso.</p>
    <p>No ámbito delimitado no proxecto sectorial do parque eólico Mouriños permitirase, en todo caso, o uso de parque eólico e as infraestruturas e obras complementarias asociadas a el.</p>
    <p>O uso citado destinado á instalación de infraestruturas enerxéticas, previamente á súa implantación nesta categoría de solo, deberá contar coa correspondente declaración de impacto ambiental de acordo co previsto na lexislación ambiental vixente, e coa aprobación do proxecto sectorial, segundo o establecido na Lei 10/1995, de ordenación do territorio de Galicia.</p>
    <p>Nos terreos clasificados neste proxecto como solo rústico de protección de infraestruturas permitirase o resto dos usos permitidos para esta categoría de solo, de acordo coa Lei 2/2016, do solo de Galicia, sempre que non exista afección ou desviación do funcionamento das infraestruturas enerxéticas. En todo caso, impóñense as seguintes restricións:</p>
    <p>a) Non se permitirá a existencia de usos que afecten o funcionamento dos aeroxeradores ou calquera das infraestruturas que compoñen o parque eólico.</p>
    <p>b) Non se poderá realizar ningunha edificación nun raio de 200 m de calquera aeroxerador.</p>
    <p>9.3. Condicións de edificación.</p>
    <p>As condicións de edificación para as obras que integran o proxecto sectorial do parque eólico de Mouriños son as definidas detalladamente no proxecto de execución que se incorpora como documentación propia deste proxecto.</p>
    <p>Para as obras non contidas no citado proxecto, nos terreos clasificados neste documento como solo rústico de protección de infraestruturas cumpriranse as condicións de edificación determinadas pola Lei 2/2016, do solo de Galicia, coas seguintes excepcións:</p>
    <p>a) Non se exixe superficie de parcela mínima.</p>
    <p>b) En relación coa altura máxima determinada pola citada lei, excepcionalmente, poderá excederse a dita altura cando as características específicas das infraestruturas enerxéticas, debidamente xustificadas, o fagan imprescindible.</p>
    <p>c) No relativo á ocupación máxima, poderá permitirse unha ocupación superior á determinada na Lei 2/2016 para as infraestruturas enerxéticas sempre que se manteña o estado natural dos terreos, polo menos, nun terzo da superficie da parcela.</p>

