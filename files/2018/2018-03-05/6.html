---
date: '2018-03-05'
id: G0424-190218-0005
page: 12655
number: 45
agency: 'Consellería de Economía, Emprego e Industria'
section: III. Outras disposicións.
title: >-
  RESOLUCIÓN do 12 de febreiro de 2018, da  Secretaría Xeral de Emprego, pola
  que se dispón a inscrición no rexistro e a publicación, no Diario Oficial de
  Galicia, do acordo da comisión paritaria do convenio colectivo do sector de
  orquestras de verbena de Galicia.
range: Resolución
url: >-
  https://www.xunta.gal/dog/Publicados/2018/20180305/AnuncioG0424-190218-0005_gl.html
---
<p>Visto o acordo da comisión paritaria do convenio colectivo do sector de orquestras de verbena de Galicia, que foi subscrito o 17 de xaneiro de 2018 pola comisión paritaria conformada pola Asociación Galega de Orquestras (AGO), en representación da parte empresarial, e CC.OO., UGT-Galicia e a CIG, en representación da parte sindical, e de conformidade co disposto no artigo 90, números 2 e 3, do Real decreto lexislativo 2/2015, do 23 de outubro, polo que se aproba o texto refundido da Lei do Estatuto dos traballadores, e no Real decreto 713/2010, do 28 de maio, sobre rexistro e depósito de convenios e acordos colectivos de traballo,</p>
    <p>A Secretaría Xeral de Emprego,</p>
    <h2>RESOLVE: </h2>
    <p>Primeiro. Ordenar o seu rexistro e depósito no Rexistro de Convenios e Acordos Colectivos de Traballo da Comunidade Autónoma de Galicia (Regcon), creado mediante Orde do 29 de outubro de 2010 (DOG núm. 222, do 18 de novembro).</p>
    <p>Segundo. Dispoñer a súa publicación no <em>Diario Oficial de Galicia</em>.</p>
    <p>Santiago de Compostela, 12 de febreiro de 2018</p>
    <footer><p>Covadonga Toca Carús<br>Secretaria xeral de Emprego</p></footer>
    <h2>ANEXO<br>Acta da comisión paritaria do convenio colectivo do sector de orquestras<br>de verbena de Galicia</h2>
    <p>En Santiago de Compostela, ás 17.00 horas do 17 de xaneiro de 2018, na sede do Consello Galego de Relacións Laborais, reúnense as persoas a continuación mencionadas, en presenza de Verónica Martínez Barbero, presidenta do Consello Galego de Relacións Laborais.</p>
    <p>Parte empresarial:</p>
    <p>Eva Vales Fernández (AGO).</p>
    <p>Parte sindical:</p>
    <p>María Teresa Pérez Pardo (CC.OO.).</p>
    <p>Raimundo Méndez García (UGT-Galicia).</p>
    <p>Alejandro Expósito Alonso (UGT-Galicia).</p>
    <p>Roberto Alonso Iglesias (CIG).</p>
    <p>Pedro Pérez Caride (CIG).</p>
    <p>O obxecto da presente xuntanza é a aclaración e interpretación do artigo 19.1 en relación co artigo 27, ambos do convenio colectivo do sector de orquestras de verbena de Galicia.</p>
    <p>Logo do oportuno debate e da exposición de posturas por todas e cada unha das representacións presentes, sobre a cuestión obxecto da presente xuntanza, procede reflectir na acta os seguintes aspectos:</p>
    <p>Esta comisión entende que o concepto «axuda de custo» recollido na última liña do número 1 do artigo 19 do convenio é unha axuda de custo que pretende compensar o gasto en tal concepto devindicado durante o tempo transcorrido entre o remate da sesión vermú ata a actuación da noite. </p>
    <p>O seu importe, 40 €, recóllese no artigo 27 «Axuda por sesión vermú» e, polo tanto, o dito importe ten a consideración de axuda de custo e con esa finalidade foi fixada pola mesa negociadora do convenio.</p>
    <p>De conformidade co reflectido no parágrafo anterior, a axuda por sesión vermú, que non ten a consideración de salario, non pode ser obxecto de procedemento de inaplicación do presente convenio colectivo, conforme o referido no artigo 82.3.d) do Estatuto dos traballadores.</p>
    <p>Delégase en Ignacio Bouzada Gil, funcionario habilitado do Consello Galego de Relacións Laborais, para a realización dos trámites de rexistro, depósito e publicación da presente acta.</p>
    <p>E non tendo máis asuntos que tratar, finaliza a xuntanza, ás 18.30 horas do día sinalado no encabezamento, e redáctase esta acta que asinan todos os asistentes en proba de conformidade.</p>

