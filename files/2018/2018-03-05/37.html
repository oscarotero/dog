---
date: '2018-03-05'
id: G0181-220218-0001
page: 12742
number: 45
agency: Axencia Galega de Infraestruturas
section: VI. Anuncios. a) Administración autonómica.
title: >-
  ANUNCIO do 16 de febreiro de 2018 polo que se somete ao trámite de información
  pública a separata para información pública do proxecto de construción
  relativo ao itinerario peonil e ciclista na PO-531, treito A Devesa-Bretoña,
  punto quilométrico 6+200-10+250, de clave PO/16/261.06, así como a relación
  individual de bens, dereitos e propietarios afectados polo proxecto.
range: Anuncio
url: >-
  https://www.xunta.gal/dog/Publicados/2018/20180305/AnuncioG0181-220218-0001_gl.html
---
<p>Antecedentes:</p>
    <p>A Lei 8/2013, de estradas de Galicia, determina no seu artigo 6.2 que os espazos destinados a sendas para peóns ou para a circulación de ciclistas teñan a consideración de elementos funcionais da estrada. Tendo en conta este precepto, a Xunta de Galicia elaborou a Estratexia en materia de mobilidade alternativa de Galicia, entre cuxos obxectivos está o fomento dos sistemas de transporte alternativos aos motorizados, que permitan minimizar as repercusións sobre o ambiente e os seus impactos sociais e económicos.</p>
    <p>Os beneficios esperados con esta iniciativa son, entre outros, a mellora da mobilidade, a mellora da calidade do aire, da saúde, da igualdade e benestar da economía, do patrimonio e do urbanismo. </p>
    <p>Con data do 29 de maio de 2017 a Axencia Galega de Infraestruturas aprobou, con base na Estratexia en materia de mobilidade alternativa de Galicia, o documento Estratexia en materia de mobilidade alternativa na comarca de Pontevedra e concellos limítrofes, onde unha das sendas propostas era un itinerario peonil e ciclista na PO-531, que agora se desenvolve mediante o proxecto construtivo Itinerario peonil e ciclista na PO-531, treito: A Devesa-Bretoña, p.q. 6+820-10+250, clave PO/16/261.06.</p>
    <p>O presente proxecto ten por obxecto a construción de dous itinerarios: o primeiro permitirá comunicar os núcleos de Sabarís, O Bispo e A Devesa, no concello de Pontevedra, mentres que o segundo itinerario comunicará os núcleos de poboación de Bretoa e Fonte de Curro, no concello de Barro.</p>
    <p>Trátase dunha actuación que conecta os distintos núcleos que se sitúan lindeiros ao treito de estrada obxecto de estudo, favorecendo a conexión dos principais focos de atracción, como son o polígono industrial de Sequeiros, o polígono de Barro Meis, a igrexa de Santa María de Curro e os distintos servizos próximos á estrada autonómica PO-531, tratando de fomentar a mobilidade urbana multimodal en detrimento do vehículo motorizado.</p>
    <p>Nos itinerarios proxectados prevense ademais actuacións de pavimentación, a execución do sistema de drenaxe de augas pluviais e a reposición daqueles servizos afectados pola execución das obras.</p>
    <p>Considerando todo o exposto e o establecido na normativa vixente,</p>
    <p class="dog-titulo">RESOLVO:</p>
    <p>Primeiro. De acordo co establecido no artigo 21.1 da Lei 8/2013, do 28 xuño, de estradas de Galicia, o mencionado proxecto de construción sométese ao trámite de información pública durante un período de trinta días hábiles, contados a partir do seguinte ao da publicación deste anuncio no<em> Diario Oficial Galicia</em>, para que as persoas que o consideren oportuno poidan formular por escrito, ante a Axencia Galega de Infraestruturas, as observacións que crean convenientes relativas á concepción global do trazado deseñado.</p>
    <p>Segundo. Que simultaneamente ao trámite sinalado no parágrafo anterior, e para os efectos previstos no artigo 56.1 do Regulamento de expropiación forzosa, se someta a información pública a relación individual de bens, dereitos e propietarios afectados pola realización da obra correspondente, para que os afectados presenten cantas alegacións ou rectificacións consideren convenientes en canto aos bens e dereitos descritos na relación anexa.</p>
    <p>Terceiro. A exposición ao público, para os efectos da presente resolución, realízase na Axencia Galega Infraestruturas (San Caetano, s/n, 15781 Santiago Compostela), no Servizo de Infraestruturas de Pontevedra (r/ Fernández Ladreda, 43, 1º, 36071 Pontevedra), e nas casas do concellos de Pontevedra (rúa Michelena, 30, 36002 Pontevedra) e Barro (lugar de San Antoniño, 11, 36191 Barro, Pontevedra). Así mesmo, na páxina web da Consellería de Infraestruturas e Vivenda (http://civ.xunta.gal/organizacion/c/CIV_Axencia_Galega_de_Infraestruturas) encóntrase á disposición dos interesados o documento completo da separata do proxecto de construción.</p>
    <p>Santiago de Compostela, 16 de febreiro de 2018</p>
    <footer><p>Francisco Menéndez Iglesias<br>Director da Axencia Galega de Infraestruturas</p></footer>

