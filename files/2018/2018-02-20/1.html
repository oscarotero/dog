---
date: '2018-02-20'
id: G0422-130218-0001
page: 10821
number: 36
agency: Consellería de Medio Ambiente e Ordenación do Territorio
section: I. Disposicións xerais.
title: >-
  DECRETO 19/2018, do 1 de febreiro, polo que se crea e regula o Consello Asesor
  da Paisaxe de Galicia.
range: Decreto
url: >-
  https://www.xunta.gal/dog/Publicados/2018/20180220/AnuncioG0422-130218-0001_gl.html
---
<p>O Instituto de Estudos do Territorio foi creado pola Lei 6/2007, do 11 de maio, de medidas urxentes en materia de ordenación do territorio e do litoral de Galicia, como consecuencia do mandato legal do artigo 31 da Lei 10/1995, do 23 de novembro, de ordenación do territorio de Galicia, á vez que dispuxo a súa adscrición á consellería competente en materia de urbanismo e ordenación do territorio. </p>
    <p>O Decreto 244/2011, do 29 de decembro, polo que se aproban os estatutos do Instituto de Estudos do Territorio, recolle no seu artigo 9 que o Instituto de Estudos do Territorio ten por obxecto a análise, o estudo e o asesoramento en materia de urbanismo e ordenación do territorio, entendendo comprendida nesta a ordenación, protección e xestión da paisaxe. Entre as súas funcións, e en consonancia co seu obxecto, figura a da posta en marcha de instrumentos para a protección, xestión e ordenación das paisaxes de Galicia, tales como os catálogos e as directrices de paisaxe, os estudos de impacto e a integración paisaxística, os plans de acción da paisaxe en áreas protexidas, incluída a elaboración dos informes deles derivados, así como calquera outro que se entenda como necesario para o cumprimento dos puntos anteriores, mentres –indica– non se constitúa o Observatorio Galego da Paisaxe.</p>
    <p>A Lei 2/2016, do 10 de febreiro, do solo de Galicia, na súa disposición derrogatoria única, derroga –entre outros– o artigo 13 da Lei 7/2008, do 7 de xullo, de protección da paisaxe de Galicia, relativo ao indicado Observatorio Galego da Paisaxe. En consecuencia, a disposición derradeira primeira da devandita Lei 2/2016, do 10 de febreiro, modifica o número 4 do artigo 9 da Lei 7/2008, do 7 de xullo, para atribuír a outrora función do Observatorio Galego da Paisaxe de elaboración dos catálogos da paisaxe ao Instituto de Estudos do Territorio. En liña co indicado, a disposición derradeira segunda da Lei 2/2016 modifica o artigo 10 da Lei 6/2007, do 11 de maio, de medidas urxentes en materia de ordenación do territorio e do litoral de Galicia, coa finalidade de engadir ás funcións iniciais do Instituto de Estudos do Territorio as restantes que tiña atribuídas o Observatorio Galego da Paisaxe.</p>
    <p>O artigo 5 da Lei 7/2008, do 7 de xullo, de protección da paisaxe de Galicia, indica que os poderes públicos integrarán a consideración de paisaxe nas políticas de ordenamento territorial e urbanístico, nas súas políticas ambientais, do patrimonio cultural, agrícolas, forestais, sociais, turísticas, industriais e económicas, así como en calquera outra política sectorial que poida producir un impacto directo ou indirecto sobre a paisaxe.</p>
    <p>Por outra banda, a Lei 12/2014, do 22 de decembro, de medidas fiscais e administrativas, no seu artigo 47, relativo á cooperación en materia de paisaxe, modifica o artigo 7 da Lei 7/2008, do 7 de xullo, de protección da paisaxe de Galicia, establecendo que a Xunta de Galicia impulsará a cooperación con todas as administracións públicas con competencia no territorio, especialmente coas administracións locais, co fin de promover o desenvolvemento de políticas comúns, debidamente coordinadas e programadas, que aseguren o cumprimento dos fins que se conteñen na presente lei. </p>
    <p>Así, o incremento de funcións do Instituto de Estudos do Territorio en materia de paisaxe, en especial, a de colaboración e coordinación nesta materia con outras administracións e sectores da sociedade; a recente aprobación do catálogo das paisaxes; a avaliación do estado de conservación das paisaxes de Galicia e a análise da súa previsible evolución e realización de propostas en materia de paisaxe, unido aos mandatos legais para a Xunta de Galicia, antes indicados, de integrar a consideración da paisaxe nas distintas políticas sectoriais, así como da necesidade de impulsar a cooperación interadministrativa en materia de paisaxe, fan necesaria a creación dun órgano colexiado no cal se poidan integrar as administracións públicas implicadas e que conte, así mesmo, co asesoramento dos expertos nos diferentes eidos do estudo da paisaxe e coa representación daqueles sectores da sociedade que reflictan a percepción da paisaxe existente na poboación, propiciando, deste xeito, unha adecuada coordinación da política en materia de paisaxe na Comunidade Autónoma de Galicia. </p>
    <p>O Decreto 119/2016, do 28 de xullo, polo que se aproba o Catálogo das paisaxes de Galicia, recoñece o carácter dinámico da paisaxe e a necesidade de que os instrumentos que o xestionan se adapten a este carácter. Por este motivo establece un procedemento para actualizar algunhas partes do catálogo de forma máis sinxela e flexible. É nesta actualización onde destaca o papel do Consello Asesor da Paisaxe de Galicia para achegar o coñecemento experto e o coñecemento local, que na elaboración do catálogo se obtiveron a partir do panel de expertos e da participación pública respectivamente, dunha forma máis rápida e eficiente, sen ter que repetir o longo proceso que se realizou para a elaboración completa deste.</p>
    <p>A disposición derradeira segunda do Decreto 119/2016, do 28 de xullo, polo que se aproba o Catálogo das paisaxes de Galicia, dispón que o Consello Asesor da Paisaxe de Galicia, órgano colexiado, de carácter técnico e de asesoramento en materia da paisaxe, se regulará de conformidade co establecido na Lei 16/2010, do 17 de decembro, de organización e funcionamento da Administración xeral e do sector público autonómico de Galicia.</p>
    <p>O Consello Asesor da Paisaxe de Galicia colaborará co Instituto de Estudos do Territorio en garantía do cumprimento da Lei 7/2008, do 7 de xullo, de protección da paisaxe de Galicia e, de conformidade co Decreto 119/2016, do 28 de xullo, antes de que se aprobe a revisión ou actualización das áreas de especial interese paisaxístico e das unidades de paisaxe identificadas e delimitadas no Catálogo das paisaxes de Galicia, deberá ser consultado como trámite preceptivo.</p>
    <p>A Comunidade Autónoma de Galicia, segundo establece o artigo 27 do Estatuto de autonomía de Galicia nos parágrafos 3 e 30, ten competencia exclusiva, respectivamente, en materia de ordenación do territorio e do litoral, así como de normas adicionais sobre protección do ambiente e da paisaxe nos termos do artigo 149.1.23 da Constitución española. O artigo 37.3 do devandito estatuto recolle que as competencias de execución na Comunidade Autónoma levan implícitas, entre outras, a correspondente potestade regulamentaria.</p>
    <p>Tal e como establece o artigo 1 do Decreto 167/2015, do 13 de novembro, a Consellería de Medio Ambiente e Ordenación do Territorio é o órgano da Administración da Comunidade Autónoma a que corresponden as competencias e funcións en materia de ambiente, ordenación do territorio e urbanismo, e conservación da natureza, conforme o establecido no Estatuto de autonomía para Galicia nos termos sinalados na Constitución española. O seu artigo 4 dispón que o/a conselleiro/a é a autoridade superior da consellería e, con tal carácter, está investido/a das atribucións enumeradas no artigo 34 da Lei 1/1983, do 22 de febreiro, de normas reguladoras da Xunta e da súa Presidencia.</p>
    <p>Deste xeito, e como temos indicado, o Consello Asesor da Paisaxe de Galicia é imprescindible para cumprir un papel esencial nos instrumentos previstos na Lei 7/2008, do 7 de xullo, de protección da paisaxe de Galicia, para o seu desenvolvemento e aplicación en canto a asegurar unha idónea protección, xestión e ordenación das paisaxes de Galicia, co fin de garantir tanto a participación pública, a fin de expresar as aspiracións da cidadanía en canto á valoración e grao de compromiso da colectividade na protección das nosas paisaxes, como a dos expertos relacionados coa paisaxe, en representación de cada un dos valores recollidos no Catálogo das paisaxes de Galicia: naturais/ecolóxicos, culturais/patrimoniais, estéticos/panorámicos e de uso.</p>
    <p>Ademais do exposto, non debemos esquecer que o artigo 4 do Decreto 119/2016, do 28 de xullo, prevé expresamente que o Consello Asesor da Paisaxe de Galicia será consultado como trámite preceptivo antes da aprobación da revisión ou actualización das áreas de especial interese paisaxístico e das unidades de paisaxe identificadas e delimitadas no Catálogo das paisaxes de Galicia.</p>
    <p>Polo exposto, este decreto adécuase aos principios de necesidade, eficacia, proporcionalidade, seguridade xurídica, transparencia e eficiencia, de conformidade co previsto no artigo 129 da Lei 39/2015, do 1 de outubro, do procedemento administrativo común das administracións públicas, e no artigo 37 da Lei 14/2013, do 26 de decembro, de racionalización do sector público autonómico.</p>
    <p>O decreto consta de catorce artigos, estruturados en tres títulos. O título I, baixo a rúbrica de «Disposicións xerais», está integrado por obxecto, natureza xurídica e réxime xurídico aplicable. O título II, rubricado «Funcións, composición e organización do Consello Asesor da Paisaxe de Galicia», xunto ás súas funcións, composición, e organización, regula as funcións da presidencia, vicepresidencia, secretaría e vogalías respectivamente. O título III, dedicado ao «Funcionamento do Consello Asesor da Paisaxe de Galicia», establece o seu réxime de funcionamento, as convocatorias e sesións, o réxime de acordos e os recursos materiais e humanos deste órgano. Así mesmo, consta dunha disposición adicional única relativa á constitución do Consello Asesor da Paisaxe de Galicia e dúas disposicións derradeiras, unha primeira dedicada á posibilidade de desenvolvemento normativo e unha segunda relativa á súa entrada en vigor.</p>
    <p>Na tramitación do expediente observáronse os trámites previstos nos artigos 41 a 43 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia. En particular, constan os informes preceptivos da consellería competente en materia de facenda e do órgano con competencia en materia de igualdade, así como o cumprimento dos trámites preceptivos previstos na referida Lei 16/2010, do 17 de decembro.</p>
    <p>En virtude do exposto, en exercicio das atribucións conferidas pola Lei 1/1983, do 22 de febreiro, de normas reguladoras da Xunta e da súa Presidencia, por proposta da conselleira de Medio Ambiente e Ordenación do Territorio e logo da deliberación do Consello da Xunta de Galicia, na súa reunión do día un de febreiro de dous mil dezaoito,</p>
    <h2>DISPOÑO: </h2>
    <h2>TÍTULO I<br>Disposicións xerais</h2>
    <p>Artigo 1. Obxecto</p>
    <p>O presente decreto ten por obxecto crear e regular o Consello Asesor da Paisaxe de Galicia.</p>
    <p>Artigo 2. Natureza xurídica</p>
    <p>O Consello Asesor da Paisaxe de Galicia, de conformidade co previsto no Decreto 119/2016, do 28 de xullo, polo que se aproba o Catálogo das paisaxes de Galicia, é un órgano colexiado de carácter técnico e de asesoramento en materia da paisaxe con funcións de colaboración e cooperación entre administracións públicas con competencia no territorio para a promoción e desenvolvemento de políticas comúns, coordinadas e programadas, que poidan ter un impacto directo ou indirecto en materia da paisaxe no ámbito da Comunidade Autónoma de Galicia.</p>
    <p>O Consello Asesor da Paisaxe de Galicia adscríbese á consellería competente en materia de ordenación do territorio a través do organismo competente en materia de paisaxe, que exercerá a súa coordinación.</p>
    <p>Artigo 3. Réxime xurídico</p>
    <p>A organización e o funcionamento do Consello Asesor da Paisaxe de Galicia rexerase polo presente regulamento, tendo en conta, en todo caso, o disposto para os órganos colexiados na Lei 16/2010, do 17 de decembro, de organización e funcionamento da Administración xeral e do sector público autonómico de Galicia, e na subsección I da sección III do capítulo II do título preliminar da Lei 40/2015, do 1 de outubro, de réxime xurídico do sector público.</p>
    <h2>TÍTULO II<br>Funcións, composición e organización do Consello Asesor<br>da Paisaxe de Galicia</h2>
    <p>Artigo 4. Funcións</p>
    <p>Serán funcións propias do Consello Asesor da Paisaxe de Galicia as seguintes:</p>
    <p>a) Prestar o apoio requirido polo organismo competente en materia de paisaxe na programación das políticas comúns en materia de paisaxe en Galicia.</p>
    <p>b) Analizar as propostas concretas de actuación e regulación normativa elevadas ao Consello Asesor da Paisaxe de Galicia polo organismo competente en materia de paisaxe para o seu informe facultativo e con carácter non vinculante.</p>
    <p>c) Emitir informe previo á aprobación polo Consello da Xunta de calquera modificación do Catálogo das paisaxes de Galicia ou das Directrices de paisaxe de Galicia.</p>
    <p>d) Colaborar e cooperar co organismo competente en materia de paisaxe da Xunta de Galicia nas funcións que ten encomendadas nesta materia, a petición deste.</p>
    <p>e) Exercer como órgano asesor e consultivo do organismo competente en materia de paisaxe, para analizar, con carácter previo á súa implementación, a adecuación de calquera política sectorial que poida producir un impacto directo ou indirecto sobre a paisaxe de Galicia.</p>
    <p>f) Presentar propostas de estudo, de actuacións e de melloras en materia de paisaxe en Galicia para elevar ao organismo competente en materia de paisaxe.</p>
    <p>g) Servir de foro para a posta en común das últimas iniciativas sectoriais e de investigación de ámbito estatal, europeo e internacional en materia de paisaxe.</p>
    <p>h) Realizar informes, estudos, traballos técnicos ou calquera outra actuación en materia de paisaxe de Galicia que lle requira a presidencia.</p>
    <p>Artigo 5. Composición </p>
    <p>1. O Consello Asesor da Paisaxe de Galicia estará composto por un máximo de 38 membros, e pódense tamén designar asesores especialistas. </p>
    <p>2. Na composición do Consello Asesor da Paisaxe de Galicia procurarase acadar unha presenza equilibrada de mulleres e homes.</p>
    <p>Artigo 6. Organización </p>
    <p>1. O Consello Asesor da Paisaxe de Galicia terá a seguinte organización: presidencia, vicepresidencia, secretaría e vogais.</p>
    <p>2. A presidencia do Consello Asesor da Paisaxe de Galicia corresponde á persoa titular da consellería competente en materia de ordenación do territorio.</p>
    <p>3. A vicepresidencia do Consello será exercida pola persoa titular da dirección do organismo competente en materia de paisaxe da Xunta de Galicia.</p>
    <p>En caso de vacante, ausencia ou enfermidade da persoa que exerza a vicepresidencia, será substituída temporalmente pola persoa que designe a presidencia como suplente.</p>
    <p>4. A secretaría do Consello Asesor da Paisaxe de Galicia corresponde a una persoa funcionaria da unidade de xestión xurídico-administrativa, por proposta do organismo competente en materia de paisaxe da Xunta de Galicia ou da que a substitúa na estrutura administrativa.</p>
    <p>A persoa que exerza a secretaría non terá a consideración de membro, polo que terá voz pero non voto no Consello Asesor da Paisaxe de Galicia.</p>
    <p>En caso de vacante, ausencia ou enfermidade, será substituída pola persoa funcionaria que expresamente designe a persoa titular da presidencia como suplente.</p>
    <p>5. Serán vogais as persoas designadas pola presidencia que representen cada un dos seguintes órganos, ou organismos que, de ser o caso, substitúan ou desenvolvan as competencias asignadas aos actualmente vixentes, por proposta destes:</p>
    <p>a) Unha persoa representante do órgano competente en materia de ordenación do territorio e urbanismo, con rango de director/a xeral ou equivalente.</p>
    <p>b) Unha persoa representante do órgano competente en materia de conservación da natureza ou espazos naturais, con rango de director/a xeral ou equivalente.</p>
    <p>c) Unha persoa representante do órgano competente en materia de calidade ambiental, con rango de director/a xeral ou equivalente.</p>
    <p>d) Unha persoa representante do organismo con competencia en materia de inspección e vixilancia urbanística, con rango de director/a xeral ou equivalente.</p>
    <p>e) Unha persoa representante do organismo con competencia en materia de turismo, con rango de director/a xeral ou equivalente.</p>
    <p>f) Unha persoa representante do órgano con competencia en enerxía e minas, con rango de director/a xeral ou equivalente.</p>
    <p>g) Dúas persoas representantes do organismo con competencia en planificación, protección, xestión e/ou ordenación da paisaxe, con rango de subdirector/a xeral ou equivalente.</p>
    <p>h) Unha persoa representante do órgano competente en materia de ordenación forestal, con rango de director/a xeral ou equivalente.</p>
    <p>i) Unha persoa representante do órgano competente en materia de desenvolvemento rural, con rango de director/a xeral ou equivalente.</p>
    <p>k) Unha persoa representante do órgano competente en materia de conservación, protección e xestión sustentable dos recursos mariños, con rango de director/a xeral ou equivalente.</p>
    <p>l) Unha persoa representante do órgano con competencia en materia de patrimonio cultural, con rango de director/a xeral ou equivalente.</p>
    <p>m) Unha persoa representante do órgano con competencia en materia de innovación educativa e formación profesional, con rango de director/a xeral ou equivalente.</p>
    <p>n) Unha persoa representante do organismo con competencia en materia de infraestruturas, con rango de director/a xeral ou equivalente.</p>
    <p>ñ) Unha persoa representante do organismo con competencia en materia de política de vivenda, con rango de director/a xeral ou equivalente.</p>
    <p>o) Unha persoa representante do organismo da Administración xeral da Comunidade Autónoma competente en materia de augas, con rango de director/a xeral ou equivalente.</p>
    <p>p) Unha persoa representante do órgano con competencia en materia de administración local, con rango de director/a xeral ou equivalente.</p>
    <p>q) Unha persoa representante da Federación Galega de Municipios e Provincias (Fegamp), por proposta desta.</p>
    <p>r) Unha persoa representante do Consello da Cultura Galega, por proposta deste.</p>
    <p>s) Dúas persoas representantes das asociacións que teñan entre os seus fins a protección e mellora da paisaxe, inscritas no rexistro de entidades de carácter ambiental da consellería competente en materia de ambiente que así o acrediten ante o organismo con competencia en planificación, protección, xestión e/ou ordenación da paisaxe, por proposta conxunta destas.</p>
    <p>t) Catro persoas, unha por cada unha das organizacións sindicais presentes na Mesa Xeral de Negociación das Administracións Públicas, que serán libremente proposta por estas.</p>
    <p>u) Catro persoas representantes das organizacións empresariais intersectoriais galegas máis representativas, que serán libremente propostas por estas.</p>
    <p>v) Unha persoa representante por cada unha das universidades galegas, que será libremente proposta por estas.</p>
    <p>w) Catro persoas especialistas en paisaxe, unha por cada un dos valores recollidos no Catálogo das paisaxes de Galicia: naturais/ecolóxicos, culturais/patrimoniais, estéticos/panorámicos e de uso, por proposta da presidencia.</p>
    <p>Os órganos mencionados deberán designar unha persoa vogal suplente para os casos de vacante, ausencia ou enfermidade do/da vogal titular que, no caso dos vogais que representen a Administración xeral da Comunidade Autónoma deberán ter rango mínimo de xefe/a de servizo ou equivalente.</p>
    <p>6. Tamén poderán asistir ás reunións do Consello Asesor da Paisaxe de Galicia, con voz pero sen voto, sen teren a consideración de membros, asesores especialistas que se incorporarán e asistirán ás reunións do Consello por iniciativa e por proposta da presidencia, elixidos entre expertos/as de recoñecido prestixio nas diferentes disciplinas relacionadas coa paisaxe, con coñecementos en ecoloxía da paisaxe, arquitectura da paisaxe, planificación da paisaxe ou paisaxe cultural; ou ben especialistas nos valores paisaxísticos naturais ou ecolóxicos, culturais ou patrimoniais, estéticos e de uso recollidos no Catálogo das paisaxes de Galicia e que resulten necesarios en función da temática e dos aspectos técnicos dos asuntos que se vaian tratar.</p>
    <p>Artigo 7. Presidencia do Consello </p>
    <p>1. Corresponde á persoa que exerza a presidencia do Consello Asesor da Paisaxe de Galicia:</p>
    <p>a) Desempeñar a representación do Consello.</p>
    <p>b) Nomear e separar, se é o caso, os/as vogais propostos/as polos diferentes departamentos e entidades.</p>
    <p>c) Acordar a convocatoria das reunións e a fixación da orde do día, tendo en conta, de ser o caso, as peticións dos demais membros formuladas con suficiente anticipación.</p>
    <p>d) Presidir as reunións, moderar o desenvolvemento dos debates e suspendelos por causas xustificadas.</p>
    <p>e) Dirimir co seu voto os empates para os efectos de adoptar acordos.</p>
    <p>f) Asegurar o cumprimento das leis.</p>
    <p>g) Visar as actas e certificacións de acordos adoptados polo Consello.</p>
    <p>h) Solicitar, en nome do Consello, a colaboración de institucións, autoridades, organismos, entidades, asociacións ou particulares, así como invitar a participar no pleno ou nas comisións sectoriais que, de ser o caso, se poidan crear, expertos de recoñecido prestixio en materia de paisaxe, en asuntos de especial complexidade técnica ou outros que considere.</p>
    <p>i) Exercer cantas outras funcións sexan inherentes á presidencia dun órgano colexiado.</p>
    <p>2. Nos casos de vacante, enfermidade ou outra causa legal de ausencia, a persoa titular da presidencia será substituída pola persoa que exerza a vicepresidencia.</p>
    <p>Artigo 8. Vicepresidencia do Consello</p>
    <p>1. Corresponde á persoa que exerza a vicepresidencia a realización das seguintes funcións:</p>
    <p>a) Asumir a presidencia do Consello Asesor da Paisaxe de Galicia nos casos de ausencia, vacante ou enfermidade da persoa titular desta.</p>
    <p>b) Participar nas reunións con voz e voto.</p>
    <p>c) Aquelas outras funcións que expresamente lle sexan encomendadas pola presidencia ou polo pleno do Consello.</p>
    <p>Artigo 9. Secretaría do Consello</p>
    <p>Corresponde á persoa titular da secretaría do Consello Asesor da Paisaxe de Galicia:</p>
    <p>a) Asistir ás reunións, con voz pero sen voto.</p>
    <p>b) Efectuar a convocatoria das sesións do Consello por orde da presidencia, así como as citacións aos seus membros.</p>
    <p>c) Recibir os actos de comunicación dos membros do Consello, así como as notificacións, peticións de datos, rectificacións ou calquera outra clase de escritos de que deba ter coñecemento.</p>
    <p>d) Preparar o despacho dos asuntos, redactar e autorizar as actas das sesións e realizar o arquivamento dos documentos do Consello Asesor da Paisaxe de Galicia.</p>
    <p>e) Expedir certificacións das consultas, ditames e acordos aprobados.</p>
    <p>f) Cantas outras funcións sexan inherentes á secretaría dun órgano colexiado.</p>
    <p>Artigo 10. Vogais </p>
    <p>Corresponde aos e ás vogais do Consello Asesor da Paisaxe de Galicia:</p>
    <p>a) Recibir cunha anticipación mínima de corenta e oito horas a convocatoria que conteña a orde do día das reunións.</p>
    <p>b) Participar nos debates das sesións e exercer o dereito a voto, así como expresar o sentido deste e os seus motivos, e formular votos particulares.</p>
    <p>c) Formular rogos e preguntas.</p>
    <p>d) Obter a información precisa para cumprir as funcións asignadas.</p>
    <p>e) Outras funcións inherentes á súa condición.</p>
    <h2>TÍTULO III<br>Funcionamento do Consello Asesor da Paisaxe de Galicia</h2>
    <p>Artigo 11. Réxime de funcionamento</p>
    <p>O Consello Asesor da Paisaxe de Galicia funcionará en pleno, e poderá crear comisións sectoriais se se estima necesario. </p>
    <p>Artigo 12. Convocatorias e sesións</p>
    <p>1. O Consello Asesor da Paisaxe de Galicia reunirase en pleno, logo da convocatoria acordada pola persoa titular da presidencia por iniciativa desta ou a petición de, polo menos, a metade dos e das vogais, como mínimo unha vez ao ano ou, con carácter extraordinario, por requirimento da presidencia.</p>
    <p>2. A convocatoria das reunións do pleno do Consello será efectuada pola persoa titular da secretaría e recibida polos membros, ao menos, con corenta e oito horas de anticipación.</p>
    <p>Salvo que non resulte posible, as convocatorias serán remitidas aos membros do órgano colexiado a través de medios electrónicos, facendo constar nela a orde do día xunto coa documentación necesaria para a súa deliberación cando sexa posible, as condicións en que se vai celebrar a sesión e, se for o caso, os lugares en que estean dispoñibles os medios técnicos necesarios para asistir e participar na reunión.</p>
    <p>As comisións sectoriais reuniranse cantas veces sexa necesario para o desenvolvemento das tarefas específicas que lles sexan encomendadas e de conformidade co acordado polo pleno.</p>
    <p>3. Para a válida constitución do Consello Asesor da Paisaxe de Galicia, para efectos da celebración de sesións, deliberacións e toma de acordos, requirirase a presenza do/da presidente/a e do/da secretario/a ou, se for o caso, daqueles que os/as substitúan, e da metade, polo menos, dos seus membros, en primeira convocatoria, e en segunda o presidente poderá considerar validamente constituído o órgano, para efectos de celebración de sesións, se estiveren presentes os representantes das administracións públicas e das organizacións representativas de intereses sociais membros do órgano aos cales se lles atribuíu a condición de portavoces. Entre a primeira e a segunda convocatoria deberán transcorrer, ao menos, trinta minutos.</p>
    <p>Artigo 13. Réxime de acordos</p>
    <p>1. Os acordos do Consello Asesor da Paisaxe de Galicia adoptaranse por maioría simple.</p>
    <p>2. A persoa titular da secretaría levantará acta de cada sesión que celebre o órgano colexiado, que especificará necesariamente os asistentes, a orde do día da reunión, as circunstancias de lugar e tempo en que se celebrou, os puntos principais das deliberacións, así como o contido dos acordos adoptados.</p>
    <p>Artigo 14. Recursos materiais e humanos</p>
    <p>O Instituto de Estudos do Territorio prestará o apoio administrativo, cos recursos materiais e humanos, que o Consello Asesor da Paisaxe de Galicia precise para realizar as funcións atribuídas.</p>
    <p>Disposición adicional única. Constitución</p>
    <p>O Consello Asesor da Paisaxe de Galicia constituirase no prazo dun mes contado a partir da entrada en vigor deste decreto.</p>
    <p>Disposición derradeira primeira. Habilitación normativa</p>
    <p>Facúltase a persoa titular da consellería competente en materia de ordenación do territorio para ditar cantas disposicións sexan necesarias para o desenvolvemento e execución deste decreto dentro da organización e materias propias do seu departamento.</p>
    <p>Disposición derradeira segunda. Entrada en vigor</p>
    <p>Este decreto entrará en vigor aos vinte días naturais da súa publicación no Diario Oficial de Galicia.</p>
    <p>Santiago de Compostela, un de febreiro de dous mil dezaoito</p>
    <footer><p>O presidente <br>P.S. (Decreto 9/2018)<br>Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p><p>Beatriz Mato Otero<br>Conselleira de Medio Ambiente e Ordenación do Territorio</p></footer>

