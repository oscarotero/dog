---
date: '2018-04-06'
id: G0426-030418-0002
page: 18983
number: 67
agency: Consellería do Medio Rural
section: III. Outras disposicións.
title: >-
  RESOLUCIÓN do 3 de abril de 2018, da Dirección Xeral de Gandaría, Agricultura
  e Industrias Agroalimentarias, pola que se establecen os prazos para a
  declaración de existencias e de superficie de pataca sementada en zona
  infestada e en zona tampón, segundo a Resolución do 23 de marzo de 2018 pola
  que se amplían as zonas demarcadas pola presenza da praga de corentena
  denominada Tecia Solanivora Povolny ou couza guatemalteca da pataca.
range: Resolución
url: >-
  https://www.xunta.gal/dog/Publicados/2018/20180406/AnuncioG0426-030418-0002_gl.html
---
<p>Antecedentes:</p>
    <p>Con data do 26 de marzo de 2018 publicouse a Resolución do 23 de marzo de 2018, da Dirección Xeral de Gandaría, Agricultura e Industrias Agroalimentarias, pola que se amplían as zonas demarcadas pola presenza da praga de corentena denominada <em>Tecia Solanivora Povolny</em> ou couza guatemalteca da pataca. </p>
    <p>Na dita resolución establécese ampliar as zonas infestadas pola existencia da praga denominada <em>Tecia Solanivora Povolny</em>, couza guatemalteca da pataca, na Comunidade Autónoma de Galicia, engadindo, á parte das indicadas no punto 1.a) da Resolución do 8 de marzo de 2017, da Dirección Xeral de Gandaría, Agricultura e Industrias Agroalimentarias, o concello de Muxía na provincia da Coruña. </p>
    <p>Por outra banda, o punto 1.b) da Resolución do 8 de marzo de 2017, da Dirección Xeral de Gandaría, Agricultura e Industrias Agroalimentarias, pola que se establecen as zonas infestadas e as zonas tampón e se implementan as medidas para a erradicación e control con respecto ao organismo de corentena <em>Tecia Solanivora Povolny</em>, ou couza guatemalteca da pataca, na Comunidade Autónoma de Galicia, establecidas no Real decreto 197/2017, polo que se establece o Programa nacional de control e erradicación de <em>Tecia (Scrobipalpopsis) Solanivora Povolny</em> (DOG núm. 49, do 10 de marzo), se establece a zona tampón como os terreos comprendidos dentro dunha franxa de 5 quilómetros arredor do límite dos concellos establecidos como zonas infestadas. </p>
    <p>Na mesma resolución establécese que os agricultores das zonas tampón definidas no punto 1.b) da Resolución do 8 de marzo de 2017 deberán seguir comunicando, inmediatamente logo da sementeira, todas as parcelas cultivadas con pataca, segundo o modelo establecido no anexo I da Resolución do 9 de febreiro de 2017 (DOG núm. 31, do 14 de febreiro). </p>
    <p>Considérase que é necesario actualizar o referido modelo de comunicación de sementeira da pataca e establecer o prazo tanto para a comunicación da pataca almacenada de semente como de consumo, como para a comunicación da superficie sementada antes da publicación da Resolución do 23 de marzo de 2018. Establécese tamén o modelo e prazo da declaración de cultivo de pataca na zona tampón.</p>
    <p>Por todo o anteriormente exposto, </p>
    <h2>RESOLVO:</h2>
    <p>1. Publicar no anexo I o modelo de declaración de cultivo de pataca que substitúe o o modelo establecido no anexo I da Resolución do 9 de febreiro de 2017.</p>
    <p>2. Publicar no anexo II o modelo de declaración de existencias de pataca, tanto de semente como de consumo almacenada nos almacéns paticulares da zona infestada.</p>
    <p>3. O período para a presentación da declaración de existencias de pataca de semente e de consumo da campaña anterior e a superficie cultivada na zona infestada será de 10 días a partir do día seguinte da publicación desta resolución.</p>
    <p>4. O período para a presentación da declaración de parcelas de cultivo situadas na zona tampón comeza o día seguinte ao da publicación da presente resolución e remata o día 31 de maio de 2018.</p>
    <p>Santiago de Compostela, 3 de abril de 2018 </p>
    <footer><p>Belén María do Campo Piñeiro<br>Directora xeral de Gandaría, Agricultura e Industrias Agroalimentarias</p></footer>

