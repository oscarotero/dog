---
date: '2018-04-05'
id: G0244-280318-0003
page: 18736
number: 66
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  DECRETO 36/2018, do 22 de marzo, polo que se declara a urxente ocupación, para
  efectos de expropiación forzosa, dos bens e dereitos necesarios para a
  realización das obras do proxecto de recuperación de marxes en Salvaterra de
  Miño, tramo río Miño-río Mendo.
range: Decreto
url: >-
  https://www.xunta.gal/dog/Publicados/2018/20180405/AnuncioG0244-280318-0003_gl.html
---
<p>O Concello de Salvaterra de Miño, en sesión que tivo lugar o día 7 de agosto de 2012, aprobou o proxecto de recuperación de marxes en Salvaterra de Miño, tramo río Miño-río Mendo e acordou solicitar á Xunta de Galicia a declaración de urxente ocupación dos bens e dereitos afectados pola expropiación forzosa ao abeiro do disposto no artigo 52 da Lei de expropiación forzosa.</p>
    <p>Os bens en que se concreta a declaración de urxente ocupación están determinados no expediente que se someteu a información pública.</p>
    <p>O dito expediente tivo entrada o 29 de xaneiro de 2018 na Vicepresidencia e Consellería de Presidencia, Administracións Públicas e Xustiza, e contén a xustificación acreditativa da motivación para a declaración de urxente ocupación.</p>
    <p>O expediente tratouse na Comisión de Secretarios Xerais previa á súa elevación ao Consello da Xunta de Galicia.</p>
    <p>O expediente contén a documentación a que se refire o artigo primeiro da Orde do 7 de decembro de 1983 sobre declaracións de urxente ocupación, así como a exixida no artigo 3 da Lei 11/1996, do 27 de decembro, de medidas de disciplina orzamentaria.</p>
    <p>En consecuencia, considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, xa que, segundo sinalan o Concello e o informe do técnico municipal, a urxencia vén motivada pola mellora da accesibilidade para a vixilancia da zona para efectos de protección da flora e fauna, así como dos veciños para gozar da zona de conservación e preservación ecolóxica. Tamén evita os riscos derivados do acceso á zona na confluencia coa liña ferroviaria e, polo tanto, mellora a seguridade do tramo.</p>
    <p>A obra tamén supón a continuación, a partir da ponte internacional da Eurocidade Salvaterra-Monção, da senda fluvial que existe entre Monção e Valença, o que porá á disposición dos veciños un espazo seguro para a práctica de deporte, doutras actividades de ocio e do aproveitamento dun espazo de interese ambiental.</p>
    <p>A competencia para a declaración da urxente ocupación correspóndelle ao Consello da Xunta de Galicia segundo o disposto nos artigos 27.2 e 28.2 do Estatuto de autonomía de Galicia.</p>
    <p>Na súa virtude, por proposta do vicepresidente e conselleiro de Presidencia, Administracións Públicas e Xustiza, e logo de deliberación do Consello da Xunta de Galicia na súa reunión do día vinte o dous de marzo de dous mil dezaoito,</p>
    <h2>DISPOÑO:</h2>
    <p>Artigo único. De conformidade co disposto no artigo 52 da Lei de expropiación forzosa, declárase a urxente ocupación, para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto de recuperación de marxes en Salvaterra de Miño, tramo río Miño-río Mendo. De ser o caso, deberase unha vez ocupados os terreos necesarios, obter as autorizacións que sexan necesarias dos organismos competentes, con carácter previo ao inicio das obras.</p>
    <p>Santiago de Compostela, vinte e dous de marzo de dous mil dezaoito</p>
    <footer><p>Alberto Núñez Feijóo<br>Presidente</p><p>Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p></footer>

