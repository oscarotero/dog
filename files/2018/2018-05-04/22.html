---
date: '2018-05-04'
id: G2410-160418-0001
page: 23279
number: 86
agency: Xulgado do Social número 1 de Santiago de Compostela
section: V. Administración de xustiza.
title: EDICTO (ETX 247/2017).
range: Edicto
url: >-
  https://www.xunta.gal/dog/Publicados/2018/20180504/AnuncioG2410-160418-0001_gl.html
---
<p>Eu, María Teresa Vázquez Abades, letrada da Administración de xustiza do Xulgado do Social número 1 de Santiago de Compostela, fago saber que no procedemento de execución de títulos xudiciais 247/2017 deste xulgado do social, seguido por instancia de Santiago Seoane Cancela contra Hidrodomus, S.L., Gestión Energética de Galicia, S.L. e o Fondo de Garantía Salarial (Fogasa), ditouse a seguinte resolución:</p>
    <p>«Auto.</p>
    <p>Santiago de Compostela, 28 de marzo de 2018.</p>
    <p>Antecedentes de feito.</p>
    <p>Primeiro. A defensa letrada de Santiago Seoane Cancela presentou demanda de execución contra Hidrodomus, S.L., Gestión Energética de Galicia, S.L. e o Fogasa, instando a execución da sentenza ditada no procedemento de despedimento número 269/2017 seguido ante este xulgado e ditada o día 29 de setembro de 2017, a cal, notificada ás partes, alcanzou firmeza.</p>
    <p>Segundo. Ditada a orde xeral de execución mediante auto do 10 de novembro de 2017, por dilixencia de ordenación da mesma data, acordouse citar as partes e o Fogasa á comparecencia do incidente de non readmisión conforme o artigo 281 da LRXS.</p>
    <p>Terceiro. Á comparecencia asistiu a parte executante, pero non a executada nin o Fogasa a pesar de constaren legalmente citadas. A parte executante ratificouse na demanda executiva, solicitou que, dada a imposibilidade de readmisión, se declarase a extinción da relación laboral coas consecuencias legais inherentes, e reclamou tanto a indemnización coma os salarios de tramitación, indicando ao respecto que o executante permanecera en situación de incapacidade temporal entre o 6 de novembro de 2016 e o 19 de decembro de 2017, así como que cursara en alta noutra empresa o 5 e 6 de xaneiro de 2018, sendo a súa base de regulación de 89,36 euros. Solicitado o recibimento do preito a proba, practicadas as probas propostas e admitidas co resultado que figura nos autos, e tras o trámite de conclusións, declaráronse os autos vistos para resolver.</p>
    <p>Cuarto. Na tramitación dos autos observáronse as prescricións legais esenciais.</p>
    <p>Feitos probados.</p>
    <p>Primeiro. Resulta probado que nos autos de despedimento número 269/2016 seguidos ante este xulgado se ditou sentenza do 29 de setembro de 2017, en cuxa resolución se declara o seguinte: </p>
    <p>Estímase a demanda interposta por Santiago Seoane Cancela contra as empresas Gestión Energética de Galicia, S.L. e Hidrodomus, S.L.L., e declárase a improcedencia do despedimento con data de efectos do 28 de febreiro de 2017 e, en consecuencia, debo condenar e condeno de maneira solidaria as empresas demandadas a que readmitan o traballador demandante nas mesma condicións que rexían antes de producirse o despedimento con aboamento dos salarios de tramitación deixados de percibir desde a data efectiva do despedimento ata a notificación da sentenza a razón de 51,88 euros diarios ou ben, a elección do empresario, á extinción da relación laboral con aboamento á demandante da indemnización de 855,83 euros por despedimento improcedente.</p>
    <p>Dáse por reproducido integramente o contido da citada sentenza que figura nos autos, onde consta que o salario regulador do executante para os efectos do despedimento é de 1.577,66 euros mensuais, a antigüidade do demandante, 27 de setembro de 2016, e a data de efectos do despedimento, 28 de febreiro de 2017.</p>
    <p>Segundo. Adquirida firmeza a sentenza, a demandada non exerceu o dereito de opción.</p>
    <p>Terceiro. Declárase probado que Santiago Seoane Cancela prestou servizos para outra empresa, Miguel Ángel Carvalho Toledano, os días 5 e 6 de xaneiro de 2018.</p>
    <p>Cuarto. Declárase probado que Santiago Seoane Cancela estivo de baixa por IT desde o día entre o 6 de novembro de 2016 e o 19 de decembro de 2017.</p>
    <p>Razoamentos xurídicos.</p>
    <p>Primeiro. De conformidade co artigo 56.3 do Estatuto dos traballadores, en caso de declararse a improcedencia do despedimento e de non optar o empresario –como sucede no presente caso– entenderase que procede a readmisión. Polo tanto, o vínculo laboral permaneceu vivo, razón pola que o lexislador permite ao traballador, no caso de non se proceder á readmisión, executar a súa sentenza mediante o incidente de non readmisión previsto no artigo 280 da Lei reguladora da xurisdición social (en diante, LRXS).</p>
    <p>O artigo 281 da LRXS establece que, salvo nos casos en que non quede acreditada a non readmisión, o xuíz ditará auto en que declarará extinguida a relación laboral na data da devandita resolución, acordará que se aboen ao traballador as percepcións económicas previstas nos puntos un e dous do artigo 56 do ET, rateando en todo caso os períodos de tempo inferiores a un ano e computando como tempo de servizo o transcorrido ata a data do auto. O mesmo precepto dispón tamén que se poderá fixar no devandito auto, en atención ás circunstancias concorrentes e aos prexuízos ocasionados pola non readmisión ou pola readmisión irregular, unha indemnización adicional de ata quince días de salario por ano de servizo e un máximo de doce mensualidades.</p>
    <p>Corresponde á empresa a carga de probar que tivo lugar a readmisión do traballador, ex artigo 217 da LAC, pois o contrario supoñería obrigar o traballador a probar un feito negativo.</p>
    <p>Segundo. No presente caso, os feitos declarados probados resultan da documental que figura nos autos, e da ficcta confesio aplicada á parte demandada, conforme o artigo 91.2 da LRXS.</p>
    <p>Con base na dita documental e atendidos os preceptos legais citados, procede declarar a extinción da relación laboral na data da presente resolución, e condenar a executada ao aboamento das percepcións económicas previstas nos números 1 e 2 do artigo 56 do ET, na forma indicada no artigo 281.2, alíneas b) e c), da LRXS.</p>
    <p>Terceiro. Conforme o anterior, a indemnización, que deberá calcularse na data da presente resolución, deberá selo na forma establecida na disposición transitoria quinta da Lei 3/2012, do 6 de xullo, de medidas urxentes para a reforma do mercado laboral (anterior disposición transitoria quinta do Real decreto lei 3/2012, do 10 de febreiro, de medidas urxentes para a reforma do mercado laboral, que entrou en vigor o día 12 de febreiro de 2012).</p>
    <p>A demandante veu traballando por conta da demandada desde o día 27 de setembro de 2016, cun salario mensual de 1.577,66 euros, con rateo de pagas extraordinarias.</p>
    <p>Pois ben, polo que respecta á indemnización, deberá calcularse na data da presente resolución, o que supón un total de 2.710,12 euros.</p>
    <p>Os salarios de tramitación desde o despedimento ata a data da presente resolución, pero con dedución dos días en que o executante permaneceu de baixa por IT, isto é, do 6 de novembro de 2016 ao 19 de decembro de 2017, así como os días 5 e 6 de xaneiro de 2018, que estivo de alta noutra empresa, motivo polo cal, o importe dos salarios ascenden a 5.031,39 euros.</p>
    <p>Cuarto. No que atinxe á responsabilidade do Fogasa, debe observarse o previsto nos artigos 33 do ET e 23 da LRXS.</p>
    <p>Vistos os preceptos legais citados e demais de xeral e pertinente aplicación,</p>
    <p>Parte dispositiva.</p>
    <p>Declaro extinguida na data da presente resolución a relación laboral que unía a Santiago Seoane Cancela coa executada e condeno esta de xeito solidario a aboarlle a Santiago Seoane Cancela a suma de 2.710,12 euros en concepto de indemnización pola extinción da relación laboral, a suma de 5.031,39 euros en concepto de salarios de tramitación desde a data do despedimento ata a presente resolución, resultando un total de 7.741,51 euros.</p>
    <p>Notifíquese ás partes e ao Fogasa a presente resolución, facéndolles saber que contra ela poden interpoñer recurso de reposición no prazo de tres días contados desde o seguinte ao da súa notificación.</p>
    <p>Así o acorda, manda e asina, Ana María Souto González, maxistrada xuíza de reforzo do Xulgado do Social número 1 de Santiago de Compostela.</p>
    <table>
     <tbody>
      <tr>
       <td>O/a maxistrado/a</td>
       <td>O/a letrado/a da Administración de xustiza».</td>
      </tr>
     </tbody>
    </table>
    <p>E para que sirva de notificación en legal forma a Hidrodomus, S.L., Gestión Energética de Galicia, S.L., en ignorado paradoiro, expido o presente para a súa inserción no Diario Oficial de Galicia.</p>
    <p>Santiago de Compostela, 16 de abril de 2018</p>
    <footer><p>A letrada da Administración de xustiza</p></footer>

