---
date: '2018-07-04'
id: G0244-250618-0003
page: 31991
number: 127
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  EXTRACTO da Resolución do 19 de xuño de 2018, da Secretaría Xeral da
  Igualdade, pola que se establecen as bases reguladoras das axudas do programa
  Emega para o fomento do emprendemento feminino en Galicia, cofinanciadas polo
  Fondo Social Europeo (FSE) no marco do programa operativo FSE Galicia
  2014-2020, e se procede á súa convocatoria no ano 2018.
range: Resolución
url: >-
  https://www.xunta.gal/dog/Publicados/2018/20180704/AnuncioG0244-250618-0003_gl.html
---
<p>BDNS (Identif.): 406261.</p>
    <p>De conformidade co previsto no artigo 17.3.b) e no artigo 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo se pode consultar na Base de datos nacional de subvencións (http://www.pap.minhap.gob.es/bdnstrans/index).</p>
    <p>Primeiro. <em>Entidades beneficiarias</em></p>
    <p>Poderán ser beneficiarias das axudas do programa Emega as empresas privadas formadas por mulleres que inicien a súa actividade económica ou formalicen os seus plans innova ou activa no período comprendido entre o 1 de setembro de 2017 e a data do fin do prazo de presentación de solicitudes, sempre que cumpran todas as condicións e requisitos comúns e os específicos da correspondente liña ou tipo de axuda previstos nas bases reguladoras.</p>
    <p>Deben tratarse de empresas coa categoría de micro ou pequenas empresas, calquera que sexa a forma xurídica que adopten: empresarias individuais, sociedades civís, ou sociedades mercantís, incluídas as sociedades laborais e as cooperativas de traballo asociado.</p>
    <p>Segundo. <em>Obxecto</em></p>
    <p>As axudas concédense en réxime de concorrencia competitiva e teñen por obxecto apoiar e fomentar o emprendemento feminino en Galicia e a creación de emprego, por conta propia e por conta allea, para mulleres.</p>
    <p>O programa Emega comprende as seguintes liñas e axudas complementarias: a) Liña Emprende: liña de axudas económicas mediante incentivos para promover a posta en marcha de novas iniciativas empresariais; b) Liña Innova: liña de axudas económicas mediante incentivos para promover a implantación de medidas innovadoras para a mellora da competitividade; c) Liña Activa: liña de axudas económicas mediante incentivos para favorecer a reactivación e consolidación de empresas para paliar unha situación económica adversa e acadar o necesario equilibrio empresarial para asegurar a súa pervivencia e consolidación no actual contexto económico; d) Liña ITEF: liña de axudas económicas mediante incentivos para impulsar a implantación de iniciativas empresariais de carácter innovador, con contido científico ou con base tecnolóxica; e) axuda complementaria Concilia: co obxecto de promover a conciliación da vida persoal, familiar e laboral, en dúas modalidades: concilia-promotoras e concilia-persoas traballadoras por conta allea; f) axuda complementaria Dual: para incentivar a participación no programa de titorización que organiza a Secretaría Xeral da Igualdade co obxecto de facilitar a implantación e consolidación dos proxectos empresariais subvencionados ao abeiro da convocatoria. </p>
    <p>Terceiro. <em>Bases reguladoras</em></p>
    <p>Resolución do 19 de xuño de 2018, da Secretaría Xeral da Igualdade, pola que se establecen as bases reguladoras das axudas do programa Emega para o fomento do emprendemento feminino en Galicia, cofinanciadas polo Fondo Social Europeo (FSE) no marco do programa operativo FSE Galicia 2014-2020, e se procede á súa convocatoria no ano 2018.</p>
    <p>Cuarto. <em>Importe</em></p>
    <p>A contía das axudas establécese en función da liña solicitada e do número de postos de traballo xerados para mulleres, por conta propia e por conta allea, de acordo co seguinte:</p>
    <p>a) Liña Emprende: incentivos desde 8.000 € ata 20.000 €.</p>
    <p>b) Liña Innova: incentivos desde 12.000 € ata 20.000 €.</p>
    <p>c) Liña Activa: incentivos desde 6.000 € ata 15.000 €.</p>
    <p>d) Liña ITEF: incentivos desde 16.000 € ata 40.000 €.</p>
    <p>e) Axuda complementaria concilia:</p>
    <p>Concilia-promotoras: incentivo de 3.000 €.</p>
    <p>Concilia-persoas traballadoras por conta allea: incentivos desde 1.000 € a 5.000 €.</p>
    <p>f) Axuda Dual: incentivo de 500 €. </p>
    <p>Para a concesión destas axudas destínase crédito por un importe total de oitocentos cincuenta e seis mil cento nove euros (856.109,00 €), o 80 %, con cargo ao FSE e o 20 % con cargo a fondos propios da Comunidade Autónoma. Estas axudas están sometidas ao réxime <em>de minimis</em> nos termos establecidos no Regulamento (UE) núm. 1407/2013 da Comisión, do 18 de decembro.</p>
    <p>Quinto. <em>Prazo de presentación de solicitudes</em></p>
    <p>O prazo de presentación de solicitudes será dun mes contado a partir do día seguinte ao da publicación desta resolución no <em>Diario Oficial de Galicia</em>. Entenderase como último día do prazo o correspondente ao mesmo ordinal do día da publicación. Se o último día de prazo fose inhábil, entenderase prorrogado ao primeiro día hábil seguinte, e se no mes do vencemento non houber día equivalente ao inicial do cómputo, entenderase que o prazo expira o último do mes. </p>
    <p>Santiago de Compostela, 19 de xuño de 2018</p>
    <footer><p>Susana López Abella<br>Secretaria xeral da Igualdade</p></footer>

