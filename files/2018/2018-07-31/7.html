---
date: '2018-07-31'
id: O3C2-130718-0002
page: 35415
number: 145
agency: Academia Galega de Seguridade Pública
section: III. Outras disposicións.
title: >-
  RESOLUCIÓN do 13 de xullo de 2018 pola que se convocan cursos de formación
  continua para os servizos de extinción de incendios e salvamento, grupos de
  emerxencias supramunicipais e servizos municipais de protección civil e
  emerxencias da Comunidade Autónoma de Galicia.
range: Resolución
url: >-
  https://www.xunta.gal/dog/Publicados/2018/20180731/AnuncioO3C2-130718-0002_gl.html
---
<p>O artigo 43 da Lei 5/2007, do 7 de maio, de emerxencias de Galicia, establece que o persoal do Sistema integrado de protección civil e emerxencias de Galicia estará formado tanto por persoal de carácter profesional de servizos que realicen algunha actividade relacionada coa xestión de riscos e de emerxencias como por persoal voluntario de entidades ou organizacións públicas ou privadas sen ánimo de lucro que teñan como fin a protección das persoas, dos bens e do ambiente en situacións de xestión de riscos e de emerxencias. Segundo o artigo 44 da citada lei, este persoal organizarase en grupos operativos. </p>
    <p>Mediante a Resolución do 2 de agosto de 2010 publicouse o Plan territorial de emerxencias de Galicia (Platerga) onde se establecen a estrutura de dirección e coordinación e as unidades organizativas para facer fronte dun xeito coordinado ás emerxencias que poidan producirse en Galicia derivadas de riscos naturais, tecnolóxicos ou antrópicos.</p>
    <p>Conforme o establecido no artigo 46 da Lei 5/2007, do 7 de maio, de emerxencias de Galicia, e na Lei 1/2007, do 15 de xaneiro, da Academia Galega de Seguridade Pública (Agasp), anúnciase a convocatoria dos cursos de formación continua dirixidos ao persoal dos servizos de extinción de incendios e salvamento, grupos de emerxencias supramunicipais e os servizos municipais de protección civil e emerxencias da Comunidade Autónoma de Galicia, conforme as seguintes bases:</p>
    <p>Primeira. Actividades formativas</p>
    <p>As actividades formativas serán as que se especifican no anexo desta resolución, no cal, se indica tamén, de ser o caso, o número de edicións por curso, número de horas lectivas, número de prazas, datas de realización e horarios dos distintos cursos.</p>
    <p>Todos os cursos convocados realizaranse na Academia Galega de Seguridade Pública (rúa Cultura, s/n, A Estrada, Pontevedra), sen prexuízo de que algunhas actividades formativas concretas ou módulos destas se poidan facer fóra das súas instalacións.</p>
    <p>De ser o caso, as persoas seleccionadas nas diferentes actividades formativas serán notificadas por correo electrónico de calquera outra información necesaria.</p>
    <p>Segunda. Contido das actividades formativas</p>
    <p>O contido das diferentes actividades formativas convocadas pola presente resolución pode consultarse na páxina web da Academia Galega de Seguridade Pública (http://agasp.xunta.gal) na epígrafe Formación.</p>
    <p>Terceira. Destinatarios/as</p>
    <p>a) Persoal dos servizos de extinción de incendios e salvamento (bombeiros municipais e de consorcios).</p>
    <p>b) Grupos de emerxencia supramunicipais (GES).</p>
    <p>c) Servizos municipais de protección civil e emerxencias.</p>
    <p>Este persoal forma parte do Sistema integrado de protección civil e emerxencias de Galicia (artigos 43 e 44 da Lei 5/2007, do 7 de maio, de emerxencias de Galicia).</p>
    <p>Cuarta. Requisitos de participación dos/das solicitantes</p>
    <p>1. Requisitos xerais: os/as solicitantes deben ter a condición descrita na base terceira para estes colectivos.</p>
    <p>2. Requisitos físicos/psíquicos: os/as solicitantes deberán acreditar que non padecen enfermidade nin están afectados por limitación física ou psíquica incompatible coa realización das accións formativas ou co desempeño das funcións correspondentes ao curso a que se opta, mediante declaración que se efectuará xunto coa solicitude de matrícula no curso, e será obriga de cada alumno/a poñer en coñecemento da Agasp calquera alteración relacionada con esta.</p>
    <p>Quinta. Solicitudes</p>
    <p>a) O persoal que desexe participar nos cursos convocados nesta resolución deberá cubrir o formulario de matrícula telemática dispoñible na páxina web da Agasp (http://agasp.xunta.gal); non se admitirá ningunha outra forma ou modelo de solicitude.</p>
    <p>É preciso que todas as persoas que desexen participar en cursos da Agasp manteñan actualizados os seus datos persoais, especialmente a conta de correo electrónico e o teléfono móbil, co obxecto de posibles comunicacións. No suposto de non seren correctos ou exactos tales datos, a Agasp non é responsable dos posibles prexuízos causados aos interesados.</p>
    <p>b) As persoas que non sexan usuarias da páxina web da Agasp deberán previamente darse de alta nela, para o que é necesario facilitar unha conta persoal de correo electrónico.</p>
    <p>c) En caso de dúbida, dificultades técnicas ou necesidade de máis información poderán dirixirse á Agasp a través dos números de teléfono 886 20 61 12, 886 20 61 37 e 886 20 61 38 ou do enderezo de correo electrónico formacion.emerxencias.agasp@xunta.gal, que adoptará as medidas necesarias para facilitar a presentación de solicitudes.</p>
    <p>d) A falsidade ou ocultación de datos esenciais para a selección das persoas aspirantes dará lugar á exclusión automática do curso solicitado, así como á imposibilidade de participar en ningún outro curso durante o prazo dun ano computado desde o momento en que se detecte o feito.</p>
    <p>e) Serán excluídas automaticamente aquelas solicitudes que non teñan cubertos correctamente todos os datos para realizar a selección do alumnado, non se axusten ao modelo normalizado ou sexan presentadas fóra de prazo.</p>
    <p>f) Non está permitida a realización de cursos que teñan simultaneidade de horarios nunha ou varias sesións presenciais. Cando o alumnado teña coñecemento de que foi seleccionado para un curso que teña coincidencia horaria con outro no cal xa foi seleccionado, debe renunciar a un deles.</p>
    <p>Sexta. Prazo de inscrición</p>
    <p>O prazo de inscrición é ata o 31 de agosto de 2018 a partir do día seguinte ao da publicación desta resolución no Diario Oficial de Galicia.</p>
    <p>No caso de que non haxa un suficiente número de solicitantes que reúna os requisitos do curso, poderá completarse o alumnado asignado a este mediante a apertura dun novo prazo público de presentación de solicitudes na páxina web da Agasp, coa antelación posible en función da data do curso e para que teña lugar unha adecuada selección das persoas candidatas.</p>
    <p>Sétima. Criterios de selección</p>
    <p>1. En cada edición das distintas actividades formativas convocadas por esta resolución, as prazas distribuiranse entre os colectivos destinatarios do curso de acordo co seguinte:</p>
    <table>
     <tbody>
      <tr>
       <td>Colectivo</td>
       <td>Porcentaxe</td>
      </tr>
      <tr>
       <td>1º grupo: servizos de extinción de incendios e salvamento</td>
       <td>50 %</td>
      </tr>
      <tr>
       <td>2º grupo: grupos de emerxencia supramunicipais (GES)</td>
       <td>30 %</td>
      </tr>
      <tr>
       <td>3º grupo: servizos municipais de protección civil e emerxencias</td>
       <td>20 %</td>
      </tr>
     </tbody>
    </table>
    <p>No caso de que non haxa suficientes solicitantes dalgún dos colectivos mencionados que cumpran os requisitos para cubrir o número de prazas asignado, completarase a selección con solicitantes dos outros colectivos que son destinatarios do curso que cumpran os requisitos, repartindo por igual as prazas vacantes por grupos e cando non sexa posible pola orde de grupos, empezando a repartición polo grupo 1 e así sucesivamente. </p>
    <p>2. Na selección dentro de cada un dos colectivos destinatarios do curso reservarase o 50 % das prazas para solicitantes mulleres que reúnan os requisitos establecidos na convocatoria, segundo o disposto no artigo 50 do Decreto lexislativo 2/2015, do 12 de febreiro, polo que se aproba o texto refundido das disposicións legais da Comunidade Autónoma de Galicia en materia de igualdade.</p>
    <p>3. Dentro dos colectivos destinatarios do curso terán preferencia na selección as persoas de maior rango xerárquico, se as houber.</p>
    <p>4. Se despois de aplicar os criterios anteriores hai empate, terán preferencia as persoas con menos cursos feitos na Agasp nos últimos dous anos.</p>
    <p>Os solicitantes que realizasen anteriormente o curso poderán ser seleccionados para realizalo no suposto de existiren vacantes. De non existiren vacantes, poderán figurar na lista de reserva despois dos solicitantes que non tivesen o curso.</p>
    <p>Oitava. Admisión</p>
    <p>A Agasp publicará na súa páxina web http://agasp.xunta.gal unha relación das persoas seleccionadas para participar en cada curso, así como un número adecuado de reservas, de acordo co disposto no artigo 45 da Lei 39/2015, do 1 de outubro, do procedemento administrativo común das administracións públicas. </p>
    <p>Os/as alumnos/as seleccionados serán informados da súa selección a través do correo electrónico e tamén, para quen facilite un número de teléfono móbil, a través de mensaxe telefónica.</p>
    <p>O alumnado seleccionado só poderá renunciar ao curso por causas de forza maior suficientemente xustificadas.</p>
    <p>A renuncia deberase comunicar por escrito á Agasp, por correo electrónico ao enderezo formacion.emerxencias.agasp@xunta.gal ou por fax ao número 886 20 61 23, e cunha antelación mínima de tres días hábiles ao inicio do curso, co fin de poder cubrir a vacante.</p>
    <p>A Agasp reserva para si o dereito de solicitar todos aqueles datos que considere necesarios para a adecuada realización da selección.</p>
    <p>Novena. Uniformidade</p>
    <p>É obrigatorio asistir ao curso co uniforme de traballo. As persoas que incumpran esta norma poderán ser dadas de baixa na actividade. </p>
    <p>Décima. Aloxamento</p>
    <p>A Agasp proporcionará sempre que sexa posible aloxamento de luns a venres na súa residencia a todas as persoas seleccionadas que o soliciten. Unha vez comunicada a selección, a persoa interesada deberá solicitar o aloxamento enviando unha mensaxe ao correo electrónico formacion.emerxencias.agasp@xunta.gal.</p>
    <p>Todo isto condicionado ás dispoñibilidades organizativas e orzamentarias da Agasp.</p>
    <p>Décimo primeira. Dereitos e deberes do alumnado participante</p>
    <p>Durante o desenvolvemento da actividade ao alumnado seralle de aplicación, en canto aos dereitos e deberes, o previsto no Regulamento de réxime interior da Agasp.</p>
    <p>Décimo segunda. Faltas de asistencia</p>
    <p>O Regulamento de réxime interior da Agasp regula no seu artigo 16 as faltas de asistencia nos cursos:</p>
    <p>«1. A asistencia ás clases e actividades comprendidas no programa do curso é obrigatoria. As faltas que as/os alumnas/os acumulen deberán xustificarse debidamente e penalizaranse disciplinariamente en caso contrario.</p>
    <p>2. A/o alumna/o que, por enfermidade ou algunha outra causa xustificada, perda máis do 10 % das clases do curso de formación será declarado non apto e poderá incorporarse ao curso seguinte ou cando a causa determinante llo permita.</p>
    <p>De ser necesario, e só nos casos en que a inasistencia ás clases estea motivada por accidente ou lesión sufridos con ocasión da actividade académica, o director xeral poderá considerar a conveniencia ou a oportunidade de permitir ao/á alumno/a poder recuperar ata un determinado número de horas e participar posteriormente nun exame extraordinario para poder superar o curso sen ter que repetilo.</p>
    <p>3. No entanto, aínda que as ausencias acumuladas non cheguen á porcentaxe sinalada, a/o alumna/o poderá verse obrigado a recuperar todas ou parte das horas perdidas ao longo do curso. Neste caso a xefatura de ensino proporá ao director xeral o número de horas que se deban recuperar, tendo en conta, en cada caso concreto, o tipo de xustificación presentada para cada ausencia, así como o número total destas e o comportamento e a actitude da/o alumna/o ao longo do curso».</p>
    <p>Décimo terceira. Certificado de aproveitamento</p>
    <p>Ao finalizar a actividade entregarase un certificado de aproveitamento a aquelas persoas que acrediten a súa participación continuada e superen a proba final.</p>
    <p>Décimo cuarta. Facultades da Agasp</p>
    <p>A Agasp poderá modificar sen necesidade de nova publicación o desenvolvemento normal da actividade para adaptala ás necesidades da Administración e ás continxencias que poidan xurdir.</p>
    <p>A Agasp tamén poderá suprimir, sen necesidade de nova publicación, o curso, cambiar as súas datas de celebración, ampliar novas edicións ou prazas deste, ou suspendelo, cando así veña exixido por circunstancias que afecten a súa organización ou docencia.</p>
    <p>Así mesmo, facúltase o director xeral para ditar resolución sen necesidade de nova publicación para interpretar, se for o caso, o desenvolvemento da convocatoria ou docencia.</p>
    <p>A Estrada, 13 de xullo de 2018</p>
    <footer><p>Luis Menor Pérez<br>Director xeral da Academia Galega de Seguridade Pública</p></footer>
    <h2>ANEXO</h2>
    <h2>Cursos de formación continua para os servizos de extinción de incendios e salvamento, grupos de emerxencias supramunicipais e os servizos municipais de protección civil e emerxencias da Comunidade Autónoma de Galicia</h2>
    <table>
     <thead>
      <tr>
       <td>Denominación do&amp;nbsp;curso</td>
       <td>Núm. de edicións</td>
       <td>Horas lectivas</td>
       <td>Prazas por&amp;nbsp;edición</td>
       <td>Datas</td>
       <td>Horario</td>
       <td>Lugar</td>
      </tr>
     </thead>
     <tbody>
      <tr>
       <td>Funcionamento e rescate en ascensores</td>
       <td>1</td>
       <td>8</td>
       <td>20</td>
       <td>4 outubro</td>
       <td>De 9.00 a 14.00 e de 15.30 a 18.30</td>
       <td>Agasp (A&amp;nbsp;Estrada)</td>
      </tr>
      <tr>
       <td>As comunicacións nos operativos ou intervencións</td>
       <td>1</td>
       <td>16</td>
       <td>16</td>
       <td>18, 19 outubro</td>
       <td>De 9.00 a 14.00 e de 15.30 a 18.30</td>
       <td>Agasp (A&amp;nbsp;Estrada)</td>
      </tr>
      <tr>
       <td rowspan="4">Manexo de material para necesidades en intervención de risco químico, inundacións e iluminación do Grupo de&amp;nbsp;Apoio Loxístico</td>
       <td rowspan="4">2</td>
       <td rowspan="4">16</td>
       <td rowspan="4">16</td>
       <td>1ª edición</td>
       <td>1ª edición</td>
       <td rowspan="4">Agasp (A&amp;nbsp;Estrada)</td>
      </tr>
      <tr>
       <td>15, 16 outubro</td>
       <td>De 9.00 a 14.00 e de 15.00 a 18.00</td>
      </tr>
      <tr>
       <td>2ª edición</td>
       <td>2ª edición</td>
      </tr>
      <tr>
       <td>15, 16 novembro</td>
       <td>De 9.00 a 14.00 e de 15.00 a 18.00</td>
      </tr>
      <tr>
       <td>Normativa de protección contra incendios</td>
       <td>1</td>
       <td>21</td>
       <td>20</td>
       <td>7, 8, 9 novembro</td>
       <td>De 9.00 a 14.00 e de 15.30 a 18.30, último día de 9.00 a 14.00</td>
       <td>Agasp (A&amp;nbsp;Estrada)</td>
      </tr>
      <tr>
       <td rowspan="4">Intervención con autoescaleiras</td>
       <td rowspan="4">2</td>
       <td rowspan="4">12</td>
       <td rowspan="4">20</td>
       <td>1ª edición</td>
       <td>1ª edición</td>
       <td rowspan="4">Agasp (A&amp;nbsp;Estrada)</td>
      </tr>
      <tr>
       <td>17, 18 setembro</td>
       <td>De 9.00 a 14.00 e de 15.00 a 18.00, último día 9.00 a 13.00</td>
      </tr>
      <tr>
       <td>2ª edición</td>
       <td>2ª edición</td>
      </tr>
      <tr>
       <td>22, 23 novembro</td>
       <td>De 9.00 a 14.00 e de 15.00 a 18.00, último día 9.00 a 13.00</td>
      </tr>
      <tr>
       <td rowspan="4">Investigación pericial de incendios para bombeiros</td>
       <td rowspan="4">2</td>
       <td rowspan="4">21</td>
       <td rowspan="4">20</td>
       <td>1ª edición</td>
       <td>1ª edición</td>
       <td rowspan="4">Agasp (A&amp;nbsp;Estrada)</td>
      </tr>
      <tr>
       <td>24, 25, 26 setembro</td>
       <td>De 9.00 a 14.00 e de 15.30 a 18.30, último día de 9.00 a 14.00</td>
      </tr>
      <tr>
       <td>2ª edición</td>
       <td>2ª edición</td>
      </tr>
      <tr>
       <td>28, 29, 30 novembro</td>
       <td>De 9.00 a 14.00 e de 15.30 a 18.30, último día de 9.00 a 14.00</td>
      </tr>
      <tr>
       <td rowspan="4">Intervención con mercadorías perigosas</td>
       <td rowspan="4">2</td>
       <td rowspan="4">21</td>
       <td rowspan="4">20</td>
       <td>1ª edición</td>
       <td>1ª edición</td>
       <td rowspan="4">Agasp (A&amp;nbsp;Estrada)</td>
      </tr>
      <tr>
       <td>1, 2, 3 outubro</td>
       <td>De 9.00 a 14.00 e de 15.30 a 18.30, último día de 9.00 a 14.00</td>
      </tr>
      <tr>
       <td>2ª edición</td>
       <td>2ª edición</td>
      </tr>
      <tr>
       <td>5, 6, 7 novembro</td>
       <td>De 9.00 a 14.00 e de 15.30 a 18.30, último día de 9.00 a 14.00</td>
      </tr>
      <tr>
       <td>Metodoloxía e organización de exercicios e simulacros</td>
       <td>1</td>
       <td>21</td>
       <td>20</td>
       <td>12, 13, 14 novembro</td>
       <td>De 9.00 a 14.00 e de 15.30 a 18.30, último día de 9.00 a 14.00</td>
       <td>Agasp (A&amp;nbsp;Estrada)</td>
      </tr>
      <tr>
       <td>Xestión de riscos naturais, medidas estruturais e non estruturais</td>
       <td>1</td>
       <td>21</td>
       <td>20</td>
       <td>22, 23, 24 outubro</td>
       <td>De 9.00 a 14.00 e de 15.30 a 18.30, último día de 9.00 a 14.00</td>
       <td>Agasp (A&amp;nbsp;Estrada)</td>
      </tr>
      <tr>
       <td>Situacións de emerxencia con persoas con discapacidade</td>
       <td>1</td>
       <td>8</td>
       <td>20</td>
       <td>8 outubro</td>
       <td>De 9.00 a 14.00 e de 15.30 a 18.30</td>
       <td>Agasp (A&amp;nbsp;Estrada)</td>
      </tr>
      <tr>
       <td>Rescate no contorno urbano</td>
       <td>1</td>
       <td>24</td>
       <td>20</td>
       <td>9, 10, 11 outubro</td>
       <td>De 9.00 a 14.00 e de 15.30 a 18.30</td>
       <td>Agasp (A&amp;nbsp;Estrada)</td>
      </tr>
      <tr>
       <td>Intervención en accidentes de tráfico de autobuses</td>
       <td>1</td>
       <td>32</td>
       <td>20</td>
       <td>15, 16, 17, 18 outubro</td>
       <td>De 9.00 a 14.00 e de 15.30 a 18.30</td>
       <td>Agasp (A&amp;nbsp;Estrada)</td>
      </tr>
      <tr>
       <td>Movemento de cargas e rescate de persoas (Winch/Cabestrante)</td>
       <td>1</td>
       <td>16</td>
       <td>20</td>
       <td>27, 28 setembro</td>
       <td>De 9.00 a 14.00 e de 15.30 a 18.30</td>
       <td>Agasp (A&amp;nbsp;Estrada)</td>
      </tr>
      <tr>
       <td>Apertura de portas en edificios e vehículos</td>
       <td>1</td>
       <td>16</td>
       <td>20</td>
       <td>19, 20 setembro</td>
       <td>De 9.00 a 14.00 e de 15.30 a 18.30</td>
       <td>Agasp (A&amp;nbsp;Estrada)</td>
      </tr>
      <tr>
       <td>Avaliación e prevención en extinción de edificacións con risco de colapso</td>
       <td>1</td>
       <td>16</td>
       <td>20</td>
       <td>25, 26 outubro</td>
       <td>De 9.00 a 14.00 e de 15.30 a 18.30</td>
       <td>Agasp (A&amp;nbsp;Estrada)</td>
      </tr>
      <tr>
       <td>Estabilización de vehículos en accidentes de tráfico</td>
       <td>1</td>
       <td>25</td>
       <td>20</td>
       <td>19, 20, 21 setembro</td>
       <td>De 9.00 a 14.00 e de 15.30 a 19.00, o último día ata as 18.30</td>
       <td>Agasp (A&amp;nbsp;Estrada)</td>
      </tr>
      <tr>
       <td>Responsabilidade civil e penal dos corpos de emerxencia para profesionais</td>
       <td>1</td>
       <td>24</td>
       <td>20</td>
       <td>5, 6, 7 novembro</td>
       <td>De 10.00 a 14.00 e de 15.30 a 19.30</td>
       <td>Agasp (A&amp;nbsp;Estrada)</td>
      </tr>
      <tr>
       <td>Curso do recurso preventivo en servizos de emerxencias</td>
       <td>1</td>
       <td>100</td>
       <td>20</td>
       <td>Parte presencial: 22 novembro 3, 4, 5 decembro. Parte en liña: 23, 24, 25, 26, 27, 28, 29, 30 novembro
        1, 2, 6, 7, 8, 9, 10 decembro</td>
       <td>Parte presencial; de 9.00 a 14.00 e de 15.30 a 18.30</td>
       <td>Agasp (A&amp;nbsp;Estrada)</td>
      </tr>
      <tr>
       <td>Redacción e implantación de procedementos de actuación en servizos de emerxencias</td>
       <td>1</td>
       <td>68</td>
       <td>20</td>
       <td>Parte presencial: 17, 18, 19, 29, 30, 31 outubro. Parte en liña: 22, 23, 24, 25, 26, 27, 28 outubro</td>
       <td>Parte presencial; de 9.00 a 14.00 e de 15.30 a 18.30</td>
       <td>Agasp (A&amp;nbsp;Estrada)</td>
      </tr>
      <tr>
       <td>Hidráulica aplicada aos servizos de emerxencias</td>
       <td>1</td>
       <td>21</td>
       <td>20</td>
       <td>11, 12, 13 setembro</td>
       <td>De 9.00 a 14.00 e de 15.30 a 18.30, último día de 9.00 a 14.00</td>
       <td>Agasp (A&amp;nbsp;Estrada)</td>
      </tr>
     </tbody>
    </table>

