---
date: '2018-07-18'
id: CA01-110718-0001
page: 34052
number: 137
agency: Consellería de Facenda
section: VI. Anuncios. a) Administración autonómica.
title: >-
  ORDE do 10 de xullo de 2018 pola que se acorda a suspensión da poxa pública
  para a venda dun inmoble situado no concello de Valdoviño.
range: Orde
url: >-
  https://www.xunta.gal/dog/Publicados/2018/20180718/AnuncioCA01-110718-0001_gl.html
---
<p>O 6 de xuño de 2018 anunciouse no <em>Diario Oficial de Galicia</em> número 107, e nos diarios <em>La Voz de Galicia</em> e <em>Diario de Ferrol</em> a realización dunha poxa pública para o día 19 de xullo de 2018, no Edificio Administrativo da Axencia Tributaria de Galicia na Coruña, co obxecto de proceder á venda duns inmobles situados nos concellos de Valdoviño e da Coruña.</p>
    <p>En particular, anunciouse a venda do soar situado no lugar de Poulo, parroquia e concello de Valdoviño, sobre o que se asentada o edificio da, hoxe inexistente, antiga Cámara Agraria Local de Valdoviño</p>
    <p>O 3 de xullo de 2018, o Concello de Valdoviño solicitou a adquisición do dito inmoble para o patrimonio municipal, posibilidade recollido no artigo 77.a) da Lei 5/2011, do 30 de setembro, do patrimonio da Comunidade Autónoma de Galicia. </p>
    <p>Na súa virtude, tendo en conta a condición de Administración pública do Concello de Valdoviño e, en consecuencia, representar o interese público fronte a posibles intereses privados, de conformidade co artigo 66.2 do Decreto 50/1989, do 9 de marzo, polo que se aproba o Regulamento de patrimonio da Comunidade Autónoma de Galicia,</p>
    <h2>DISPOÑO:</h2>
    <p>Primeiro. Acordar a suspensión por motivo de interese público do procedemento de venda do seguinte inmoble:</p>
    <p>Soar no lugar de Poulo, parroquia e concello de Valdoviño, ao que chaman Tras da Boca do Carral, de mil trescentos setenta e nove metros e cinco decímetros cadrados de superficie, sobre o que se asentaba o edificio da, hoxe inexistente, antiga Cámara Agraria Local de Valdoviño. Linda: norte, herdeiros de Josefa de la Peña e Díez Robles; sur, predio matriz da que se segrega; leste, por onde mide catorce metros e sete decímetros, con camiño de carro; e oeste, nunha liña de vinte e un metros estrada de Cedeira a Ferrol. Inscrito no Rexistro da Propiedade de Ferrol ao tomo 731, libro 96, folio 101, predio 10.250. Referencia catastral: 9287908NJ6298N0001LM e 9287904NJ6298N0001YM.</p>
    <p>Segundo. Contra esta orde, que pon fin á vía administrativa, poderase interpor recurso potestativo de reposición ante o conselleiro de Facenda no prazo dun mes, contado a partir do día seguinte ao da súa publicación no <em>Diario Oficial de Galicia</em>, de conformidade co establecido na Lei 39/2015, do 1 de outubro, do procedemento administrativo común das administracións públicas, ou poderán impugnala directamente ante o xulgado do contencioso-administrativo competente no prazo de dous meses, contados a partir da mesma data, segundo o establecido na Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 10 de xullo de 2018</p>
    <footer><p>O conselleiro de Facenda<br>P.D. (Orde do 9.1.2012, Resolución do 10 de xullo de 2018)<br>Ángeles Vidal Ruiz<br>Subdirectora xeral de Apoio Técnico-Xurídico</p></footer>

