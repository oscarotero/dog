---
date: '2018-07-18'
id: G0181-110718-0001
page: 34101
number: 137
agency: Axencia Galega de Infraestruturas
section: VI. Anuncios. a) Administración autonómica.
title: >-
  ANUNCIO do 10 de xullo de 2018 polo que se somete ao trámite de información
  pública o documento básico de mellora e integración paisaxística das entradas
  dos Camiños de Santiago en Santiago de Compostela. Ámbito Camiño Francés-Monte
  do Gozo, de clave AC/17/012.10.1, así como a relación individual de bens,
  dereitos e propietarios afectados polo proxecto referenciado.
range: Anuncio
url: >-
  https://www.xunta.gal/dog/Publicados/2018/20180718/AnuncioG0181-110718-0001_gl.html
---
<p>Antecedentes.</p>
    <p>Con data do 15 de febreiro de 2017 a Consellería de Infraestruturas e Vivenda, a Consellería de Cultura, Educación e Ordenación Universitaria, a Axencia Turismo de Galicia, a Axencia Galega de Infraestruturas e o Concello de Santiago de Compostela asinaron un protocolo de colaboración para a mellora e integración paisaxística das entradas dos Camiños de Santiago, en Santiago de Compostela. </p>
    <p>Das partes asinantes do protocolo, a Axencia Galega de Infraestruturas, adscrita á Consellería de Infraestruturas e Vivenda, encargaríase da execución material dos traballos que lle correspondan á Xunta de Galicia, de acordo co establecido no artigo 1 do Decreto 173/2011, do 4 de agosto, polo que se aproba o estatuto da Axencia Galega de Infraestruturas; e de acordo con encargo recibido o pasado mes de abril do 2017, adxudicáronse os traballos de redacción dos proxectos de construción, así como o control e vixilancia das obras de mellora e integración paisaxística das entradas dos Camiños de Santiago en Santiago de Compostela, de clave AC/17/012.10, que se desenvolverá en diferentes fases e cuxo obxecto é buscar unha visión integral do Camiño de Santiago como fenómeno patrimonial, cultural e territorial único, independentemente dos diferentes itinerarios que conflúen no centro histórico compostelano: o Camiño Inglés, o Camiño Francés, o Camiño da Vía da Prata, o Camiño Portugués e o Camiño de Fisterra.</p>
    <p>Este proxecto ten como finalidade acadar unha imaxe identitaria internacional común ao longo do Camiño, concretamente para mellorar a integración do peregrino na entrada da cidade de Santiago de Compostela, facilitando a dita percepción e diminuíndo a tensión de tráfico sobre o Camiño, así como favorecendo a mobilidade peonil nesta área ao priorizar o peregrino sobre o tráfico rodado.</p>
    <p>Froito de todo isto, elabórase o documento básico de mellora e integración paisaxística das entradas dos Camiños de Santiago en Santiago de Compostela. Ámbito Camiño Francés-Monte do Gozo, de clave AC/17/012.10.1, cuxo obxecto é reordenar o itinerario do Camiño de Santiago ao seu paso polo Monte do Gozo ata o paso da N-634 sobre a AP-9, mellorando a visual do peregrino ao longo da traza do camiño e reducindo o tránsito de vehículos. Tamén cabe destacar a grande importancia que a dita actuación terá para os veciños do lugar.</p>
    <p>As principais actuacións que se levarán a cabo serán:</p>
    <p>– Ordenación e humanización das seccións viarias.</p>
    <p>– Definición de elementos como pavimentos, mobiliarios, etc.</p>
    <p>– Reordenación de espazos públicos.</p>
    <p>Por último, o artigo 80 da Lei 5/2016, do 4 de maio, do patrimonio cultural de Galicia (DOG do 16 de maio) determina que a aprobación da delimitación dos Camiños de Santiago levará implícita a declaración de interese social e a de necesidade de ocupación dos bens e adquisición de dereitos para os fins de expropiación forzosa, de ocupación temporal ou de imposición ou modificación de servidumes tanto dos tramos necesarios para a funcionalidade da traza coma dos bens localizados no seu ámbito delimitado necesarios para a conservación, protección ou servizo do Camiño.</p>
    <p>Considerando todo o exposto e o establecido na normativa vixente,</p>
    <h2>RESOLVO:</h2>
    <p>Primeiro. Declarar, de acordo co artigo 80 la Lei 5/2016, do patrimonio cultural de Galicia, de interese social, e a de necesidade de ocupación dos bens e adquisición de dereitos recollidos no documento básico de mellora e integración paisaxística das entradas dos Camiños de Santiago en Santiago de Compostela. Ámbito Camiño Francés-Monte do Gozo, de clave AC/17/012.10.1.</p>
    <p>Segundo. Sométese ao trámite de información pública, para os efectos previstos nos artigos 18 e seguintes da Lei do 16 de decembro de 1954, de expropiación forzosa, e os concordantes do seu regulamento, a relación de bens e dereitos necesarios para a execución do documento básico de mellora e integración paisaxística das entradas dos Camiños de Santiago en Santiago de Compostela. Ámbito Camiño Francés-Monte do Gozo, por un período de vinte (20) días hábiles, contados a partir do seguinte ao de publicación deste anuncio no Diario Oficial de Galicia, para que os afectados presenten cantas alegacións ou rectificacións consideren convenientes en canto aos bens e dereitos descritos na relación anexa.</p>
    <p>Terceiro. A exposición ao público, para os efectos da presente resolución, realízase na Axencia Galega de Infraestruturas (San Caetano, s/n, 15781 Santiago de Compostela), no Servizo de Infraestruturas da Coruña (rúa Vicente Ferrer, 2, 15008 A Coruña) , na Casa do Concello de Santiago de Compostela (Pazo de Raxoi-Praza do Obradoiro, 15705 Santiago de Compostela). Así mesmo, na páxina web da Consellería de Infraestruturas e Vivenda (http://civ.xunta.gal/organizacion/c/CIV_Axencia_Galega_de_Infraestruturas) atópase á disposición dos interesados o documento básico completo.</p>
    <p>Santiago Compostela, 10 de xullo de 2018</p>
    <footer><p>Francisco Menéndez Iglesias<br>Director da Axencia Galega de Infraestruturas</p></footer>
    <h2>ANEXO</h2>
    <h2>Relación de bens, dereitos e propietarios afectados</h2>
    <p>Mellora e integración paisaxística das entradas dos Camiños de Santiago en Santiago de Compostela. </p>
    <p>Ámbito: Camiño Francés-Monte do Gozo.</p>
    <p>Clave AC/17/012.10.1.</p>
    <p>Concello de Santiago de Compostela.</p>
    <table>
     <thead>
      <tr>
       <td>Nº</td>
       <td>Ref. catastral</td>
       <td>Titular</td>
       <td>Tipo</td>
       <td>Situación do solo</td>
       <td>Cultivo/uso</td>
       <td>Superficie expropiación (m2)</td>
      </tr>
     </thead>
     <tbody>
      <tr>
       <td>1</td>
       <td>15079A50705010</td>
       <td>En investigación, artigo 47 da Lei 33/2003</td>
       <td>Rústico</td>
       <td>Zona verde</td>
       <td>Labor ou labradío secaño</td>
       <td>3.659</td>
      </tr>
      <tr>
       <td>2</td>
       <td>001102900NH44G</td>
       <td>Quintela Carnota, Manuel (herdeiros de)</td>
       <td>Urbana</td>
       <td>Ordenanza núm. 6</td>
       <td>Labor ou labradío secaño</td>
       <td>21</td>
      </tr>
      <tr>
       <td>3</td>
       <td>001103000NH44G</td>
       <td>Mosquera Fernández, Antonio</td>
       <td>Urbana</td>
       <td>Ordenanza núm. 6</td>
       <td>Labor ou labradío secaño</td>
       <td>23</td>
      </tr>
      <tr>
       <td>4</td>
       <td>001103300NH44G</td>
       <td>Galante Pereira, Germán e Mosquera Fernández, María</td>
       <td>Urbana</td>
       <td>Ordenanza núm. 6</td>
       <td>Labor ou labradío secaño</td>
       <td>19</td>
      </tr>
      <tr>
       <td>5</td>
       <td>15079A50701177</td>
       <td>Otero Ramos, Mª Fernanda e Lidia Isabel</td>
       <td>Rústico</td>
       <td>Protección paisaxística</td>
       <td>Labor ou labradío secaño</td>
       <td>263</td>
      </tr>
      <tr>
       <td>6</td>
       <td>15079A50700865</td>
       <td>Otero Ramos, Manuel</td>
       <td>Rústico</td>
       <td>Protección paisaxística</td>
       <td>Labor ou labradío secaño</td>
       <td>717</td>
      </tr>
     </tbody>
    </table>

