---
date: '2018-11-23'
id: O92-161118-0001
page: 49947
number: 224
agency: Instituto Galego de Promoción Económica
section: III. Outras disposicións.
title: >-
  RESOLUCIÓN do 15 de novembro de 2018 pola que se dá publicidade á resolución
  de adaptación dos prazos de disposición establecidos nas bases reguladoras das
  liñas de apoio ao acceso e adecuación do financiamento das explotacións
  produtoras e transformadoras de uva e de castañas afectadas polas xeadas e
  sarabias, e as explotacións produtoras de pataca, cereal, horta e froiteiras
  afectadas pola sarabia, instrumentadas mediante convenio de colaboración
  subscrito entre o Instituto Galego de Promoción Económica (Igape), as
  entidades financeiras e as sociedades de garantía recíproca (Diario Oficial de
  Galicia número 223, do 23 de novembro de 2017) e as bases reguladoras das
  liñas de apoio ao acceso e adecuación do financiamento das explotacións
  agrarias de toda a Comunidade Autónoma de Galicia afectadas pola seca do ano
  2017, instrumentadas mediante convenio de colaboración subscrito entre o
  Instituto Galego de Promoción Económica (Igape), as entidades financeiras e as
  sociedades de garantía recíproca (Diario Oficial de Galicia número 25, do 5 de
  febreiro de 2018).
range: Resolución
url: >-
  https://www.xunta.gal/dog/Publicados/2018/20181123/AnuncioO92-161118-0001_gl.html
---
<p>Mediante a Resolución do 17 de novembro de 2017 (DOG núm. 223, do 23 de novembro) publicáronse as bases reguladoras das liñas de apoio ao acceso e adecuación do financiamento das explotacións produtoras e transformadoras de uva e de castañas afectadas polas xeadas e sarabias, e as explotacións produtoras de pataca, cereal, horta e froiteiras afectadas pola sarabia, instrumentadas mediante convenio de colaboración subscrito entre o Instituto Galego de Promoción Económica (Igape), as entidades financeiras e as sociedades de garantía recíproca e convocáronse en réxime de concorrencia non competitiva e por expediente anticipado de gasto.</p>
    <p>As devanditas bases establecen os seguintes prazos para cumprir tanto pola Administración concedente coma polos beneficiarios:</p>
    <p>– Notificación da resolución: 2 meses desde a data de presentación da solicitude. Tendo en conta que o prazo máximo de presentación de solicitudes finalizou o pasado 28 de febreiro de 2018, o prazo máximo de notificación finalizou o 30 de abril de 2018.</p>
    <p>– Prazo de formalización: 2 meses desde a notificación da resolución (prazo máximo 30 de xuño de 2018).</p>
    <p>– Prazo máximo de disposición: antes da primeira amortización e antes do 31 de xullo de 2018.</p>
    <p>– Prazo máximo de presentación de solicitude de cobramento: 15 días hábiles desde a disposición total do préstamo.</p>
    <p>Mediante a Resolución do 21 de decembro de 2017 (DOG núm. 25, do 2 de febreiro) publicáronse as bases reguladoras das liñas de apoio ao acceso e adecuación do financiamento das explotacións agrarias de toda a Comunidade Autónoma de Galicia afectadas pola seca do ano 2017, instrumentadas mediante convenio de colaboración subscrito entre o Instituto Galego de Promoción Económica (Igape), as entidades financeiras e as sociedades de garantía recíproca e convocáronse en réxime de concorrencia non competitiva e por expediente anticipado de gasto.</p>
    <p>As devanditas bases establecen os seguintes prazos para cumprir tanto pola Administración concedente coma polos beneficiarios:</p>
    <p>– Notificación da resolución: 2 meses desde a data de presentación da solicitude. Tendo en conta que o prazo máximo de presentación de solicitudes finalizou o pasado 28 de marzo de 2018, o prazo máximo de notificación finalizou o 28 de maio de 2018.</p>
    <p>– Prazo de formalización: 2 meses desde a notificación da resolución (prazo máximo 30 de xullo de 2018).</p>
    <p>– Prazo máximo de disposición: antes da primeira amortización e antes do 31 de agosto de 2018.</p>
    <p>– Prazo máximo de presentación de solicitude de cobramento: 15 días hábiles desde a disposición total do préstamo.</p>
    <p>Tendo en conta que o Igape non cumpriu os prazos de resolución establecidos en ambas as dúas convocatorias e notificou as resolucións nos primeiros días de agosto de 2018 e que nas devanditas resolucións de concesión se estableceu un prazo de 2 meses para a formalización das operacións que xa superaban o prazo máximo respectivo do 30 de xuño de 2018 e 30 de xullo de 2018, facendo ademais imposible cumprir os prazos máximos de disposición do 31 de xullo de 2018 e 31 de agosto de 2018, fixados, así mesmo, nas bases reguladoras, procede adaptar o prazo máximo de disposición para poder facer efectiva a axuda. Así mesmo, os retrasos nas notificacións das resolucións fan imposible, nalgúns casos, solicitar o cobramento no prazo establecido de 15 días hábiles desde a disposición total do préstamo. A devandita adaptación realízase en coherencia cos prazos inicialmente previstos nas bases, estendendo o prazo máximo de disposición ao límite de dous meses desde a notificación da resolución de concesión e nunca posteriormente á primeira amortización da operación financiada e o prazo máximo de presentación de solicitude de cobramento a 15 días desde a disposición total do préstamo ou da notificación da resolución se fose posterior.</p>
    <p>Na súa virtude e de conformidade coas facultades que teño conferidas,</p>
    <h2>RESOLVO:</h2>
    <p>Anunciar que as operacións concedidas ao abeiro das bases reguladoras das liñas de apoio ao acceso e adecuación do financiamento das explotacións produtoras e transformadoras de uva e de castañas afectadas polas xeadas e sarabias, e as explotacións produtoras de pataca, cereal, horta e froiteiras afectadas pola sarabia, instrumentadas mediante convenio de colaboración subscrito entre o Instituto Galego de Promoción Económica (Igape), as entidades financeiras e as sociedades de garantía recíproca (DOG núm. 223, do 23 de novembro de 2017) e as bases reguladoras das liñas de apoio ao acceso e adecuación do financiamento das explotacións agrarias de toda a Comunidade Autónoma de Galicia afectadas pola seca do ano 2017, instrumentadas mediante convenio de colaboración subscrito entre o Instituto Galego de Promoción Económica (Igape), as entidades financeiras e as sociedades de garantía recíproca (DOG núm. 25, do 5 de febreiro de 2018), terán un prazo máximo de disposición ata a primeira amortización, co límite de dous meses desde a notificación da resolución de concesión, e un prazo de presentación de solicitude de cobramento de 15 días desde a disposición total do préstamo ou da notificación da resolución se fose posterior.</p>
    <p>Santiago de Compostela, 15 de novembro de 2018</p>
    <footer><p>Juan Manuel Cividanes Roger<br>Director xeral do Instituto Galego de Promoción Económica</p></footer>

