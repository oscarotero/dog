---
date: '2018-11-23'
id: G0181-151118-0001
page: 50019
number: 224
agency: Axencia Galega de Infraestruturas
section: VI. Anuncios. a) Administración autonómica.
title: >-
  ANUNCIO do 14 de novembro de 2018 polo que se somete ao trámite de información
  pública o documento básico de mellora e integración paisaxística das entradas
  dos camiños de Santiago en Santiago de Compostela. Ámbito: Camiño Francés, de
  clave AC/17/012.10.2, así como a relación individual de bens, dereitos e
  propietarios afectados polo proxecto referenciado.
range: Anuncio
url: >-
  https://www.xunta.gal/dog/Publicados/2018/20181123/AnuncioG0181-151118-0001_gl.html
---
<p>Antecedentes:</p>
    <p>Con data do 15 de febreiro de 2017, a Consellería de Infraestruturas e Vivenda, a Consellería de Cultura, Educación e Ordenación Universitaria, a Axencia Turismo de Galicia, a Axencia Galega de Infraestruturas e o Concello de Santiago de Compostela asinaron un protocolo de colaboración para a mellora e integración paisaxística das entradas dos camiños de Santiago, en Santiago de Compostela. </p>
    <p>Das partes asinantes do protocolo, a Axencia Galega de Infraestruturas, adscrita á Consellería de Infraestruturas e Vivenda, encargaríase da execución material dos traballos que lle correspondan á Xunta de Galicia, de acordo co establecido no artigo 1 do Decreto 173/2011, do 4 de agosto, polo que se aproba o estatuto da Axencia Galega de Infraestruturas; de acordo coa encarga recibida o pasado mes de abril de 2017, adxudicáronse os traballos de redacción dos proxectos de construción, así como o control e vixilancia das obras de Mellora e integración paisaxística das entradas dos camiños de Santiago en Santiago de Compostela, de clave AC/17/012.10, que se desenvolverá en diferentes fases, e cuxo obxecto é buscar unha visión integral do Camiño de Santiago como fenómeno patrimonial, cultural e territorial único, independentemente dos diferentes itinerarios que conflúen no centro histórico compostelán: o Camiño Inglés, o Camiño Francés, o Camiño da Vía da Prata, o Camiño Portugués e o Camiño de Fisterra.</p>
    <p>Este proxecto ten como finalidade acadar unha imaxe identitaria internacional común ao longo do Camiño, concretamente para mellorar a integración do peregrino na entrada da cidade de Santiago de Compostela, facilitando a dita percepción e diminuíndo a tensión do tráfico sobre o Camiño, así como favorecendo a mobilidade peonil nesta área ao lle dar prioridade ao peregrino sobre o tráfico rodado.</p>
    <p>Froito de todo isto elabórase o documento básico Mellora e integración paisaxística das entradas dos camiños de Santiago en Santiago de Compostela. Ámbito: Camiño Francés, de clave AC/17/012.10.2, cuxo obxecto é reordenar o itinerario do Camiño de Santiago, no ámbito do Camiño Francés, ao seu paso polo Monte do Gozo, e a súa baixada ata adentrarse na cidade pola rúa San Lázaro, para finalmente chegar á rúa dos Concheiros. Todo o exposto para esta actuación ten a finalidade de darlles prioridade a cidadáns e peregrinos, con criterios de seguridade, mobilidade e funcionalidade global.</p>
    <p>As principais actuacións que se levarán a cabo serán:</p>
    <p>– Integración do Camiño de Santiago na trama viaria e urbana da zona.</p>
    <p>– Reordenación dos accesos viarios aos barrios da contorna.</p>
    <p>– Ordenación e humanización das seccións viarias.</p>
    <p>– Definición de elementos como pavimentos, mobiliario, etc.</p>
    <p>– Reordenación das zonas de estacionamento.</p>
    <p>Por último, o artigo 80 da Lei 5/2016, do 4 de maio, do patrimonio cultural de Galicia (DOG do 16 de maio), determina que a aprobación da delimitación dos camiños de Santiago levará implícita a declaración de interese social e a de necesidade de ocupación dos bens e adquisición de dereitos para os fins de expropiación forzosa, de ocupación temporal ou de imposición ou modificación de servidumes tanto dos tramos necesarios para a funcionalidade do trazado coma dos bens localizados no seu ámbito delimitado necesarios para a conservación, protección ou servizo do Camiño.</p>
    <p>Considerando todo o exposto e o establecido na normativa vixente,</p>
    <h2>RESOLVO:</h2>
    <p>Primeiro. Declarar, de acordo co artigo 80 da Lei 5/2016, do 4 de maio, do patrimonio cultural de Galicia, de interese social, e a de necesidade de ocupación dos bens e adquisición de dereitos recollidos no documento básico Mellora e integración paisaxística das entradas dos camiños de Santiago en Santiago de Compostela. Ámbito: Camiño Francés, de clave AC/17/012.10.2.</p>
    <p>Segundo. Someter ao trámite de información pública, para os efectos previstos nos artigos 18 e seguintes da Lei do 16 de decembro de 1954, de expropiación forzosa, e os concordantes do seu regulamento, a relación de bens e dereitos necesarios para a execución do documento básico Mellora e integración paisaxística das entradas dos camiños de Santiago en Santiago de Compostela. Ámbito: Camiño Francés, por un período de vinte (20) días hábiles, contados a partir do seguinte ao de publicación deste anuncio no <em>Diario Oficial de Galicia</em>, para que os afectados presenten cantas alegacións ou rectificacións consideren convenientes en canto aos bens e dereitos descritos na relación anexa.</p>
    <p>Terceiro. A exposición ao público, para os efectos desta resolución, realízase na Axencia Galega de Infraestruturas (San Caetano, s/n, 15781 Santiago de Compostela), no Servizo de Infraestruturas da Coruña (rúa Vicente Ferrer, 2, 15008 A Coruña) e na Casa do Concello de Santiago de Compostela (Pazo de Raxoi, praza do Obradoiro, 15705 Santiago de Compostela). Así mesmo, na páxina web da Consellería de Infraestruturas e Mobilidade (http://civ.xunta.gal/organizacion/c/CIV_Axencia_Galega_de_Infraestruturas), atópase á disposición dos interesados o documento básico completo.</p>
    <p>Santiago Compostela, 14 de novembro de 2018</p>
    <footer><p>Francisco Menéndez Iglesias<br>Director da Axencia Galega de Infraestruturas</p></footer>
    <h2>ANEXO</h2>
    <h2>Relación de bens, dereitos e propietarios afectados</h2>
    <p>Mellora e integración paisaxística das entradas dos camiños de Santiago.</p>
    <p>En Santiago de Compostela. </p>
    <p>Ámbito: Camiño Francés.</p>
    <p>Clave: AC/17/012.10.2.</p>
    <p>Concello de Santiago de Compostela.</p>
    <table>
     <tbody>
      <tr>
       <td>Nº</td>
       <td>Referencia catastral</td>
       <td>Titular</td>
       <td>Tipo</td>
       <td>Situación solo</td>
       <td>Superficie expropiación (m2)</td>
      </tr>
      <tr>
       <td>1</td>
       <td>1589315NH4419A</td>
       <td>Gabriel Martínez Sexto</td>
       <td>Solo rústico</td>
       <td>Rústico de protección paisaxística</td>
       <td>154</td>
      </tr>
      <tr>
       <td>2</td>
       <td>8482524NH3488D</td>
       <td>Abanca Corporación División Inmobiliaria, S.L.</td>
       <td>Solo urbano</td>
       <td>MP PERI, ordenanza ZU-RS</td>
       <td>7</td>
      </tr>
      <tr>
       <td>3</td>
       <td>8482523NH3488D</td>
       <td>Acelsino Veiras Santos</td>
       <td>Solo urbano</td>
       <td>MP PERI, ordenanza ZU-RS</td>
       <td>39</td>
      </tr>
      <tr>
       <td>4</td>
       <td>8179559NH3487G</td>
       <td></td>
       <td>Solo urbano</td>
       <td>Ordenanza número 3</td>
       <td>82</td>
      </tr>
     </tbody>
    </table>

