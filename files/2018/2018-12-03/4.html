---
date: '2018-12-03'
id: G0533-231118-0003
page: 50884
number: 230
agency: Consellería de Infraestruturas e Mobilidade
section: III. Outras disposicións.
title: >-
  DECRETO 145/2018, do 15 de novembro, polo que se declara a urxente ocupación
  dos bens e dereitos necesarios para executar o proxecto integrado Centro
  Vialia estación de Vigo (fase 1) e terminal de autobuses, aprobado como
  proxecto público de urxencia ou excepcional interese.
range: Decreto
url: >-
  https://www.xunta.gal/dog/Publicados/2018/20181203/AnuncioG0533-231118-0003_gl.html
---
<p>O 3 de marzo de 2006 asinouse un acordo entre o Ministerio de Fomento, a Consellería de Política Territorial, Obras Públicas e Transportes da Xunta de Galicia e o Concello de Vigo en relación co acceso norte do Eixe Atlántico de Alta Velocidade á cidade de Vigo. No devandito documento, as tres administracións consideraban do maior interese dotar das máximas posibilidades de intermodalidade á futura estación de Vigo, e moi especialmente facilitar unhas adecuadas conexións co transporte público urbano, metropolitano e rexional.</p>
    <p>O 2 de febreiro de 2017, Adif-Alta Velocidad solicita que se proceda ao inicio da tramitación do proxecto integrado Centro Vialia estación de Vigo e terminal de autobuses segundo o procedemento previsto na Lei 3/2016, do 1 de marzo, de medidas en materia de proxectos públicos de urxencia ou de excepcional interese, da Comunidade Autónoma de Galicia.</p>
    <p>Logo de acordar o inicio da tramitación do proxecto integrado polo procedemento previsto na Lei 3/2016, pola Secretaría Xeral Técnica da Consellería de Infraestruturas e Vivenda, o Concello de Vigo someteu a información pública o proxecto mediante anuncio no Boletín Oficial da provincia de Pontevedra o 3 de marzo de 2017. Posteriormente, o Concello de Vigo, como Administración expropiante, someteu a información pública a relación de bens e dereitos afectados polo dito proxecto no Boletín Oficial da provincia de Pontevedra do 8 de marzo de 2017.</p>
    <p>O 5 de outubro de 2018, tras considerar os informes emitidos e as observacións presentadas nos distintos trámites de información pública realizados, o Consello da Xunta de Galicia acordou aprobar o proxecto integrado Centro Vialia estación de Vigo (fase 1) e terminal de autobuses, como proxecto público de urxencia ou excepcional interese.</p>
    <p>O 30 de outubro de 2018, o Concello de Vigo solicita que o Consello da Xunta de Galicia acorde a declaración de urxente ocupación dos bens e dereitos necesarios para executar o proxecto integrado Centro Vialia estación de Vigo (fase 1) e terminal de autobuses, aprobado como proxecto público de urxencia ou excepcional interese.</p>
    <p>Considérase a urxente ocupación dos bens e dereitos necesarios para a realización do proxecto integrado Centro Vialia estación de Vigo (fase 1) e terminal de autobuses, polo seu carácter de proxecto de urxencia ou excepcional interese, polos seus especiais beneficios sociais e económicos, permitindo a transformación da actual estación de ferrocarril de Vigo nunha estación intermodal que acolla tanto servizos ferroviarios como a nova estación de autobuses para o transporte público por estrada, e garantir, deste xeito, a viabilidade da obra nun prazo que posibilite o seu financiamento con cargo ao programa operativo Feder 2014-2020.</p>
    <p>Correspóndelle ao Consello da Xunta de Galicia, como órgano equivalente ao Consello de Ministros, no ámbito da Administración autonómica, a declaración da urxente ocupación dos bens afectados pola expropiación a que dá lugar a realización da obra, segundo o previsto nos artigos 10 e 52 da Lei do 16 de decembro de 1954, de expropiación forzosa.</p>
    <p>Na súa virtude, por proposta da conselleira de Infraestruturas e Mobilidade, logo da deliberación do Consello da Xunta de Galicia, na súa reunión do día quince de novembro de dous mil dezaoito,</p>
    <h2>DISPOÑO:</h2>
    <p>Artigo único. Declarar a urxente ocupación para os efectos da expropiación forzosa dos bens e dereitos que se concretan no expediente do proxecto integrado Centro Vialia estación de Vigo (fase 1) e terminal de autobuses, aprobado como proxecto público de urxencia ou excepcional interese.</p>
    <p>Santiago de Compostela, quince de novembro de dous mil dezaoito</p>
    <footer><p>Alberto Núñez Feijóo<br>Presidente</p><p>Ethel Mª Vázquez Mourelle<br>Conselleira de Infraestruturas e Mobilidade</p></footer>

