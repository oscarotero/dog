---
date: '2018-10-24'
id: G0424-181018-0006
page: 46917
number: 203
agency: 'Consellería de Economía, Emprego e Industria'
section: III. Outras disposicións.
title: >-
  DECRETO 134/2018, do 10 de outubro, polo que se determinan as festas da
  Comunidade Autónoma de Galicia do calendario laboral para o ano 2019.
range: Decreto
url: >-
  https://www.xunta.gal/dog/Publicados/2018/20181024/AnuncioG0424-181018-0006_gl.html
---
<p>O artigo 37.2 do Real decreto lexislativo 2/2015, do 23 de outubro, polo que se aproba o texto refundido da Lei do Estatuto dos traballadores, e o artigo 45 do Real decreto 2001/1983, do 28 de xullo, sobre regulación da xornada de traballo, xornadas especiais e descansos, na súa redacción dada polo Real decreto 1346/1989, do 3 de novembro, determinan o calendario de festas laborais de ámbito estatal, de carácter retribuído e non recuperable. Respecto dalgunhas destas festas de ámbito estatal as comunidades autónomas teñen facultades de opción e tamén poderán substituír, cando haxa festas estatais que coincidan con domingo, incorporando outras da comunidade autónoma que lles sexan tradicionais.</p>
    <p>Conforme o referido anteriormente, e facendo uso das facultades de opción e substitución, óptase polo 25 de xullo, festa de Santiago Apóstolo, como Día Nacional de Galicia, e por coincidir en domingo substitúense o 6 de xaneiro, Epifanía do Señor, polo día 17 de maio, Día das Letras Galegas e o 8 de decembro, día da Inmaculada Concepción, polo día 19 de marzo, Día de San Xosé.</p>
    <p>Segundo o establecido na Constitución española e no artigo 29.1 do Estatuto de autonomía de Galicia, en relación co Real decreto 2412/1982, do 24 de xullo, sobre traspaso de funcións e servizos á Comunidade Autónoma de Galicia, na súa virtude e facendo uso das facultades que me confire a Lei 1/1983, do 22 de febreiro, de normas reguladoras da Xunta e da súa Presidencia, consultado o Consello Galego de Relacións Laborais, por proposta do conselleiro de Economía, Emprego e Industria, e logo de deliberación do Consello da Xunta de Galicia, na súa reunión do día dez do outubro de dous mil dezaoito, </p>
    <h2>DISPOÑO:</h2>
    <p>Artigo 1. Festas laborais da Comunidade Autónoma de Galicia para 2019</p>
    <p>De non se producir modificacións no calendario laboral de carácter estatal, as festas laborais no territorio da Comunidade Autónoma de Galicia para o ano 2019 serán as seguintes: </p>
    <table>
     <tbody>
      <tr>
       <td>1 de xaneiro</td>
       <td>Aninovo</td>
      </tr>
      <tr>
       <td>19 de marzo</td>
       <td>Día de San Xosé</td>
      </tr>
      <tr>
       <td>18 de abril</td>
       <td>Xoves Santo</td>
      </tr>
      <tr>
       <td>19 de abril</td>
       <td>Venres Santo</td>
      </tr>
      <tr>
       <td>1 de maio</td>
       <td>Festa do Traballo</td>
      </tr>
      <tr>
       <td>17 de maio</td>
       <td>Día das Letras Galegas</td>
      </tr>
      <tr>
       <td>25 de xullo</td>
       <td>Santiago Apóstolo-Día Nacional de Galicia</td>
      </tr>
      <tr>
       <td>15 de agosto</td>
       <td>Asunción da Virxe</td>
      </tr>
      <tr>
       <td>12 de outubro</td>
       <td>Festa Nacional de España</td>
      </tr>
      <tr>
       <td>1 de novembro</td>
       <td>Todos os Santos</td>
      </tr>
      <tr>
       <td>6 de decembro</td>
       <td>Día da Constitución</td>
      </tr>
      <tr>
       <td>25 de decembro</td>
       <td>Nadal</td>
      </tr>
     </tbody>
    </table>
    <p>As festas mencionadas terán carácter obrigatorio e non recuperable.</p>
    <p>Artigo 2. Festas locais</p>
    <p>Conforme o disposto no artigo 37.2 do Estatuto dos traballadores, no artigo 46 do Real decreto 2001/1983, do 28 de xullo, e no artigo 1.11 do Real decreto 2412/1982, do 24 de xullo, sobre traspaso de funcións e servizos da Administración do Estado á Comunidade Autónoma de Galicia en materia de traballo, tamén serán inhábiles para o traballo, retribuídas e non recuperables, dúas festas locais, propostas polo órgano municipal competente dos respectivos concellos, cuxa publicación no boletín oficial de cada unha das provincias da comunidade autónoma será determinada pola persoa titular da xefatura territorial da Consellería de Economía, Emprego e Industria. As ditas festas locais publicaranse, así mesmo, no Diario Oficial de Galicia.</p>
    <p>Artigo 3. Cómputo de prazos</p>
    <p>De acordo co que dispón o artigo 30.7 da Lei 39/2015, do 1 de outubro, do procedemento administrativo común das administracións públicas, as festas laborais sinaladas no artigo 1 terán o carácter de días inhábiles para os efectos de cómputo de prazos.</p>
    <p>Disposición derradeira primeira. Comunicación ao Ministerio de Traballo, Migracións e Seguridade Social</p>
    <p>Do disposto no presente decreto darase traslado ao Ministerio de Traballo, Migracións e Seguridade Social antes do 30 de setembro de 2018.</p>
    <p>Disposición derradeira segunda. Entrada en vigor</p>
    <p>Este decreto producirá efectos desde o día un de xaneiro do ano dous mil dezanove.</p>
    <p>Santiago de Compostela, dez de outubro de dous mil dezaoito</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Francisco José Conde López<br>Conselleiro de Economía, Emprego e Industria</p>

