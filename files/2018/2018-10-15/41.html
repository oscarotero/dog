---
date: '2018-10-15'
id: G0424-021018-0002
page: 45847
number: 196
agency: 'Consellería de Economía, Emprego e Industria'
section: VI. Anuncios. a) Administración autonómica.
title: >-
  RESOLUCIÓN do 24 de setembro de 2018, da Dirección Xeral de Enerxía e Minas,
  pola que se fai público o Acordo do Consello da Xunta do 13 de setembro de
  2018 polo que se declara a utilidade pública, en concreto, así como a
  prevalencia sobre diversos aproveitamentos forestais, da modificación do
  parque eólico Carracedo, nos concellos da Pastoriza e Mondoñedo (Lugo),
  promovido pola sociedade Norvento, S.L. (LU-11/126-EOL).
range: Resolución
url: >-
  https://www.xunta.gal/dog/Publicados/2018/20181015/AnuncioG0424-021018-0002_gl.html
---
<p>En cumprimento do disposto no artigo 148 do Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica, faise público o Acordo do Consello da Xunta do 13 de setembro de 2018 polo que se declara a utilidade pública, en concreto, así como a prevalencia sobre diversos aproveitamentos forestais, da modificación do parque eólico Carracedo, nos concellos da Pastoriza e Mondoñedo (Lugo), promovido pola sociedade Norvento, S.L. (LU-11/126-EOL).</p>
    <p>Santiago de Compostela, 24 de setembro de 2018</p>
    <footer><p>Ángel Bernardo Tahoces<br>Director xeral de Enerxía e Minas</p></footer>
    <h2>ANEXO</h2>
    <h2>Acordo do Consello da Xunta de Galicia do 13 de setembro de 2018<br>polo que se declara a utilidade pública, en concreto, así como a prevalencia<br>sobre diversos aproveitamentos forestais, da modificación do parque eólico Carracedo, nos concellos da Pastoriza e Mondoñedo (Lugo), promovido<br> pola sociedade Norvento, S.L. (LU-11/126-EOL)</h2>
    <p>Examinado o expediente iniciado por solicitude de Norvento, S.L. en relación coa declaración de utilidade pública, en concreto, da modificación do parque eólico Carracedo, constan os seguintes</p>
    <p>Antecedentes de feito:</p>
    <p>Primeiro. Mediante Resolución do 20 de decembro de 2010 pola que se aproba a relación de anteproxectos de parques eólicos seleccionados ao abeiro da Orde do 29 de marzo de 2010 para a asignación de 2.325 MW de potencia na modalidade de novos parques eólicos en Galicia (DOG nº 248, do 28 de decembro), admitiuse a trámite o parque eólico Carracedo (en diante, o parque eólico) cunha potencia de 9 MW e promovido por Norvento, S.L. (en diante, a promotora).</p>
    <p>Segundo. O 22.1.2011, Norvento, S.L. solicitou a autorización administrativa, a aprobación do proxecto de execución e a declaración, en concreto, de utilidade pública para o parque eólico. Posteriormente, o 27.6.2011, a promotora solicitou a aprobación do proxecto sectorial do parque eólico.</p>
    <p>Terceiro. O 23.4.2012 e o 3.7.2012 a Xefatura Territorial de Lugo da Consellería de Economía e Industria (en diante, a xefatura territorial) emitiu informes sobre os dereitos mineiros afectados polo parque eólico. No primeiro dos informes inclúese unha solicitude de concesión de explotación e no segundo infórmase de que non existe ningún dereito mineiro afectado, posto que a dita solicitude foi cancelada.</p>
    <p>Cuarto. O 8.4.2014 a Secretaría Xeral de Calidade e Avaliación Ambiental formulou a declaración de impacto ambiental relativa ao parque eólico, que se fixo pública por Resolución do 8 de maio de 2014, da Dirección Xeral de Enerxía e Minas (DOG nº 176, do 15 de setembro de 2015).</p>
    <p>Quinto. O 28.9.2015, a Secretaría Xeral de Ordenación do Territorio e Urbanismo emitiu, en relación co proxecto sectorial do parque eólico, o informe previsto na Lei 8/2009, do 22 de decembro, pola que se regula o aproveitamento eólico en Galicia e se crean o canon eólico e o Fondo de Compensación Ambiental.</p>
    <p>Sexto. O 18.1.2016, o Servizo de Montes de Lugo emitiu o informe previsto no artigo 45 da Lei 8/2009, do 22 de decembro.</p>
    <p>Sétimo. O 17.3.2016 o Consello da Xunta acordou autorizar as instalacións, aprobar o proxecto de execución e declarar a utilidade pública, en concreto, do parque eólico. O dito acordo fíxose público por Resolución do 21 de marzo de 2016, da Dirección Xeral de Enerxía e Minas (DOG nº 76, do 19 de abril de 2018).</p>
    <p>Oitavo. O 24.11.2017, de acordo co establecido na disposición transitoria terceira da Lei 5/2017, do 19 de outubro, a promotora solicitou a tramitación do expediente de acordo co procedemento establecido pola dita lei.</p>
    <p>Noveno. O 19.12.2017 a promotora presentou unha modificación do proxecto do parque eólico solicitando o seu recoñecemento como non substancial.</p>
    <p>Décimo. O 21.12.2017 o Consello da Xunta declarou de interese especial o parque eólico referido, o que ten como efectos a tramitación de forma prioritaria e con carácter de urxencia e a redución á metade dos prazos necesarios na instrución do procedemento.</p>
    <p>Décimo primeiro. O 17.4.2018 a promotora solicitou a modificación da utilidade pública do parque eólico, de acordo coas modificacións recollidas no antecedente de feito noveno, achegando a correspondente relación de bens e dereitos afectados.</p>
    <p>Décimo segundo. Mediante oficios do 9.5.2018, e de acordo co disposto no artigo 45.3 da Lei 8/2009, do 22 de decembro, a Dirección Xeral de Enerxía e Minas efectuou o trámite de audiencia á Comunidade de Montes Veciñais de Carracedo e Rioseco e ao Concello da Pastoriza.</p>
    <p>Décimo terceiro. Mediante escritos do 14.5.2018, a Dirección Xeral de Enerxía e Minas notificou ás persoas interesadas as modificacións introducidas na relación de bens e dereitos afectados. En relación con estas notificacións no se presentaron alegacións.</p>
    <p>Décimo cuarto. O 1.6.2018 a Xefatura Territorial informou de que a modificación solicitada para o parque eólico non se ve afectada por ningún dereito mineiro, ratificando os informes do 23.4.2012 e do 3.7.2012.</p>
    <p>Décimo quinto. O 28.6.2018 a promotora achegou a documentación acreditativa do acceso e punto de conexión á rede de transporte ou distribución para a potencia adicional derivada da modificación do parque eólico, de acordo co establecido no artigo 38.3.a) da Lei 8/2009, do 22 de decembro.</p>
    <p>Décimo sexto. Por Resolución do 4 de xullo de 2018, a Dirección Xeral de Enerxía e Minas recoñeceu como non substancial a modificación do parque eólico.</p>
    <p>Décimo sétimo. O 4.9.2018 a Dirección Xeral de Ordenación Forestal, en cumprimento do previsto no artigo 45.4 da Lei 8/2009, do 22 de decembro, remitiu o informe favorable do Servizo de Montes de Lugo do 29.8.2018.</p>
    <p>Aos antecedentes de feito descritos sonlle de aplicación os seguintes</p>
    <p>Fundamentos de dereito:</p>
    <p>Primeiro. O Consello da Xunta de Galicia é competente para resolver este procedemento con fundamento no artigo 45.6 da Lei 8/2009, do 22 de decembro, pola que se regula o aproveitamento eólico en Galicia e se crean o canon eólico e o Fondo de Compensación Ambiental, modificada pola Lei 5/2017, do 19 de outubro, de fomento da implantación de iniciativas empresariais en Galicia.</p>
    <p>Segundo. No expediente instruído para o efecto cumpríronse os trámites de procedemento establecidos na Lei 24/2013, do 26 de decembro, do sector eléctrico, no Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica, na Lei 8/2009, do 22 de decembro, modificada pola Lei 4/2014, do 8 de maio, e pola Lei 5/2017, do 19 de outubro, na Lei 39/2015, do 1 de outubro, do procedemento administrativo común das administracións públicas, e demais normas vixentes de aplicación.</p>
    <p>Terceiro. Tal e como se recolle nos antecedentes de feito terceiro e décimo cuarto, o Servizo de Enerxía e Minas de Lugo informou de que as modificacións solicitadas non afectan ningún dereito mineiro vixente.</p>
    <p>Cuarto. Como se indicou no antecedente de feito décimo terceiro, non se recibiron alegacións sobre a modificación do parque eólico.</p>
    <p>De acordo con todo o que antecede, o Consello da Xunta de Galicia adopta o seguinte</p>
    <h2>ACORDO:</h2>
    <p>Primeiro. Declarar a utilidade pública, en concreto, as instalacións da modificación do parque eólico Carracedo, segundo o previsto nos artigos 54 e 56 da Lei 24/2013, do 26 de decembro, do sector eléctrico, o que leva implícita a necesidade de ocupación dos bens ou de adquisición dos dereitos afectados e implica a urxente ocupación para os efectos do artigo 52 da Lei de expropiación forzosa, do 16 de decembro de 1954 (BOE nº 351, do 17 de decembro).</p>
    <p>Segundo. Declarar a prevalencia da utilidade pública do parque eólico Carracedo sobre o interese xeral dos aproveitamentos forestais afectados, de conformidade co informe do Servizo de Montes de Lugo do 29.8.2018 e remitido pola Dirección Xeral de Ordenación Forestal o 4.9.2018, a que fai referencia o artigo 45.4 da Lei 8/2009, do 22 de decembro, pola que se regula o aproveitamento eólico en Galicia e se crean o canon eólico e o Fondo de Compensación Ambiental, modificada pola Lei 5/2017, do 19 de outubro, de fomento da implantación de iniciativas empresariais en Galicia.</p>
    <p>Este acordo publicarase no <em>Diario Oficial de Galicia</em> e no <em>Boletín Oficial</em> da provincia de Lugo, de acordo co establecido no artigo 148 do Real decreto 1955/2000, do 1 de decembro.</p>
    <p>Contra este acto, que pon fin á vía administrativa, poderase interpoñer recurso potestativo de reposición no prazo dun mes contado desde o día seguinte ao da súa notificación, de acordo co disposto nos artigos 123 e 124 da Lei 39/2015, do 1 de outubro, do procedemento administrativo común das administracións públicas, ou ben directamente recurso contencioso-administrativo ante a Sala do Contencioso-Administrativo do Tribunal Superior de Xustiza de Galicia no prazo de dous meses contados desde o día seguinte ao da notificación desta resolución, de conformidade co establecido nos artigos 10, 14 e 46.1 da Lei 29/1998, do 13 de xullo, reguladora da xurisdición contencioso-administrativa, sen prexuízo de que os interesados poidan interpoñer calquera outro recurso que coiden pertinente.</p>

