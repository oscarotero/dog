---
date: '2018-02-22'
id: G0426-080218-0007
page: 11343
number: 38
agency: Consellería do Medio Rural
section: VI. Anuncios. a) Administración autonómica.
title: >-
  ANUNCIO do 7 de febreiro de 2018, do Xurado Provincial de Clasificación de
  Montes Veciñais en Man Común de Pontevedra, polo que se publica a resolución
  do expediente de clasificación como veciñal en man común do monte denominado
  Torreiro, a favor dos veciños da Comunidade de Montes Veciñais en Man Común de
  Quintela, na parroquia de Quintela, do concello de Crecente (Pontevedra).
range: Anuncio
url: >-
  https://www.xunta.gal/dog/Publicados/2018/20180222/AnuncioG0426-080218-0007_gl.html
---
<p>En cumprimento do disposto no artigo 28 do Regulamento para a execución da Lei 13/1989, do 10 de outubro, de montes veciñais en man común, aprobado polo Decreto 260/1992, do 4 de setembro, e de conformidade co disposto no artigo 45.1 da Lei 39/2015, do 1 de outubro, do procedemento administrativo común das administracións públicas, faise público que o Xurado Provincial de Clasificación de Montes Veciñais en Man Común de Pontevedra, en sesión que tivo lugar con data do 20 de decembro de 2017, adoptou a seguinte resolución:</p>
    <p>«Examinado o expediente de clasificación como veciñal en man común do monte denominado Torreiro a favor dos veciños da Comunidade de Montes Veciñais en Man Común de Quintela, parroquia de Quintela, no concello de Crecente (Pontevedra), resultan os seguintes feitos:</p>
    <p>Primeiro. O 20.7.2015 Juan José Carballo López, en nome da CMVMC de Quintela, solicita a clasificación como veciñal en man común do monte do Torreiro a favor dos veciños da parroquia. Coa solicitude xunta:</p>
    <p>– Memoria técnica do monte do Torreiro executado pola enxeñeira técnica forestal Rita Pérez Vázquez. Inclúe medición do predio e composición sobre catastro: 000603600NG66F0001ZH, 000602900NG66F0001IH e 36014A016006140000YL.</p>
    <p>– Os antecedentes de uso que se citan: «a parcela do Torreiro é de propiedade comunal e os veciños da parroquia veñen realizando un uso habitual e continuado dela. A parcela ten un uso social e recreativo, nela celébranse as festas e romarías da parroquia. Existen dúas construcións: un palco e un local social.</p>
    <p>Os traballos de limpeza e mantemento corren á conta da CMVMC de Quintela. No catastro de rústica figuran como titulares os veciños de Quintela.</p>
    <p>Segundo. O 14.9.2015 o xefe da Sección de Topografía informa da posibilidade de identificación da parcela do Torreiro de 0,08 ha, que no terreo existen dúas construcións, da non afección a montes de utilidade pública nin afección á Rede Natura 2000. Así mesmo, xunta montaxe sobre ortofoto e catastro do dito predio.</p>
    <p>Terceiro. O 14.12.2016 o Xurado Provincial de Clasificación de Montes Veciñais en Man Común de Pontevedra acorda incoar expediente de clasificación da parcela do Torreiro e nomear instrutora a Amalia Elsa Pazos Pintos. Este acordo notifícase ao concello de Crecente e ao promotor da clasificación.</p>
    <p>Cuarto. Á vista da documentación achegada pola comunidade solicitante, a parcela obxecto do expediente obedece á seguinte descrición:</p>
    <p>Concello: Crecente.</p>
    <p>Parroquia: Quintela.</p>
    <p>Nome do monte: Torreiro.</p>
    <p>Cabida: 748,8 m2 (superficie alegada na solicitude).</p>
    <p>Estremas:</p>
    <p>Norte: Isaura Fernández Rivas (pol. 16, parcela 611).</p>
    <p>Sur: María Teresa Pérez Pérez (pol. 16, parcela 622).</p>
    <p>Leste: María Teresa Carpintero Recarey (pol. 16, parcela 613), Rubén Carpintero Rivera (pol. 16, parcela 615) e Jacinta Pérez Estévez (pol. 16, parcela 616).</p>
    <p>Oeste: camiño asfaltado.</p>
    <p>Quinto. O 15.2.2017 o persoal do distrito XVII emite informe preceptivo do Servizo de Montes: «a parcela de que se solicita a clasificación non ten uso forestal e está asfaltada. Nesta parcela existen dúas construcións que corresponden a un palco e a unha instalación pechada».</p>
    <p>Sexto. O 29.6.2017 o Rexistro da Propiedade de Ponteareas certifica que coa información facilitada o predio de que se insta a clasificación non se atopa inscrito no Rexistro. Ordénase a anotación preventiva no Rexistro da Propiedade de Ponteareas, notifícase o trámite de audiencia, publícase o edicto no Concello de Crecente e no DOG o Anuncio do 24 de agosto de 2017 de iniciación da clasificación do monte do Torreiro a favor da CMVMC de Quintela (DOG núm. 169, do 3 de setembro).</p>
    <p>Sétimo. No período do trámite de audiencia non se reciben alegacións.</p>
    <p>Consideracións legais e técnicas:</p>
    <p>Primeiro. O Xurado Provincial de Clasificación de Montes Veciñais en Man Común ten a competencia para coñecer os expedientes de clasificación dos montes que teñan tal carácter segundo o establecido no artigo 9 da Lei 13/1989, do 10 de outubro, de montes veciñais en man común.</p>
    <p>Segundo. De conformidade co artigo 1 do referido texto normativo e o artigo 1 do Decreto 240/1992, do 4 de setembro: «Son montes veciñais en man común e rexeranse por esta lei os que, con independencia da súa orixe, das súas posibilidades produtivas, do seu aproveitamento actual e da súa vocación agraria, pertenzan a agrupacións veciñais na súa calidade de grupos sociais e non como entidades administrativas, e se veñan aproveitando de xeito consuetudinario en réxime de comunidade, sen asignación de cotas polos membros daquelas na súa condición de veciños».</p>
    <p>Deste xeito, para que un monte sexa declarado veciñal en man común, o aproveitamento debe quedar acreditado non só no pasado senón tamén no presente e de forma continuada. Así o establece o antedito artigo 1 da Lei 13/1989 e as diversas resolucións xudiciais que o interpretan, concluíndo que o decisivo para a inclusión dun monte na categoría de veciñal en man común é que resulte acreditado o aproveitamento mancomunado dos montes polos veciños promotores de xeito continuado.</p>
    <p>Terceiro. O uso ou aproveitamento en man común da parcela do Torreiro queda suficientemente acreditado de xeito documental.</p>
    <p>Finalmente, o feito de que durante a tramitación do expediente non consten alegacións á clasificación como MVMC de terceiros que acrediten un uso privativo desta parcela demostra que existe un aproveitamento público, pacífico e continuado en común por parte dos veciños da parroquia de Quintela, do concello de Crecente.</p>
    <p>En consecuencia, vista a Lei 13/1989, do 10 de outubro, de montes veciñais en man común, e o seu regulamento, aprobado polo Decreto 260/1992, do 4 de setembro, e demais preceptos legais e regulamentarios de xenérica e específica aplicación, o Xurado Provincial, por unanimidade dos seus membros,</p>
    <h2>ACORDA:</h2>
    <p>Clasificar como veciñal en man común o monte do Torreiro a favor dos veciños da CMVMC de Quintela, da parroquia de Quintela (Crecente), de acordo coa descrición reflectida no antecedente de feito cuarto e na planimetría elaborada para o efecto polo Servizo de Montes, que forma parte inseparable da presente resolución. Esta parcela está composta polas referencias catastrais: 000603600NG66F0001ZH, 000602900NG66F0001IH e 36014A016006140000YL. Estas referencias deberán axustarse ao levantamento topográfico realizado acompañado do informe de validación gráfica catastral co CSV:NSEMFJCS40EQ6WMN.</p>
    <p>Contra a presente resolución, que pon fin á vía administrativa, poderase interpoñer recurso de reposición con carácter potestativo ante o Xurado Provincial de Clasificación de Montes Veciñais en Man Común de Pontevedra no prazo dun mes, ou ben interpoñer directamente recurso contencioso-administrativo ante o Xulgado do Contencioso-Administrativo de Pontevedra no prazo de dous meses contados desde o día seguinte ao da presente publicación, de acordo co disposto nos artigos 123 e 124 da Lei 39/2015, do 1 de outubro, do procedemento administrativo común das administracións públicas, e nos artigos 8 e 46 da Lei 29/1998, do 13 de xullo, reguladora da xurisdición contencioso-administrativa».</p>
    <p>Pontevedra, 7 de febreiro de 2018</p>
    <footer><p>Antonio Crespo Iglesias<br>Presidente do Xurado Provincial de Clasificación de Montes Veciñais<br>en Man Común de Pontevedra</p></footer>

