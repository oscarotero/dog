---
date: '2018-11-19'
id: G0534-131118-0002
page: 49460
number: 220
agency: 'Consellería de Educación, Universidade e Formación Profesional'
section: III. Outras disposicións.
title: >-
  ORDE do 12 de novembro de 2018 pola que se ratifica o acordo de extinción da
  Fundación para el Desarrollo de las Tecnologías de la Información y de la
  Comunicación (TIC) e se dispón a súa inscrición no Rexistro de Fundacións de
  Interese Galego.
range: Orde
url: >-
  https://www.xunta.gal/dog/Publicados/2018/20181119/AnuncioG0534-131118-0002_gl.html
---
<p>Examinado o expediente de extinción da Fundación para el Desarrollo de las Tecnologías de la Información y de la Comunicación (TIC), adscrita ao protectorado da Consellería de Educación, Universidade e Formación Profesional, resultan os seguintes</p>
    <p>Feitos: </p>
    <p>Primeiro. Con data do 28 de setembro de 2018 tivo entrada neste protectorado a solicitude de ratificación da extinción da Fundación para el Desarrollo de las Tecnologías de la Información y de la Comunicación (TIC), adoptada por acordo do seu padroado. </p>
    <p>Segundo. A Fundación para el Desarrollo de las Tecnologías de la Información y de la Comunicación (TIC) foi constituída en escritura pública outorgada ante o notario Emilio Navarro Moreno o día 4 de novembro de 2003, co número 1553 de protocolo. </p>
    <p>Mediante a Orde da Consellería da Presidencia, Relacións Institucionais e Administración Pública do 26 de novembro de 2003 (DOG núm. 240, do 11 de decembro), a fundación foi clasificada como benéfico-docente e adscrita á Consellería de Educación e Ordenación Universitaria. Foi declarada de interese galego pola Orde da Consellería de Educación e Ordenación Universitaria do 20 de xaneiro de 2004 (DOG núm. 18, do 28 de xaneiro).</p>
    <p>A fundación figura inscrita no Rexistro de Fundacións de Interese Galego co número 2003/32.</p>
    <p>Terceiro. En virtude do disposto no artigo 6 dos seus estatutos, o obxecto e finalidade da fundación é fomentar, promover e levar a cabo actividades dirixidas ao fomento da educación, á investigación e ao desenvolvemento das TIC, así como ao impulso e á consolidación da denominada sociedade do coñecemento ou sociedade da información, de xeito que se contribúa a mellorar a formación relativa a estas tecnoloxías na provincia de Lugo.</p>
    <p>Cuarto. O órgano de goberno da fundación, na súa reunión do 13 de setembro de 2018, adoptou o acordo de extinción da fundación por integración da súa actividade na Deputación Provincial de Lugo.</p>
    <p>No expediente tramitado consta a documentación prevista nos artigos 44 e 45 da Lei 12/2006, de fundacións de interese galego, e no artigo 48 do Regulamento das fundacións de interese galego, aprobado polo Decreto 14/2009, do 21 de xaneiro.</p>
    <p>Fundamentos de dereito:</p>
    <p>Primeiro. A Consellería de Educación, Universidade e Formación Profesional é competente para o exercicio das funcións de protectorado sobre a Fundación para el Desarrollo de las Tecnologías de la Información y de la Comunicación (TIC), de conformidade co establecido no Decreto 4/2013, do 10 de xaneiro, polo que se establece a estrutura orgánica da Consellería de Cultura, Educación e Ordenación Universitaria en relación co artigo 47 da Lei 12/2006, do 1 de decembro, de fundacións de interese galego.</p>
    <p>De acordo co disposto no artigo 7.2.b) do Regulamento do Rexistro de Fundacións de Interese Galego, aprobado polo Decreto 15/2009, do 21 de xaneiro, correspóndelle á Consellería de Educación, Universidade e Formación Profesional a inscrición na sección correspondente do Rexistro de Fundacións de Interese Galego de todos os actos relativos ás fundacións sobre as que exerza as funcións de protectorado.</p>
    <p>Segundo. O artigo 44 da Lei 12/2006, do 1 de decembro, de fundacións de interese galego, establece no seu punto 1 que as fundacións se extinguirán cando concorra calquera outra causa prevista no acto constitutivo ou nos estatutos (letra e). </p>
    <p>O artigo 37 dos estatutos da Fundación para el Desarrollo de las Tecnologías de la Información y de la Comunicación (TIC) inclúe entre as causas de extinción da fundación a seguinte: cando a Deputación Provincial de Lugo adopte o acordo polo cal o exercicio das actividades que realiza a fundación, ao amparo do contido nos artigos 6 e 7 dos seus estatutos, pase a xestionala directamente a dita entidade provincial, e así se comunique a esta fundación requirindo ao seu padroado para que proceda á súa extinción. O acordo do padroado de extinción precisará que a liquidación teña lugar por integración da súa actividade na Deputación de Lugo, mediante a cesión de todos os seus bens e dereitos.</p>
    <p>De acordo co artigo 44 da lei, a extinción da fundación requirirá o acordo favorable do padroado, ratificado polo protectorado. O mesmo artigo dispón que o acordo de extinción se inscribirá no Rexistro de Fundacións de Interese Galego.</p>
    <p>Terceiro. Resultan cumpridos os requisitos establecidos na Lei 12/2006, do 1 de decembro, e nos decretos 14/2009 e 15/2009, do 21 de xaneiro.</p>
    <p>Polo exposto,</p>
    <h2>RESOLVO:</h2>
    <p>Primeiro. Ratificar o acordo de extinción adoptado polo padroado da Fundación para el Desarrollo de las Tecnologías de la Información y de la Comunicación (TIC).</p>
    <p>Segundo. Ordenar a inscrición do acordo de extinción da fundación no Rexistro de Fundacións de Interese Galego, sección da Consellería de Educación, Universidade e Formación Profesional.</p>
    <p>Contra esta orde, que pon fin á vía administrativa, poderá interpoñerse recurso contencioso-administrativo ante o Tribunal Superior de Xustiza de Galicia no prazo de dous meses, de conformidade co disposto na Lei 29/1998, do 13 de xullo, reguladora da xurisdición contencioso-administrativa, sen prexuízo de que, con carácter potestativo, poida interpoñerse recurso de reposición ante a conselleira de Educación, Universidade e Formación Profesional, no prazo dun mes, segundo o disposto nos artigos 123 e 124 da Lei 39/2015, do 1 de outubro, do procedemento administrativo común das administracións públicas.</p>
    <p>Santiago de Compostela, 12 de novembro de 2018</p>
    <footer><p>A conselleira de Educación, Universidade e Formación Profesional<br>P.D. (Orde do 25.1.2012; DOG núm. 27, do 8 de febreiro)<br>Jesús Oitavén Barcala<br>Secretario xeral técnico da Consellería de Educación,<br>Universidade e Formación Profesional</p></footer>

