---
date: '2018-03-28'
id: O150-200318-0001
page: 17890
number: 62
agency: Escola Galega de Administración Pública
section: III. Outras disposicións.
title: >-
  RESOLUCIÓN do 16 de marzo de 2018 pola que se convoca a xornada Xustiza e
  opinión pública.
range: Resolución
url: >-
  https://www.xunta.gal/dog/Publicados/2018/20180328/AnuncioO150-200318-0001_gl.html
---
<p>Conforme os fins que asigna á Escola Galega de Administración Pública a normativa que a regula (Lei 4/1987, do 27 de maio, de creación da Escola Galega de Administración Pública, modificada pola Lei 10/1989, do 10 de xullo),</p>
    <h2>RESOLVO:</h2>
    <p>Convocar a xornada Xustiza e opinión pública, de acordo coas bases que se indican a seguir:</p>
    <p>1. Obxectivos:</p>
    <p>A xornada presenta unha tripla finalidade. A primeira delas consiste en relacionar e comprender como actúan e o alcance que teñen os dereitos fundamentais de opinión e información nas actuacións xudiciais. A segunda estriba en comprender a apreciación que a sociedade ten ao redor da xustiza. Finalmente, coñecer a linguaxe predominante na Administración de xustiza. Estes tres obxectivos convértense en imprescindibles para coñecer a realidade que rodea o Poder Xudicial como encargado da impartición de xustiza a nivel social e tamén respecto de posibles interaccións que deban levar a cabo con calquera sector vinculado.</p>
    <p>2. Contidos:</p>
    <p>Nesta xornada trataranse, entre outros, os seguintes temas:</p>
    <p>• Os dereitos de opinión e información en relación coas actuacións xudiciais.</p>
    <p>• A percepción social da xustiza.</p>
    <p>• A linguaxe xudicial.</p>
    <p>3. Persoas destinatarias:</p>
    <p>Persoal empregado público, en situación de servizo activo ou asimilada, das administracións públicas de Galicia, tanto de xustiza como autonómica e local, dos entes instrumentais da comunidade autónoma, das universidades do Sistema universitario de Galicia, profesionais do dereito e persoas interesadas en xeral.</p>
    <p>4. Desenvolvemento:</p>
    <p>Lugar: EGAP, rúa Madrid, 2-4, Santiago de Compostela.</p>
    <p>Data: 17 de abril de 2018.</p>
    <p>Horario: mañá e tarde.</p>
    <p>Duración: 6 horas lectivas. </p>
    <p>5. Número de prazas: limitado pola capacidade do local.</p>
    <p>6. Inscrición:</p>
    <p>As persoas interesadas deberán formalizar a súa inscrición a través do espazo «área de matrícula» da web da EGAP (https://egap.xunta.gal/matricula/).</p>
    <p>O prazo para a inscrición estará aberto desde as 8.00 horas do día seguinte ao da publicación desta resolución no <em>Diario Oficial de Galicia</em> ata as 23.55 horas do día 10 de abril de 2018.</p>
    <p>Poderá obterse calquera outra información das 8.30 ás 14.30 horas, nos teléfonos: 981 54 62 41, 981 54 62 39.</p>
    <p>7. Criterios de admisión:</p>
    <p>A orde de admisión virá determinada pola data e hora de presentación das solicitudes.</p>
    <p>8. Publicación da listaxe de persoas seleccionadas e prazo de presentación de alegacións.</p>
    <p>8.1. Na parte correspondente desta xornada da páxina web da EGAP (https://egap.xunta.gal/), publicarase a listaxe de persoas seleccionadas, así como tamén un número adecuado de reservas no caso de que o número de solicitudes recibidas sexa superior ao número de prazas.</p>
    <p>O prazo de presentación de alegacións será de dous días naturais contados desde a súa publicación.</p>
    <p>8.2. Transcorrido o prazo de alegacións, publicarase na parte correspondente a esta xornada da páxina web da EGAP (https://egap.xunta.gal/) a listaxe definitiva de persoas admitidas nesta actividade.</p>
    <p>9. Cambios ou substitucións na selección, renuncia e asistencia:</p>
    <p>9.1. En ningún caso serán admitidos cambios ou substitucións entre as persoas seleccionadas.</p>
    <p>9.2. Renuncia:</p>
    <p>a) As persoas seleccionadas só poderán renunciar á actividade formativa:</p>
    <p>Por causa de forza maior suficientemente acreditada.</p>
    <p>Por necesidades do servizo debidamente motivadas polas persoas responsables dos centros directivos.</p>
    <p>Por outras causas xustificadas documentalmente.</p>
    <p>b) A renuncia deberá ser comunicada por escrito á Escola Galega de Administración Pública cunha anticipación mínima de tres días hábiles anteriores ao comezo da actividade formativa. Na páxina web da Escola estará dispoñible un modelo de renuncia.</p>
    <p>Para isto, poderá utilizarse, ademais do previsto no artigo 16.4 da Lei 39/2015, do 1 de outubro, do procedemento administrativo común das administracións públicas (BOE do 2 de outubro), o enderezo de correo electrónico novas.egap@xunta.gal.</p>
    <p>c) As persoas que incumpran o previsto nas alíneas a) e b) pasarán ao final das listas de espera de todas as actividades formativas que soliciten e cuxo prazo de matrícula comece dentro do ano seguinte contado a partir do día da finalización desta actividade.</p>
    <p>9.3. Asistencia e puntualidade:</p>
    <p>a) Son obrigatorias a asistencia ás sesións da actividade formativa e a puntualidade.</p>
    <p>b) Durante a actividade formativa realizaranse controis de asistencia e puntualidade.</p>
    <p>c) Faltas de asistencia:</p>
    <p>c.1. Non se pode superar en ningún caso o 10 % das horas lectivas presenciais. En todo caso, as faltas de asistencia deberán xustificarse documentalmente ante as persoas responsables da actividade formativa nun prazo máximo de 10 días contados a partir do día da finalización desta actividade. As persoas que incumpran o especificado anteriormente perderán o dereito ao certificado de participación na actividade formativa.</p>
    <p>c.2. Aquelas persoas cuxas faltas de asistencia superen o 50 % das horas lectivas pasarán ao final das listas de espera de todas as actividades formativas que soliciten e cuxo prazo de matrícula comece dentro do ano seguinte contado a partir do día da finalización desta actividade.</p>
    <p>10. Modificacións:</p>
    <p>A EGAP reserva para si a facultade de interpretar e de resolver as incidencias que poidan xurdir no desenvolvemento desta xornada, así como a facultade de cancelala se o escaso número de solicitudes non xustifica a súa realización.</p>
    <p>11. Certificado electrónico de asistencia:</p>
    <p>Ao final da xornada emitirase un certificado electrónico de asistencia, descargable desde a área de matrícula (https://egap.xunta.gal/matricula), a aquelas persoas inscritas cuxa asistencia fose igual ou superior ao 90 % das horas lectivas programadas. Este documento estará asinado electronicamente pola EGAP e incluirá, de forma expresa, o contido, a carga lectiva, a data e o lugar de realización da xornada, así como un código de verificación electrónica (CVE) para contrastar a súa autenticidade.</p>
    <p>Santiago de Compostela, 16 de marzo de 2018</p>
    <footer><p>Sonia Rodríguez-Campos González<br>Directora da Escola Galega de Administración Pública</p></footer>

