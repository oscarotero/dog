---
date: '2018-10-19'
id: G0181-041018-0002
page: 46512
number: 200
agency: Axencia Galega de Infraestruturas
section: VI. Anuncios. a) Administración autonómica.
title: >-
  ANUNCIO do 1 de outubro de 2018 polo que se somete ao trámite de información
  pública a separata para información pública do proxecto de construción Fomento
  da mobilidade sustentable. Senda na PO-308. Treito Fontenla-Combarro. Punto
  quilométrico 3+500-5+150, de clave PO/16/257.06, así como a relación
  individual de bens, dereitos e propietarios afectados polo proxecto
  referenciado.
range: Anuncio
url: >-
  https://www.xunta.gal/dog/Publicados/2018/20181019/AnuncioG0181-041018-0002_gl.html
---
<p>Antecedentes:</p>
    <p>O artigo 6.2 da Lei 8/2013, do 28 de xuño, de estradas de Galicia, e o artigo 12.2 do Decreto 66/2016, do 26 de maio, polo que se aproba o Regulamento xeral de estradas de Galicia, determinan que os espazos destinados a sendas para peóns ou para a circulación de ciclistas teñan a consideración de elementos funcionais da estrada. Tendo en conta este precepto, a Xunta Galicia elaborou a «Estratexia en materia de mobilidade alternativa de Galicia», entre cuxos obxectivos está o fomento dos sistemas de transporte alternativos aos motorizados que permitan minimizar as repercusións sobre o ambiente e os seus impactos sociais e económicos.</p>
    <p>Os beneficios esperados con esta iniciativa son, entre outros, a mellora da mobilidade, a mellora da calidade do aire, da saúde, da igualdade e benestar da economía, do patrimonio e do urbanismo.</p>
    <p>Con data do 29 de maio de 2017 a Axencia Galega de Infraestruturas aprobou, con base na «Estratexia en materia de mobilidade alternativa de Galicia», o documento «Estratexia en materia de mobilidade alternativa na comarca de Pontevedra e concellos limítrofes» onde unha das sendas propostas era unha senda na PO-308, que agora se desenvolve mediante o proxecto construtivo: «Fomento da mobilidade sustentable. Senda na PO-308. Treito: Fontenla-Combarro (p.q. 3+500-5+150), clave: PO/16/257.06.</p>
    <p>O obxecto do proxecto é definir, xustificar e valorar as obras necesarias para a construción dun itinerario peonil e ciclista que permita a circulación de peóns e ciclistas non deportivos pola marxe esquerda da estrada autonómica PO-308, entre os p.q. 3+500-5+150.</p>
    <p>Trátase dunha actuación que enlaza os distintos núcleos lindantes ao treito de estrada obxecto de estudo, favorecendo a conexión dos principais focos de atracción como son o casco urbano de Combarro, o parque da Seca onde se encontra o polideportivo municipal de Poio, o colexio público Isidora Riestra e a Praia de Padrón, situada ao este do municipio de Combarro.</p>
    <p>O treito de actuación caracterízase por unha alta densidade de edificación, o que constitúe un condicionante fundamental na xeometría final da actuación.</p>
    <p>O itinerario consta de 1.650 m de lonxitude, ao longo do cal se executa unha senda de largo variable en función da dispoñibilidade do espazo, cun mínimo de 1,8 m, separada da zona de tráfico rodado por unha franxa axardinada e unha cuneta, ambas de largo variable en función do espazo dispoñible. Prevese, ademais das obras de pavimentación, a execución do sistema de drenaxe de augas pluviais e a reposición de aqueles servizos afectados pola execución das obras.</p>
    <p>Considerando todo o exposto e o establecido na normativa vixente,</p>
    <h2>RESOLVO:</h2>
    <p>Primeiro. De acordo co establecido no artigo 21.1 da Lei 8/2013, do 28 de xuño, de estradas de Galicia e no artigo 50 do Decreto 66/2016, do 26 de maio, polo que se aproba o Regulamento xeral de estradas de Galicia o mencionado proxecto de construción sométese ao trámite de información pública durante un período de trinta días hábiles, contados a partir do seguinte ao da publicación deste anuncio no <em>Diario Oficial Galicia</em>, para que as persoas que o consideren oportuno poidan formular por escrito, ante a Axencia Galega de Infraestruturas, as observacións que crean convenientes relativas á concepción global do trazado deseñado.</p>
    <p>Segundo. Que, simultaneamente ao trámite sinalado no parágrafo anterior, e para os efectos previstos no artigo 56.1 do Decreto do 26 de abril de 1957, polo que se aproba o Regulamento de expropiación forzosa, sométese a información pública a relación individual de bens, dereitos e propietarios afectados pola realización da obra correspondente, para que os afectados presenten cantas alegacións ou rectificacións consideren convenientes en canto aos bens e dereitos descritos na relación anexa.</p>
    <p>Terceiro. A exposición ao público, para os efectos da presente resolución, realízase na Axencia Galega de Infraestruturas (San Caetano, s/n, 15781 Santiago de Compostela), no Servizo de Infraestruturas de Pontevedra (avda. Mª Victoria Moreno, 43-1º, 36071 Pontevedra), Casa do Concello de Poio (praza do Mosteiro, 1, 36995 Poio. Pontevedra). Así mesmo, na páxina web da Consellería de Infraestruturas e Mobilidade (http://civ.xunta.gal/organizacion/c/CIV_Axencia_Galega_de_Infraestruturas) atópase a disposición dos interesados o documento completo do proxecto de construción.</p>
    <p>Santiago de Compostela, 1 de outubro de 2018</p>
    <footer><p>Francisco Menéndez Iglesias<br>Director da Axencia Galega de Infraestruturas</p></footer>

