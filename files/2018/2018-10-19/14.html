---
date: '2018-10-19'
id: G0244-101018-0001
page: 46389
number: 200
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  DECRETO 130/2018, do 4 de outubro, polo que se aproba a agrupación voluntaria
  dos concellos de Porqueira e Calvos de Randín, da provincia de Ourense, para o
  sostemento en común do posto de secretaría-intervención.
range: Decreto
url: >-
  https://www.xunta.gal/dog/Publicados/2018/20181019/AnuncioG0244-101018-0001_gl.html
---
<p>Os concellos de Porqueira e Calvos de Randín, nas respectivas sesións plenarias realizadas os días 24 de maio e 25 de xuño de 2018, respectivamente, acordaron aprobar definitivamente a agrupación dos ditos concellos para o sostemento en común da praza de secretaría-intervención e, en consecuencia, elevar o expediente á Xunta de Galicia para a súa aprobación.</p>
    <p>Os concellos de Porqueira e Calvos de Randín teñen escasa poboación e recursos económicos limitados, o que aconsella a súa agrupación para lograr unha maior eficiencia e racionalidade dos recursos humanos. Esta agrupación constitúe unha medida de aforro económico sen a mínima perda de capacidade na xestión administrativa.</p>
    <p>No expediente seguíronse os trámites previstos na normativa de aplicación: artigo 9 do Real decreto 128/2018, do 16 de marzo, polo que se regula o réxime xurídico dos funcionarios de Administración local con habilitación de carácter nacional; 165 e seguintes da Lei 5/1997, do 22 de xullo, de Administración local de Galicia, e 13 do Decreto 49/2009, do 26 de febreiro, sobre o exercicio das competencias da Comunidade Autónoma de Galicia respecto dos/das funcionarios/as con habilitación de carácter estatal.</p>
    <p>Constan os informes favorables da Deputación Provincial de Ourense e da Delegación do Goberno en Galicia, segundo o disposto no artigo 167.c) da Lei 5/1997, do 22 de xullo, de Administración local de Galicia, e no artigo 13 do Decreto 49/2009, do 26 de febreiro, sobre o exercicio das competencias da Comunidade Autónoma de Galicia respecto dos/das funcionarios/as con habilitación de carácter estatal.</p>
    <p>A competencia para a aprobación da agrupación corresponde á Xunta de Galicia, por proposta da consellería competente en materia de réxime local, segundo dispoñen o artigo 9 do Real decreto 128/2018, do 16 de marzo; o artigo 167 da Lei 5/1997, do 22 de xullo, de Administración local de Galicia; o artigo 15 da Lei 2/2015, do 29 de abril, de emprego público de Galicia, e o artigo 13 do Decreto 49/2009, do 26 de febreiro, sobre o exercicio das competencias da Comunidade Autónoma de Galicia respecto dos/das funcionarios/as con habilitación de carácter estatal.</p>
    <p>Na súa virtude, por proposta do vicepresidente e conselleiro de Presidencia, Administracións Públicas e Xustiza, logo de deliberación do Consello da Xunta de Galicia na súa reunión do catro de outubro de dous mil dezaoito,</p>
    <h2>DISPOÑO:</h2>
    <p>Aprobar a agrupación dos concellos de Porqueira e Calvos de Randín, na provincia de Ourense, para o sostemento en común dun posto único de secretaría-intervención, así como os estatutos polos que se rexerá a dita agrupación, que forman parte integrante do expediente.</p>
    <p>Disposición derradeira</p>
    <p>Este decreto producirá efectos desde a data da súa publicación no Diario Oficial de Galicia.</p>
    <p>Santiago de Compostela, catro de outubro de dous mil dezaoito</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p>

