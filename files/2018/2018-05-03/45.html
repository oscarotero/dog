---
date: '2018-05-03'
id: G0315-120418-0006
page: 23131
number: 85
agency: Concello de Oza-Cesuras
section: VI. Anuncios. b) Administración local.
title: >-
  ANUNCIO de aprobación definitiva do Plan especial de equipamento en solo
  rústico para a ordenación dunha dotación sanitario-asistencial de residencia
  de persoas maiores.
range: Anuncio
url: >-
  https://www.xunta.gal/dog/Publicados/2018/20180503/AnuncioG0315-120418-0006_gl.html
---
<p>O Pleno do Concello de Oza-Cesuras, en sesión que tivo lugar o 29 de decembro de 2017 adoptou, entre outros, o acordo que a seguir se transcribe:</p>
    <p>«Proposta do alcalde de aprobación definitiva do Plan especial de equipamento en solo rústico para a ordenación dunha dotación sanitario-asistencial de residencia de persoas maiores en Oza-Cesuras. (…) dáse conta da proposta de acordo que consta no expediente e que a seguir se transcribe: </p>
    <p>“Proposta de alcaldía da aprobación definitiva do Plan especial de equipamento en solo rústico para a ordenación dunha dotación sanitario-asistencial de residencia de persoas maiores en Oza-Cesuras.</p>
    <p>Visto o expediente de aprobación do Plan especial de equipamento en solo rústico para ordenación dunha dotación sanitario-asistencial de residencia de persoas maiores en Porzomillos (Oza-Cesuras).</p>
    <p>Resultando que, tras a oportuna tramitación, a Xunta de Goberno Local, en sesión do 20 de novembro de 2015, acordou aprobar provisionalmente o citado Plan especial e con data do 22 de marzo de 2016 (RS 782/2016) se solicitou o oportuno informe preceptivo á Consellería de Medio Ambiente, que foi contestado mediante oficio do 16 de maio de 2016 (RE 1981/2016), en que se comunica a necesidade de introducir unha serie de correccións.</p>
    <p>Resultanto que, igualmente, se solicitaron os oportunos informes ao Instituto de Estudos do Territorio, Consellería de Cultura, Educación e Ordenación Universitaria, Xefatura do Servizo Provincial de Estradas da Xunta de Galicia, e que se corrixiron diversos defectos de documentación.</p>
    <p>Resultando que o 26 de setembro de 2016 (RE 4419/2016) se recibiu nas oficinas municipais información sectorial da Axencia Galega de Infraestruturas sobre a afección do Plan especial, co informe desfavorable xa que sería necesario presentar un documento que recollese o plano do reforzo do sistema viario, indicando a reserva de terreo necesaria para a execución do acceso (vía de acceso á residencia) de acordo coa normativa vixente en materia de acceso e, unha vez presentado o dito documento, debería ser remitido de novo para informe da Axencia Galega de Infraestruturas e, unha vez confeccionados os ditos planos de acceso, estes foron remitidos aos correspondentes organismos sectoriais.</p>
    <p>Posteriormente, con data do 1 de febreiro de 2017 (RS 253/2017) remitiuse á Consellería de Medio Ambiente e Ordenación do Territorio documentación para aprobación definitiva do citado Plan especial, de decembro de 2016, xunto con outra acompañatoria. Igualmente, o 1 de febreiro de 2017 enviouse o dito documento á Consellería de Cultura, Educación e Ordenación Universitaria (RS 252/2017).</p>
    <p>O 7 de marzo de 2017 (RE 804/2017) recibiuse un requirimento da Delegación Territorial na Coruña da Consellería de Medio Ambiente e Ordenación do Territorio da Xunta de Galicia, para completar a documentación remitida consistente en: </p>
    <p>a) Realización do trámite de notificación individual ás persoas propietarias dos terreos afectadas pola ampliación da vía de enlace da actuación coa estrada autonómica AC-840 (artigo 86.1.a) da LOUG). Incluirase no plan a relación de propietarios afectados e achegaranse notificacións, avisos de recibo e certificado do resultado do trámite. O acordo de aprobación provisional resolverá sobre as alegacións que, se é o caso, presenten os afectados.</p>
    <p>b) Certificado do acordo de aprobación provisional que cómpre adoptar para a solicitude de informe (artigo 86.1.d) da LOUG). A aprobación comprenderá a totalidade do Plan especial, incluíndo o estudo de impacto e integración paisaxística.</p>
    <p>c) Exemplar do Plan especial (con inclusión do estudo de impacto e integración paisaxística) que sexa aprobado provisionalmente nos termos indicados no parágrafo anterior, debidamente dilixenciado, facendo constar tal circunstancia.</p>
    <p>E con data do 13 de marzo de 2017 (RS 735/2017) remitiuse escrito á Delegación Territorial na Coruña da Consellería de Medio Ambiente e Ordenación do Territorio da Xunta de Galicia solicitando aclaración sobre diversos aspectos do escrito anteriormente indicado. O 24 de marzo de 2017 (RE 1043/2017) recíbese contestación ao anterior oficio deste Concello no senso de que é necesario notificar aos titulares catastrais dos terreos que van ser afectados pola vía de acceso á residencia e proceder á nova aprobación do Plan especial.</p>
    <p>Resultando que a Xunta de Goberno Local, en sesión do 7 de abril de 2017, acorda a retroacción das actuacións do expediente administrativo para a aprobación do citado Plan especial co obxecto de completar o trámite de información pública previsto no artigo 86.1.a) da Lei 9/2002, do 30 de decembro, de ordenación urbanística e de protección do medio rural de Galicia, a todas as persoas propietarias dos terreos afectados pola ampliación da vía de acceso á residencia. Segundo se desprende da certificación da encargada do Rexistro Xeral do Concello de Oza-Cesuras, Carmen Cacheiro Muiño presentou unha alegación dentro do prazo dun mes desde a publicación do anuncio no BOP núm. 79, do 27 de abril de 2017.</p>
    <p>Resultando que a Xunta de Goberno Local, en sesión do pasado 10 de agosto de 2017, acordou:</p>
    <p>– Rexeitar a alegación presentada por Carmen Cacheiro Muiño o 25 de maio de 2017, rexistro xeral de entrada nº 1849/2017, polos motivos expostos no informe do 9 de agosto de 2017 emitido polo secretario-interventor que a seguir se reproduce “Entre as potestades que o artigo 4.1.d) da Lei 7/1985, do 2 de abril, reguladora das bases de réxime local, outorga aos municipios está a potestade expropiatoria, que os faculta para a privación singular da propiedade privada ou dos dereitos e intereses patrimoniais lexítimos por causa de utilidade pública ou interese sociais -como é o caso que nos ocupa-, quedando garantida a inexistencia dun prexuízo económico ao particular privado forzosamente deses dereitos mediante o pagamento do prezo xusto”, xa que, de levarse finalmente a cabo o proxecto de construción da residencia de personas maiores que se pretende construír en Porzomillos, sería necesario e imprescindible dispoñer de parte dos terreos da súa propiedade para posibilitar a ampliación da vía de acceso á dita infraestrutura, ampliación que figura prevista no Plan especial por requirimento da Axencia Galega de Infraestruturas”, mediante informe sectorial do 26 de setembro de 2016”.</p>
    <p>– E ratificar o acordo de aprobar provisionalmente o Plan especial de equipamento en solo rústico para ordenación dunha dotación sanitario-asistencial de residencia de persoas maiores en Porzomillos, adoptado pola Xunta de Goberno Local en sesión do 20 de novembro de 2015.</p>
    <p>Posteriormente, con data do 29 de agosto de 2017 (RS 2566/2017) remítese á Consellería de Medio Ambiente e Ordenación do Territorio. Delegación Territorial da Coruña, copia cotexada e dilixenciada da continuación do expediente relativo ao Plan especial de equipamento en solo rústico para ordenación dunha dotación sanitario-asistencial de residencia de persoas maiores en Porzomillos, para os efectos previstos no artigo 86.1.d) da Lei 9/2002, do 30 de decembro, de ordenación urbanística e protección do medio rural de Galicia.</p>
    <p>O 26 de outubro de 2017 (RE 4086/2017) recíbese informe previo favorable á citada aprobación definitiva da Dirección Xeral de Ordenación do Territorio e Urbanismo da Xunta de Galicia, coas condicións sinaladas nos parágrafos III.5 e III.6, que se reproducen a seguir: </p>
    <p>“5. Conexións co exterior: incorpórase unha ampliación da vía de conexión coa estrada autonómica, dando cumprimento á exixencia de reforzo sinalada no punto III.4 do informe do 13.5.2016. O Plan especial prevé unha solución acordo coas condicións do informe da Axencia Galega de Infraestruturas, sen prexuízo de que a AXI emita informe sobre o proxecto de obras correspondente.</p>
    <p>No Plan especial que se aprobe definitivamente deberase incorporar a relación de parcelas e titulares afectados pola ampliación (artigos 65 e 86.1.d) da LOUG).</p>
    <p>En canto ás redes de servizos, achégase informe do arquitecto técnico municipal do 16.6.2016 en que sinala a suficiencia da capacidade das redes de abastecemento, de auga, saneamento e depuradora de augas residuais, para soportar a actuación prevista.</p>
    <p>6. Outros aspectos: o proxecto elimina substancialmente as contradicións observadas, como exixía o punto III.5 do informe do 13.5.2016. No proxecto que se aprobe definitivamente, o cadro do plano O.01 Zonificación debe establecer que a pendente máxima da cuberta será de 5 graos sexaxesimais, como sinala o punto 4.4.3 da normativa do proxecto”.</p>
    <p>Igualmente, sinálase no citado informe previo á aprobación definitiva o seguinte “Con carácter previo á licenza municipal, deberá obterse o informe sectorial da Administración competente en materia agraria (artigo 36.2 en relación coa disposición transitoria 1ª.2.d) da LSG)”.</p>
    <p>Tendo en conta que con data 28.11.2017 (RE 4685/2017 do 29.11.2017) foron presentados tres exemplares do documento para aprobación defintiva do Plan especial de equipamento en solo rústico para ordenación dunha dotación sanitario-asistencial de residencia de persoas maiores.</p>
    <p>Visto o informe emitido o día 20 do mes en curso polos servizos técnicos municipais en que se sinala que “Unha vez revisada a documentación prensentada, así como toda a vinculada ao expediente de referencia, conclúese que é completa e correcta, e cumpre co requirido no referido informe previo á aprobación definitiva emitido pola Xunta de Galicia, Consellería de Medio Ambiente e Ordenación do Territorio, Dirección Xeral de Ordenación do Territorio e Urbanismo. Con carácter previo á licenza municipal, deberá obter o informe sectorial da Administración competente en materia agraria (artigos 36.2 en relación coa disposición transitoria 1º.2.d) da LSG)”.</p>
    <p>Considerando que na tramitación do procedemento administrativo se cumpriron todos os trámites e garantías previstos pola lei; ao abeiro do disposto nos artigos 83, 84, 86 e 92 da Lei 9/2002, do 30 de decembro, de ordenación urbanística e protección do medio rural de Galicia, esta alcaldía propón á Comisión informativa para asuntos de Pleno ditaminar favorablemente a adopción do seguinte acordo:</p>
    <p>Primeiro. Aprobar definitivamente o Plan especial de equipamento en solo rústico para a ordenación dunha dotación sanitario-asistencial de residencia de persoas maiores. Lugar de Porzomillos, pol. 506, parcelas 132, 751, 753, 1009, 1010, 1011, parroquia de Porzomillos, Concello de Oza-Cesuras, promovido por instancia de Lucus Residencial, S.L. e aprobado provisionalmente por acordo da Xunta de Goberno Local en sesión do 10 de agosto de 2017.</p>
    <p>Segundo. Publicar este acordo de aprobación definitiva do Plan especial, no prazo dun mes desde a súa adopción, no <em>Diario Oficial de Galicia</em>, e o documento que conteña a normativa e as ordenanzas, no BOP da Coruña. </p>
    <p>Terceiro. Dar traslado á consellería competente en materia de urbanismo e ordenación do territorio (actualmente, a Consellería de Medio Ambiente, Territorio e Infraestruturas da Xunta de Galicia) dunha copia autenticada do exemplar do Plan especial aprobado definitivamente, con todos os planos e documentos integrantes debidamente dilixenciados polo secretario do Concello, facendo constar a dita circunstancia.</p>
    <p>Cuarto. A eficacia do acto de aprobación definitiva e a entrada en vigor do plan quedan condicionadas ao cumprimento do disposto no artigo 92 de la LOUG e no 70 da Lei 7/1985, do 2 de abril, reguladora das bases do réxime local”.</p>
    <p>(…)</p>
    <p>O Pleno da Corporación, tras a oportuna deliberación, acorda aprobar por sete votos a favor e catro abstencións (...) a proposta da Alcaldía anteriormente transcrita».</p>
    <p>Oza-Cesuras, 23 de marzo de 2018</p>
    <footer><p>O alcalde<br>P.D. (19.3.2018)<br>Andrés Taboada Marante<br>Alcalde en funcións</p></footer>

