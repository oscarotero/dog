---
date: '2018-12-10'
id: G0244-041218-0001
page: 51496
number: 234
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  RESOLUCIÓN do 3 de  decembro de 2018, da Secretaría Xeral da Igualdade, pola
  que se resolven as solicitudes de axudas previstas na Resolución do 15 de maio
  de 2018 pola que se establecen as bases reguladoras que rexerán as axudas á
  conciliación da vida familiar e laboral, por redución da xornada de traballo,
  como medida de fomento da conciliación e corresponsabilidade, cofinanciadas
  polo Fondo Social Europeo (FSE) con cargo ao programa operativo FSE Galicia
  2014-2020, e se convocan para o ano 2018 (SI440A).
range: Resolución
url: >-
  https://www.xunta.gal/dog/Publicados/2018/20181210/AnuncioG0244-041218-0001_gl.html
---
<p>Por Resolución do 15 de maio de 2018, da Secretaría Xeral da Igualdade (DOG núm. 103, do 31 de maio), establecéronse as bases reguladoras e convocáronse para o ano 2018 as axudas á conciliación da vida familiar e laboral como medida de fomento da corresponsabilidade para as persoas traballadoras que se acollan á redución da súa xornada de traballo.</p>
    <p>Estas subvencións están cofinanciadas polo Fondo Social Europeo, nunha porcentaxe do 80 %, a través do programa operativo FSE Galicia 2014-2020, no obxectivo temático 8 «promover a sustentabilidade e a calidade no emprego e favorecer a mobilidade laboral»; prioridade de investimento 8.4 «a igualdade entre homes e mulleres en todas as áreas, incluído o acceso ao emprego e á carreira profesional e a conciliación da vida laboral e a privada así como a promoción do salario igualitario pola realización do mesmo traballo»; obxectivo específico 8.4.2 «(Re) integrar e manter no mercado laboral as persoas con dependentes ao seu cargo, a través de medidas de conciliación da vida persoal e laboral, e fomentar a igualdade de xénero no ámbito formativo, educativo e laboral».</p>
    <p>Segundo o artigo 14.3 das bases reguladoras, a notificación individual de todas as resolucións poderase substituír pola publicación no <em>Diario Oficial de Galicia</em>, de acordo co establecido no artigo 45 da Lei 39/2015, do 1 de outubro, do procedemento administrativo común das administracións públicas, as resolucións destas subvencións serán obxecto de publicación no <em>Diario Oficial de Galicia</em>, a cal producirá os mesmos efectos da notificación. Nesta publicación especificarase a data da convocatoria, a entidade beneficiaria, a cantidade concedida e a finalidade da subvención outorgada, así como as solicitudes desestimadas, con expresión sucinta dos motivos da desestimación.</p>
    <p>Unha vez rematada a fase de instrución das solicitudes recibidas na Secretaría Xeral da Igualdade, avaliadas as solicitudes pola comisión de valoración prevista no artigo 12.2 das bases reguladoras, vista a proposta de resolución formulada polo órgano instrutor e tendo en conta as dispoñibilidades orzamentarias,</p>
    <h2>RESOLVO:</h2>
    <p>Primeiro. Conceder as axudas á conciliación da vida familiar e laboral como medida de fomento da corresponsabilidade para as persoas traballadoras que se acollan á redución da súa xornada de traballo que se indican no anexo I, como consecuencia da aplicación dos criterios de valoración e prelación previstos no artigo 13 e segundo o establecido no artigo 6 das bases reguladoras, por un importe total de 553.799,31 euros, con cargo á aplicación orzamentaria 05.11.312G.480.0, código de proxecto 2016 00018, dos orzamentos xerais da Comunidade Autónoma de Galicia para 2018.</p>
    <p>Segundo. No anexo II relaciónanse as solicitudes que non poden ser atendidas por terse esgotado o crédito orzamentario e que quedan en reserva para ser atendidas para o caso de que quedase crédito libre, ben por producirse algunha renuncia ou ben por incremento do crédito orzamentario destinado a esta subvención (artigo 12.4, último parágrafo), sempre que como consecuencia destas circunstancias se teña liberado crédito suficiente para a correspondente concesión.</p>
    <p>Terceiro. Excluír e declarar desistidas as solicitudes que se relacionan no anexo III, con indicación da causa específica, por non cumpriren o requisito de emenda e/ou achega dos documentos preceptivos no prazo establecido, segundo o disposto no artigo 11.1 das bases reguladoras, ou ben por non cumpriren ningún dos requisitos establecidos nas referidas bases.</p>
    <p>Cuarto. Informar as persoas beneficiarias que figuran no anexo I desta resolución que a data límite para a presentación da documentación xustificativa necesaria para proceder ao pagamento da subvención é o 11 de decembro de 2018, de acordo co artigo 17.1 das bases reguladoras, na súa redacción dada pola Resolución do 27 de setembro de 2018, pola que se amplía o prazo de presentación da documentación xustificativa e de presentación da solicitude de pagamento (DOG núm. 186, do 27 de setembro). A falta de presentación da solicitude de pagamento/xustificación no prazo establecido comportará a perda do dereito ao cobramento da subvención (artigo 17.3).</p>
    <p>A documentación que se ten que presentar é a seguinte:</p>
    <p>a) Solicitude de pagamento (anexo IV das bases reguladoras).</p>
    <p>b) Folla de recollida de datos de indicadores de produtividade e resultados (no modelo dispoñible na páxina web da Secretaría Xeral da Igualdade).</p>
    <p>c) Deberá presentarse a documentación relacionada nas letras c), d) e mais e) do número 1 do artigo 8 desta resolución, para o caso de que non se achegase a xustificación de todo o período subvencionado.</p>
    <p>d) Acreditación de que a persoa beneficiaria está ao día nas súas obrigas tributarias e sociais e que non ten pendente de pagamento ningunha débeda coa Administración da Comunidade Autónoma (artigo 17.4 da Resolución do 15 de maio de 2018).</p>
    <p>Así mesmo, informáselles que a aceptación da subvención comunitaria implicará a súa aparición na lista pública de operacións coa información recollida no anexo XII do Regulamento (UE) nº 1303/2013, en relación co artigo 115.2 da mesma norma xurídica. E, lembráselles que deben cumprir cos requisitos e obrigas exixidos nos artigos 10 e 11 da Lei 9/2007, do 13 de xullo, de subvencións de Galicia, e coas obrigas establecidas no artigo 17 das bases reguladoras.</p>
    <p>Quinto. Esta resolución esgota a vía administrativa e contra ela poderá interpoñerse recurso potestativo de reposición ante a secretaria xeral da Igualdade, no prazo dun mes, contado desde o día seguinte ao desta publicación, ou ben directamente recurso contencioso-administrativo perante o Tribunal Superior de Xustiza de Galicia, no prazo de dous meses contados a partir do día seguinte ao desta publicación, de acordo co establecido nos artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 3 de decembro de 2018</p>
    <footer><p>Susana López Abella<br>Secretaria xeral da Igualdade</p></footer>

