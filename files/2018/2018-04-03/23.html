---
date: '2018-04-03'
id: G0424-220318-0007
page: 18371
number: 64
agency: 'Consellería de Economía, Emprego e Industria'
section: VI. Anuncios. a) Administración autonómica.
title: >-
  RESOLUCIÓN do 16 de marzo de 2018, da Xefatura Territorial de Lugo, pola que
  se anuncia o levantamento de actas previas á ocupación para a instalación
  eléctrica LAT 220 kV, subestación Serra das Penas-subestación Chantada, nos
  concellos de Paradela, O Saviñao e Chantada (expediente 001/2007 AT).
range: Resolución
url: >-
  https://www.xunta.gal/dog/Publicados/2018/20180403/AnuncioG0424-220318-0007_gl.html
---
<p>O día 28 de decembro de 2009, a Dirección Xeral de Industria, Enerxía e Minas ditou resolución pola que se autoriza administrativamente, se aproba o proxecto de execución e se declara a utilidade pública, en concreto, da LAT 220 kV subestación Serra das Penas-subestación Chantada (DOG do 1 de febreiro de 2010), que afecta os concellos de Paradela, O Saviñao e Chantada, na provincia de Lugo.</p>
    <p>Esta declaración de utilidade pública, segundo o disposto no artigo 54 da Lei 54/1997, do 27 de novembro, do sector eléctrico, implica a necesidade docupación dos bens ou de adquisición dos dereitos afectados e a súa urxente ocupación, para os efectos do artigo 52 da Lei de expropiación forzosa do 16 de decembro de 1954.</p>
    <p>De acordo co anterior, esta xefatura territorial, en cumprimento do disposto no artigo 52 da Lei de expropiación forzosa, resolve convocar todas as persoas afectadas con que non se chegou a un acordo, incluídas na relación de bens e dereitos que se insire como anexo a esta resolución e que se publica tamén no taboleiro de anuncios dos concellos de Paradela, O Saviñao e Chantada, deducida da que se someteu a información pública no diario <em>El Progreso</em> do 9 de xaneiro de 2008, no <em>Boletín Oficial</em> da provincia de Lugo e no <em>Diario Oficial de Galicia</em> do 2 de xaneiro de 2008, para que comparezan nos concellos sinalados como punto de xuntanza para, de conformidade co procedemento que se establece no citado artigo, levar a cabo o levantamento das actas previas á ocupación.</p>
    <p>Desta convocatoria darase traslado aos interesados mediante a oportuna citación individual, na cal se sinalarán o día e a hora para o levantamento das actas previas. Así mesmo, nos taboleiros de anuncios dos concellos de Paradela, O Saviñao e Chantada estará exposta a data do levantamento das actas. Todos os interesados, así como as persoas que sexan titulares de calquera clase de dereitos ou intereses sobre os bens afectados, deberán acudir persoalmente ou representados pola persoa debidamente autorizada, achegarán os documentos acreditativos da súa titularidade, e poderanse acompañar dos seus peritos e dun notario pola súa conta (artigo 52.3 da Lei de expropiación forzosa).</p>
    <p>Así mesmo, advírteselles a todos os interesados que poderán formular alegacións por escrito nesta xefatura territorial (rolda da Muralla, 70, Lugo) ata o momento do levantamento das actas previas, para os únicos efectos de corrixir os posibles erros cometidos na relación de bens e dereitos afectados (artigo 56.2 do Regulamento da Lei de expropiación forzosa).</p>
    <p>Esta publicación realízase igualmente para os efectos do artigo 44 da Lei 39/2015, do 1 doutubro, do procedemento administrativo común das administracións públicas (BOE núm. 236, do 2 de outubro), cando os titulares dos predios propostos sexan descoñecidos, non se saiba o lugar de notificación ou ben, tentada a notificación, non se puidese realizar (sen prezuízo da correspondente publicación no BOE), e así dirixirlle ao Ministerio Fiscal as dilixencias que se produzan de conformidade co artigo 5 da Lei de expropiación forzosa, do 16 de decembro de 1954.</p>
    <p>Lugo, 16 de marzo de 2018</p>
    <footer><p>Pilar Fernández López<br>Xefa territorial de Lugo</p></footer>

