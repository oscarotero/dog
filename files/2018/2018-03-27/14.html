---
date: '2018-03-27'
id: G0003-190318-0002
page: 17689
number: 61
agency: Servizo Galego de Saúde
section: IV. Oposicións e concursos.
title: >-
  ANUNCIO do 7 de marzo de 2018, da Xerencia de Xestión Integrada de Lugo, Cervo
  e Monforte de Lemos, polo que se dá publicidade da resolución da mesma data
  pola que se convoca procedemento de mobilidade interna voluntaria entre
  unidades/servizos do Complexo Hospitalario Xeral-Calde - Hospital
  Universitario Lucus Augusti para o persoal fixo das categorías de persoal
  diplomado, sanitario de formación profesional e persoal de xestión e servizos.
range: Anuncio
url: >-
  https://www.xunta.gal/dog/Publicados/2018/20180327/AnuncioG0003-190318-0002_gl.html
---
<p>De conformidade co establecido na disposición adicional quinta do Decreto 206/2005, do 22 de xullo, de provisión de prazas de persoal estatutario do Servizo Galego de Saúde (DOG núm. 145, do 29 de xullo), e con base nos criterios reitores, para mobilidade interna no ámbito de atención especializada, aprobados pola mesa sectorial o 23 de decembro de 2009 e modificados con data do 31 de xaneiro de 2014, a Xerencia de Xestión Integrada de Lugo, Cervo e Monforte de Lemos, tras un proceso de negociación coa Xunta de Persoal deste centro sanitario, e con base nas competencias atribuídas polo Decreto 43/2013, do 21 de febreiro (DOG núm. 47, do 7 de marzo), polo que se establece a estrutura orgánica do Servizo Galego de Saúde, modificado polo Decreto 111/2013, do 4 de xullo (DOG núm. 140, do 24 de xullo), e na Orde do 12 de abril de 2013 (DOG núm. 76, do 19 de abril), pola que se desenvolve a estrutura organizativa de Xestión Integrada de Lugo, Cervo e Monforte de Lemos, así como na Orde do 5 de xullo de 2012 (DOG núm. 139, do 20 de xullo), sobre delegación de competencias en órganos centrais e periféricos do Servizo Galego de Saúde,</p>
    <h2>DISPÓN:</h2>
    <p>Primeiro. Anunciar a convocatoria do procedemento de mobilidade interna voluntaria entre unidades/servizos do Complexo Hospitalario Xeral-Calde - Hospital Universitario Lucus Augusti para o persoal fixo das categorías de persoal sanitario diplomado, sanitario de formación profesional e persoal de xestión e servizos.</p>
    <p>Segundo. As bases íntegras desta convocatoria, as resolucións e demais actos derivados dela serán publicados, en todo caso e sen prexuízo do emprego doutros medios de publicidade, nos taboleiros de anuncios do Hospital Universitario Lucus Augusti e do Complexo Hospitalario Xeral-Calde (na Área de Xestión do centro de Calde). Tamén estarán expostas na intranet da propia Xerencia de Xestión Integrada.</p>
    <p>Terceiro. As solicitudes para participar neste procedemento axustaranse necesariamente ao formulario electrónico existente para o efecto na Oficina Virtual do Profesional (FIDES/Procesos/Mobilidade voluntaria interna) e, tras a súa formalización electrónica, unha vez impresa, deberase tramitar o seu rexistro administrativo, dentro do correspondente prazo, e presentarse preferentemente no Rexistro Xeral do Hospital Universitario Lucus Augusti, sito na rúa Dr. Ulises Romero, nº 1, 27003 Lugo.</p>
    <p>O prazo para a presentación de solicitudes será de vinte (20) días hábiles a partir do día seguinte ao desta publicación.</p>
    <p>Cuarto. Contra a resolución e as bases do procedemento poderase interpoñer recurso de alzada, perante a Dirección Xeral de Recursos Humanos do Servizo Galego de Saúde, no prazo dun mes contado a partir do día seguinte ao da súa publicación, nos termos previstos nos artigos 121 e 122 da Lei 39/2015, do 1 de outubro, do procedemento administrativo común das administracións públicas.</p>
    <p>Lugo, 7 de marzo de 2018</p>
    <footer><p>Ramón Ares Rico<br>Xerente de Xestión Integrada de Lugo, Cervo e Monforte de Lemos</p></footer>

