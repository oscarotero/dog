---
date: '2018-11-12'
id: G0198-021118-0001
page: 48623
number: 215
agency: Axencia Galega de Innovación
section: III. Outras disposicións.
title: >-
  RESOLUCIÓN do 30 de outubro de 2018 pola que se conceden as axudas da
  convocatoria 2018 do programa Conecta Peme para fomentar a cooperación entre
  as pemes e os demais axentes do Sistema rexional de innovación, a través do
  apoio a proxectos de Investigación, Desenvolvemento e Innovación orientados ao
  mercado e aliñados cos retos e prioridades identificados na RIS3 para Galicia,
  cofinanciadas polo Fondo Europeo de Desenvolvemento Rexional (Feder) no marco
  do programa operativo Feder Galicia 2014-2020.
range: Resolución
url: >-
  https://www.xunta.gal/dog/Publicados/2018/20181112/AnuncioG0198-021118-0001_gl.html
---
<p>A Resolución do 31 de decembro de 2017 da Axencia Galega de Innovación (<em>Diario Oficial de Galicia</em> núm. 28, do 8 de febreiro de 2018) estableceu as bases reguladoras para a concesión, en réxime de concorrencia competitiva, das axudas do programa Conecta Peme para fomentar a cooperación entre as pemes e os demais axentes do Sistema rexional de innovación, a través do apoio a proxectos de Investigación, Desenvolvemento e Innovación orientados ao mercado e aliñados cos retos e prioridades identificados na RIS3 para Galicia, cofinanciadas polo Fondo Europeo de Desenvolvemento Rexional (Feder) no marco do programa operativo Feder Galicia 2014-2020, e procedeu á súa convocatoria para o ano 2018 (código do procedemento IN852A).</p>
    <p>Os artigos 4 e 5 desta resolución de convocatoria establecen os requisitos que deben cumprir, respectivamente, os proxectos e os beneficiarios para poder optar ás axudas.</p>
    <p>Unha vez revisada a documentación inicial dos expedientes xunto coa documentación presentada tras os requirimentos oportunos, o órgano instrutor formulou proposta de resolución de inadmisión das solicitudes que non cumprían coas exixencias contidas na convocatoria, nas bases reguladoras ou na normativa de subvencións, conforme ao establecido no artigo 29.5 das bases reguladoras.</p>
    <p>As solicitudes que resultaron admitidas foron obxecto de avaliación segundo o procedemento e os criterios de valoración establecidos no artigo 31 das bases reguladoras.</p>
    <p>A comisión de selección prevista no artigo 30 das bases reguladoras reuniuse o día 18 de outubro de 2018 e emitiu un informe final no que figuran, de xeito individualizado, as solicitudes propostas para obter a subvención, con indicación da súa avaliación, o custo subvencionable e a subvención que corresponde ao proxecto global e a cada unha das empresas da agrupación. </p>
    <p>O crédito dispoñible desta convocatoria resulta insuficiente para financiar todas as solicitudes que obtiveron a valoración mínima de 50 puntos, que establece o artigo 31 das bases reguladoras. </p>
    <p>Unha vez realizada a instrución do procedemento e á vista da proposta de resolución e o informe emitido pola comisión de selección, a directora da Axencia Galega de Innovación, como órgano competente, segundo o disposto no artigo 29 das bases reguladoras</p>
    <h2>RESOLVO:</h2>
    <p>Primeiro. Conceder as axudas, respectando a intensidade máxima prevista no artigo 7 das bases reguladoras, ás entidades seleccionadas que figuran no anexo I desta resolución, por orde decrecente de puntuación.</p>
    <p>Segundo. Denegar as solicitudes que acadaron unha valoración inferior a 64,30 puntos por non dispoñer de crédito suficiente para o seu financiamento, que quedarán como unha lista de suplentes por orde de puntuación decrecente e que se relacionan no anexo II. Esta lista estará operativa ata o 30 de abril de 2019 para cubrir eventuais renuncias ou minoracións no programa que permitan financiar eses proxectos.</p>
    <p>Terceiro. Desestimar as solicitudes que, unha vez avaliadas e determinado o seu custo subvencionable, ou ben non cumpren os requisitos que exixen as bases reguladoras ou non acadaron 50 puntos de valoración, que exixe o artigo 31 da convocatoria. Estas solicitudes recóllense no anexo III.</p>
    <p>Cuarto. Publicar como anexo IV a relación de solicitudes que foron inadmitidas ou declarada a súa desistencia nas súas correspondentes resolucións. </p>
    <p>As axudas concedidas imputaranse á aplicación orzamentaria 09.A3.561A.770.0 na que existe crédito adecuado e suficiente nos orzamentos da Comunidade Autónoma de Galicia para o ano 2018.</p>
    <p>Estas axudas están cofinanciadas no marco do programa operativo Feder Galicia<br>2014-2020, eixe 1 «Potenciar a investigación o desenvolvemento tecnolóxico e a innovación», prioridade de investimento 1.2 «O fomento do investimento empresarial en I+i, o desenvolvemento de vínculos e sinerxías entre as empresas, os centros de investigación e desenvolvemento e o sector do ensino superior, en particular mediante o fomento do investimento no desenvolvemento de produtos e servizos, a transferencia de tecnoloxía, a innovación social, a innovación ecolóxica, as aplicacións de servizo público, o estímulo da demanda, a interconexión en rede, as agrupacións e a innovación aberta a través dunha especialización intelixente e mediante o apoio á investigación tecnolóxica e aplicada, liñas piloto, accións de validación precoz dos produtos, capacidades de fabricación avanzada e primeira produción, en particular, en tecnoloxías facilitadoras esenciais e difusión de tecnoloxías polivalentes», obxectivo específico 1.2.1 «Impulso e promoción de actividades de I+i lideradas por empresas, apoio á creación e consolidación de empresas innovadoras e apoio á compra pública innovadora» e actuación CPSO 1.2.1.7 «Proxectos de innovación aberta para subministrar incentivos á cooperación entre as empresas».</p>
    <p>Contra esta resolución, que non esgota a vía administrativa, poderán os interesados interpoñer recurso de alzada perante o presidente da Axencia Galega de Innovación no prazo dun mes, que comezará a contar a partir do día seguinte ao da publicación desta resolución no <em>Diario Oficial de Galicia.</em> </p>
    <p>Santiago de Compostela, 30 de outubro de 2018</p>
    <footer><p>Patricia Argerey Vilar<br>Directora da Axencia Galega de Innovación</p></footer>

