---
date: '2018-07-24'
id: G0244-180718-0004
page: 34654
number: 141
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  DECRETO 75/2018, do 12 de xullo, polo que se declara a urxente ocupación, para
  os efectos de expropiación forzosa, dos bens e dereitos necesarios para a
  realización das obras do proxecto denominado Mellora do camiño de acceso a
  Toldaos, no concello do Incio.
range: Decreto
url: >-
  https://www.xunta.gal/dog/Publicados/2018/20180724/AnuncioG0244-180718-0004_gl.html
---
<p>O Concello do Incio, en sesión dos días 14 de xullo de 2017 e 22 de decembro de 2017, acordou a necesidade de ocupación dos terreos afectados pola execución do proxecto denominado Mellora de camiño de acceso a Toldaos, e acordou solicitar á Xunta de Galicia a declaración de urxente ocupación dos bens e dereitos afectados pola expropiación forzosa, ao abeiro do disposto no artigo 52 da Lei de expropiación forzosa. O proxecto foi aprobado pola Xunta de Goberno local con data 21 de novembro de 2017.</p>
    <p>Os bens en que se concreta a declaración de urxente ocupación están determinados no expediente que se someteu a información pública.</p>
    <p>O dito expediente tivo entrada o 22 de febreiro de 2018 na Vicepresidencia e Consellería de Presidencia, Administracións Públicas e Xustiza, e contén a xustificación acreditativa da motivación para a declaración de urxente ocupación.</p>
    <p>O expediente tratouse na Comisión de Secretarios Xerais previa á súa elevación ao Consello da Xunta de Galicia.</p>
    <p>O expediente contén a documentación a que se refire o artigo primeiro da Orde do 7 de decembro de 1983, sobre declaracións de urxente ocupación, así como a exixida no artigo 3 da Lei 11/1996, do 27 de decembro, de medidas de disciplina orzamentaria.</p>
    <p>En consecuencia, considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, xa que, segundo sinala o concello, o acceso ao núcleo de Toldaos é deficiente tanto na capa de rodadura coma na largura, o que non permite o paso de vehículos grandes; particularmente, non hai posibilidade de que poida acceder unha ambulancia ou outros vehículos de emerxencia.</p>
    <p>Así mesmo, as obras de mellora do camiño a Toldaos pretenden ampliar a pista co obxectivo de acondicionar un camiño de 4 metros de largo que permita o acceso ao lugar de todo tipo de vehículos, pois á parte do citado no anterior parágrafo tamén é un acceso aos predios dos/das veciños/as da parroquia, que non poden facer un aproveitamento das súas parcelas porque non poden acceder a elas coa maquinaria agrícola. Trátase, polo tanto, dunha obra social que beneficia a todos os/as veciños/as do lugar.</p>
    <p>A competencia para a declaración da urxente ocupación correspóndelle ao Consello da Xunta de Galicia, segundo o disposto nos artigos 27.2 e 28.2 do Estatuto de autonomía de Galicia.</p>
    <p>Na súa virtude, por proposta do vicepresidente e conselleiro de Presidencia, Administracións Públicas e Xustiza, e logo de deliberación do Consello da Xunta de Galicia na súa reunión do día doce de xullo de dous mil dezaoito,</p>
    <h2>DISPOÑO:</h2>
    <p>Artigo único</p>
    <p>De conformidade co disposto no artigo 52 da Lei de expropiación forzosa, declárase a urxente ocupación, para os efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto denominado Mellora de camiño de acceso a Toldaos no Concello do Incio. De ser o caso, unha vez ocupados os terreos necesarios, deberanse obter as autorizacións que sexan necesarias dos organismos competentes, con carácter previo ao inicio das obras.</p>
    <p>Santiago de Compostela, doce de xullo de dous mil dezaoito</p>
    <footer><p>Alberto Núñez Feijóo<br>Presidente</p><p>Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p></footer>

