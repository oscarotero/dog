---
date: '2018-04-04'
id: G1097-160318-0003
page: 18572
number: 65
agency: Axencia Galega das Industrias Culturais
section: III. Outras disposicións.
title: >-
  EXTRACTO da Resolución do 13 de marzo de 2018 pola que se aproban as bases de
  subvencións ás actividades de distribución para industrias culturais e se
  convocan para o ano 2018.
range: Resolución
url: >-
  https://www.xunta.gal/dog/Publicados/2018/20180404/AnuncioG1097-160318-0003_gl.html
---
<p>BDNS (Identif.): 391684.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo pode consultarse na Base de datos nacional de subvencións (http://www.pap.minhap.gob.es/bdnstrans/index).</p>
    <p>Primeiro. Beneficiarias</p>
    <p>Poden solicitar as distintas modalidades de subvención as entidades que a continuación se sinalan, para actividades que se leven a cabo entre o 1 de novembro de 2017 e o 31 de outubro de 2018:</p>
    <p>Modalidade A.1: subvencións para a distribución de espectáculos de artes escénicas e musicais fóra de Galicia. </p>
    <p>Beneficiarias: persoas físicas e/ou xurídicas dedicadas profesionalmente á actividade de produción e distribución de espectáculos de artes escénicas ou musicais con sede social ou establecemento permanente na Comunidade Autónoma de Galicia.</p>
    <p>Modalidade A.2: subvencións para a representación de espectáculos de artes escénicas ou concertos en feiras e festivais fóra de Galicia. </p>
    <p>Beneficiarias: persoas físicas e/ou xurídicas dedicadas á actividade de produción e distribución de espectáculos de artes escénicas e musicais, con sede social ou establecemento permanente en Galicia, para a exhibición de espectáculos e/ou concertos en feiras e festivais fóra de Galicia.</p>
    <p>Modalidade A.3: subvencións para a asistencia a feiras e mercados culturais fóra de Galicia. </p>
    <p>Beneficiarias: persoas físicas e/ou xurídicas dedicadas á actividade de produción e distribución de bens ou servizos culturais con sede social ou establecemento permanente en Galicia, para a asistencia a feiras ou mercados culturais fóra da Comunidade Autónoma galega. </p>
    <p>Modalidade A.4: subvencións para a distribución de espectáculos escénicos no territorio da Comunidade Autónoma.</p>
    <p>Beneficiarias: persoas físicas e xurídicas dedicadas profesionalmente á actividade de produción e distribución de espectáculos de artes escénicas, con sede social ou establecemento permanente na Comunidade Autónoma de Galicia.</p>
    <p>Poderán acollerse a esta modalidade empresas que presenten un proxecto de distribución pola Comunidade Autónoma de Galicia consistente na realización dun mínimo de cinco representacións de artes escénicas.</p>
    <p>Segundo. Finalidade</p>
    <p>Promover a distribución e comercialización dos produtos culturais dentro e fóra do noso país, fomentando a captación de públicos e facilitando o acceso da cultura galega a novos mercados internacionais.</p>
    <p>Terceiro. Bases reguladoras</p>
    <p>Resolución do 13 de marzo de 2018 pola que se aproban as bases de subvencións ás actividades de distribución para industrias culturais, e se convocan para o ano 2018.</p>
    <p>Cuarto. Importe</p>
    <p>O importe máximo para o financiamento das axudas incluídas nesta convocatoria é de 450.000 euros, dos cales 350.000 euros se reservan para as modalidades A.1, A.2 e A.3, agás que non existan suficientes solicitudes nesas modalidades, caso en que o importe non adxudicado poderá outorgarse na A.4, da partida orzamentaria 2018.10.A1.432.B.470.0, da Lei de orzamentos da Comunidade Autónoma para o ano 2018.</p>
    <p>Quinto. Prazo de presentación de solicitudes</p>
    <p>O prazo para a presentación das solicitudes será desde o día seguinte ao da data de publicación desta resolución no Diario Oficial de Galicia ata o 31 de xullo de 2018.</p>
    <p>Santiago de Compostela, 13 de marzo de 2018</p>
    <footer><p>Román Rodríguez González<br>Presidente do Consello Reitor da Axencia Galega das Industrias Culturais</p></footer>

