---
date: '2018-09-13'
id: O92-070918-0001
page: 42144
number: 175
agency: Instituto Galego de Promoción Económica
section: III. Outras disposicións.
title: >-
  RESOLUCIÓN do 6 de setembro de 2018 pola que se amplían os prazos máximos para
  resolver e publicar a resolución do procedemento e para executar e solicitar o
  cobramento dos plans de internacionalización que rematan no ano 2018,
  establecidos na Resolución do 7 de decembro de 2017, pola que se lle dá
  publicidade ao acordo do Consello de Dirección, que aproba as bases
  reguladoras das axudas para a execución de accións de promoción exterior das
  empresas galegas (Galicia Exporta Empresas), cofinanciadas polo Fondo Europeo
  de Desenvolvemento Rexional, no marco do programa operativo Feder Galicia
  2014-2020.
range: Resolución
url: >-
  https://www.xunta.gal/dog/Publicados/2018/20180913/AnuncioO92-070918-0001_gl.html
---
<p>No Diario Oficial de Galicia núm. 241, do 21 de decembro de 2017, publicouse a Resolución do 7 de decembro de 2017 pola que se lle dá publicidade ao acordo do Consello de Dirección, que aproba as bases reguladoras das axudas do Igape para a execución de accións de promoción exterior das empresas galegas (Galicia Exporta Empresas), cofinanciadas polo Fondo Europeo de Desenvolvemento Rexional, no marco do programa operativo Feder Galicia 2014-2020.</p>
    <p>No apartado quinto do resolvo establécense os prazos de duración do procedemento, de execución do plan de internacionalización e para solicitar o cobramento.</p>
    <p>Así, establécese que o prazo máximo para resolver e publicar a resolución será o 14 de setembro de 2018.</p>
    <p>E para aqueles plans de internacionalización, cuxo prazo máximo de execución sexa o 1 de outubro de 2018, o beneficiario deberá presentar a solicitude de cobramento como máximo o 1 de outubro de 2018.</p>
    <p>Tendo en conta o elevado número de solicitudes recibidas faise necesario ampliar o prazo máximo de resolución e, por conseguinte, o prazo máximo para executar e solicitar o cobramento dos plans de internacionalización, cuxo prazo máximo de execución remata no 2018. </p>
    <p>Por todo o anterior, de conformidade co disposto nos artigos 23 e 32 da Lei 39/2015, do 1 de outubro, do procedemento administrativo común das administracións públicas,</p>
    <h2>RESOLVO:</h2>
    <p>Artigo 1</p>
    <p>Ampliar ata o 31 de outubro de 2018, inclusive, o prazo máximo para resolver e publicar a resolución e ampliar ata o 9 de novembro de 2018 o prazo máximo de execución para as solicitudes con accións para realizar ata esta data (orzamento 2018), última data admisible neste caso para a facturación e pagamento así como para a solicitude de cobramento, previstos no apartado quinto do resolvo da Resolución de 7 de decembro de 2017, pola que se lle dá publicidade ao acordo do Consello de Dirección, que aproba as bases reguladoras das axudas do Igape para a execución de accións de promoción exterior das empresas galegas (Galicia Exporta Empresas), cofinanciadas polo Fondo Europeo de Desenvolvemento Rexional, no marco do programa operativo Feder Galicia 2014-2020.</p>
    <p>Artigo 2</p>
    <p>Esta resolución entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 6 de setembro de 2018</p>
    <footer><p>Juan Manuel Cividanes Roger <br>Director xeral do Instituto Galego de Promoción Económica</p></footer>

