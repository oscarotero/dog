---
date: '2018-04-11'
id: G0164-040418-0001
page: 19790
number: 70
agency: 'Consellería de Cultura, Educación e Ordenación Universitaria'
section: III. Outras disposicións.
title: >-
  RESOLUCIÓN do 2 de abril de 2018, da Secretaría Xeral Técnica da Consellería
  de Cultura, Educación e Ordenación Universitaria, pola que se declara de
  interese galego e se ordena a inscrición no Rexistro de Fundacións de Interese
  Galego da Fundación Musical de Xinzo.
range: Resolución
url: >-
  https://www.xunta.gal/dog/Publicados/2018/20180411/AnuncioG0164-040418-0001_gl.html
---
<p>Examinado o expediente de declaración de interese galego e inscrición no Rexistro de Fundacións de Interese Galego da Fundación Musical de Xinzo aprécianse os seguintes feitos e fundamentos de dereito:</p>
    <p>Feitos:</p>
    <p>1. Francisco Jesús Represas Carrera, presidente do padroado da Fundación, presentou solicitude de clasificación, declaración de interese galego e inscrición no Rexistro de Fundacións de Interese Galego.</p>
    <p>2. A Fundación Musical de Xinzo foi constituída en escritura pública outorgada en Ponteareas o 11 de xullo de 2017, ante o notario Álvaro Lorenzo Fariña Domínguez, co número 1.734 do seu protocolo, pola Asociación Banda de Música Xuvenil de Xinzo, representada para este acto polos membros da xunta directiva: Francisco Jesús Represas Carrera, Blanca Represas Alonso, Silvia Fernandes Táboas, Segunda Carrera Iglesias, Ana María Acebedo Varela e Manuel Collazo Francisco.</p>
    <p>Esta escritura foi emendada e complementada por outra outorgada ante o mesmo notario, en Ponteareas o 26 de xaneiro de 2018, con número 246 do seu protocolo.</p>
    <p>3. A Fundación Musical de Xinzo, segundo establece o artigo 6 dos seus estatutos, ten por obxecto ou fins principais:</p>
    <p>• Promocionar as actividades culturais e musicais en todas as ordes.</p>
    <p>• Fomentar a sensibilización musical mediante a organización de concertos, actividades, recitais, representacións, edicións e publicacións.</p>
    <p>• Conservar e fomentar o patrimonio artístico musical e folclórico galego, especialmente o referido á zona de Ponteareas e arredores.</p>
    <p>• Contribuír a desenvolver e potenciar cantas actividades sexan posibles para fomentar e instruír na arte musical a poboación que así o requira.</p>
    <p>• Axudar ao desenvolvemento das escolas de música e de diversos tipos de formacións musicais como corais, grupos de música de cámara, grupos folclóricos, etc.</p>
    <p>• Fomentar o desenvolvemento das bandas de música.</p>
    <p>• Protexer e apoiar os integrantes das bandas de música para que se poidan formar de maneira que, de cara a un futuro, incrementen as súas posibilidades de ter unha saída profesional no ámbito musical.</p>
    <p>• Ofrecer e facilitar o acceso de toda a poboación a unha formación non regrada, práctica e teórica, dentro do campo musical.</p>
    <p>• Fomentar a organización de concertos, festivais, encontros e outras actividades culturais, sociais e educativas, organizadas por diferentes institucións, públicas ou privadas.</p>
    <p>• Fomentar a igualdade de xénero.</p>
    <p>• Fomentar a creación e difusión cultural da lingua galega.</p>
    <p>4. Na escritura de constitución da fundación constan os extremos relativos á personalidade do fundador; a súa capacidade para constituíla; a súa vontade de facelo como de interese galego conforme os preceptos da Lei 12/2006, do 1 de decembro, de fundacións de interese galego; a dotación; os estatutos e a composición do padroado inicial.</p>
    <p>5. Nos estatutos da fundación consta a súa denominación; o seu enderezo; o seu obxecto e finalidade; as regras para a aplicación das rendas aos fins fundacionais e para a determinación dos beneficiarios; a composición e as normas de funcionamento do padroado; e as causas de disolución e o destino dos bens e dereitos resultantes da súa liquidación.</p>
    <p>6. O Padroado inicial da Fundación está formado por Francisco Jesús Represas Carrera como presidente, Blanca Represas Alonso como vicepresidenta, María del Carmen Represas Alonso como secretaria, Silvia Fernandes Táboas como tesoureira, e por Segunda Carrera Iglesias, Ana María Acebedo Varela e Manuel Collazo Francisco, como vogais.</p>
    <p>7. A Comisión integrada polos secretarios xerais técnicos de todas as consellerías elevou ao vicepresidente e conselleiro de Presidencia, Administracións Públicas e Xustiza proposta de clasificación como de interese cultural da Fundación Musical de Xinzo, dado o seu obxecto e finalidade, polo que, cumpríndose os requisitos exixidos na Lei 12/2006, do 1 de decembro, de fundacións de interese galego, e segundo establecen os artigos 47.2 da citada lei, 51 do Regulamento de fundacións de interese galego, aprobado polo Decreto 14/2009, do 21 de xaneiro, e 7 do Regulamento do Rexistro de Fundacións de Interese Galego, aprobado polo Decreto 15/2009, do 21 de xaneiro, o protectorado será exercido polo departamento da Xunta que teña atribuídas as competencias correspondentes aos fins fundacionais. </p>
    <p>8. De conformidade coa citada proposta, por Orde da Vicepresidencia e Consellería de Presidencia, Administracións Públicas e Xustiza do 28 de febreiro de 2018 (<em>Diario Oficial de Galicia</em> núm. 59, do 23 de marzo) clasificouse de interese cultural a Fundación Musical de Xinzo, e adscribiuse á Consellería de Cultura, Educación e Ordenación Universitaria para os efectos do exercicio das funcións de protectorado.</p>
    <p>Fundamentos de dereito:</p>
    <p>Primeiro. O artigo 34 da Constitución española recoñece o dereito de fundación para fins de interese xeral, consonte a lei, e o artigo 27.26 do Estatuto de autonomía para Galicia establece que é competencia exclusiva da Comunidade Autónoma de Galicia o réxime das fundacións de interese galego.</p>
    <p>Segundo. De acordo co disposto no artigo 7.2 do Regulamento do Rexistro de Fundacións de Interese Galego, en relación co Decreto 4/2013, do 10 de xaneiro, polo que se establece a estrutura orgánica da Consellería de Cultura, Educación e Ordenación Universitaria corresponde á dita consellería a declaración de interese galego mediante resolución publicada no <em>Diario Oficial de Galicia</em> e a inscrición no Rexistro de Fundacións de Interese Galego da Fundación Musical de Xinzo, así como o exercicio das funcións de protectorado e as demais que correspondan á Xunta de Galicia de conformidade co indicado no dito regulamento.</p>
    <p>Á vista do que antecede e tendo en consideración o establecido na normativa vixente en materia de fundacións de interese galego, e nas demais normas de xeral e pertinente aplicación; en uso das competencias atribuídas polo Decreto 4/2013, do 10 de xaneiro, polo que se establece a estrutura orgánica da Consellería de Cultura, Educación e Ordenación Universitaria, </p>
    <h2>RESOLVO:</h2>
    <p>Primeiro. Declarar de interese galego a Fundación Musical de Xinzo.</p>
    <p>Segundo. Ordenar a súa inscrición no Rexistro de Fundacións de Interese Galego, sección da Consellería de Cultura, Educación e Ordenación Universitaria.</p>
    <p>Terceiro. Esta fundación queda sometida ao disposto na Lei 12/2006, do 1 de decembro, de fundacións de interese galego; no Regulamento de fundacións de interese galego, aprobado polo Decreto 14/2009, do 21 de xaneiro; no Regulamento do Rexistro de Fundacións de Interese Galego, aprobado polo Decreto 15/2009, do 21 de xaneiro, e na demais normativa de aplicación, e especialmente ás obrigas de dar publicidade suficiente dos seus obxectivos e actividades, da ausencia de ánimo de lucro na prestación dos seus servizos, así como á de presentación anual da documentación contable e do plan de actuación ante o protectorado.</p>
    <p>Contra esta resolución, que non pon fin á vía administrativa, poderá interpoñerse recurso de alzada ante o conselleiro de Cultura, Educación e Ordenación Universitaria, no prazo dun mes contado desde o día seguinte ao da súa publicación, de acordo co sinalado nos artigos 121 e 122 da Lei 39/2015, do 1 de outubro, do procedemento administrativo común das administracións públicas.</p>
    <p>Santiago de Compostela, 2 de abril de 2018</p>
    <footer><p>Jesús Oitavén Barcala<br>Secretario xeral técnico de la Consellería de Cultura<br>e Ordenación Universitaria</p></footer>

