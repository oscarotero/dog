---
date: '2018-06-07'
id: G0423-060618-0007
page: 27894
number: 108
agency: Consellería de Infraestruturas e Vivenda
section: III. Outras disposicións.
title: >-
  EXTRACTO da Orde do 5 de xuño de 2018 pola que se establecen as bases
  reguladoras e a convocatoria de axudas destinadas a sufragar os gastos de
  aloxamento provisional e de reparación dos danos causados nas vivendas e no
  seu enxoval doméstico, derivados da explosión de material pirotécnico
  producida en Tui o 23 de maio de 2018, con carácter plurianual (axudas de
  reparación dos danos causados nas vivendas e no seu enxoval doméstico).
range: Orde
url: >-
  https://www.xunta.gal/dog/Publicados/2018/20180607/AnuncioG0423-060618-0007_gl.html
---
<p>BDNS (Identif.): 402465.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo pode consultarse na Base de datos nacional de subvencións (http://www.pap.minhap.gob.es/bdnstrans/index):</p>
    <p>Primeiro. Persoas beneficiarias</p>
    <p>Poderán ser beneficiarias das axudas destinadas a sufragar a reparación dos danos ocasionados nas vivendas e no seu enxoval doméstico pola explosión de material pirotécnico producida en Tui o 23 de maio de 2018 (código de procedemento VI101B):</p>
    <p>1. As persoas físicas propietarias, usufrutuarias ou arrendatarias que sufrisen danos que afecten tanto a súa vivenda como o enxoval doméstico.</p>
    <p>2. De conformidade co disposto no artigo 3 do Decreto 55/2018, do 31 de maio, de medidas urxentes de axuda para a reparación de danos causados pola explosión de material pirotécnico producida en Tui o 23 de maio de 2018, as persoas beneficiarias das axudas están exentas do cumprimento dos requisitos establecidos no artigo 10.2 da Lei 9/2007, do 13 de xuño, agás o requisito sinalado na letra a) deste artigo.</p>
    <p>Segundo. Finalidade</p>
    <p>A presente orde ten por obxecto aprobar as bases reguladoras e convocar as axudas destinadas a reparar os danos ocasionados nas vivendas e no seu enxoval doméstico pola explosión de material pirotécnico producida en Tui o 23 de maio de 2018 (código de procedemento VI101B).</p>
    <p>Terceiro. Bases reguladoras</p>
    <p>As bases reguladoras destas axudas son as contidas na orde da convocatoria.</p>
    <p>Cuarto. Crédito orzamentario</p>
    <p>As axudas faranse efectivas con cargo á aplicación orzamentaria 08.80.451A.780.3 dos orzamentos xerais da Comunidade Autónoma de Galicia por importe de 5.070.000 euros para a ano 2018, 1.500.000 euros para o ano 2019 e 500.000 euros para o ano 2020.</p>
    <p>Quinto. Prazo de presentación de solicitudes</p>
    <p>O prazo de presentación de solicitudes será de tres (3) meses, contados a partir do mesmo día da data de publicación desta orde no DOG, e rematará, en todo caso, co esgotamento da dotación orzamentaria da convocatoria, que se fará constar no DOG mediante resolución da persoa titular da Dirección Xeral do IGVS.</p>
    <p>Santiago de Compostela, 5 de xuño de 2018</p>
    <footer><p>Joaquín Macho Canales<br>Secretario xeral técnico da Consellería de Infraestruturas e Vivenda</p></footer>

