---
date: '2018-06-07'
id: G0198-290518-0001
page: 28131
number: 108
agency: Axencia Galega de Innovación
section: IV. Oposicións e concursos.
title: >-
  RESOLUCIÓN do 29 de maio de 2018 pola que se convoca un posto de persoal
  directivo.
range: Resolución
url: >-
  https://www.xunta.gal/dog/Publicados/2018/20180607/AnuncioG0198-290518-0001_gl.html
---
<p>En virtude do Decreto 50/2012, do 12 de xaneiro, polo que se crea a Axencia Galega de Innovación e se aproban os seus estatutos, esta dirección</p>
    <h2>RESOLVE:</h2>
    <p>Primeiro. Anunciar a convocatoria para a cobertura do posto que se indica no anexo I desta resolución. </p>
    <p>Segundo. Aprobar as bases polas cales se rexerá o proceso de selección que se inclúen no anexo II.</p>
    <p>Para participar nesta convocatoria os/as candidatos/as utilizarán o modelo de solicitude que se inclúe no anexo III.</p>
    <p>Terceiro. A presente convocatoria e as distintas resolucións que se diten ao longo do proceso de selección serán publicadas na páxina web http://gain.xunta.gal, na parte de procesos selectivos.</p>
    <p>Cuarto. Esta convocatoria, as súas bases e cantos actos administrativos deriven dela ou da actuación do tribunal de selección poderán ser impugnados polos/as interesados/as no prazo e na forma establecidos pola Lei 39/2015, do 1 de outubro, do procedemento administrativo común das administracións públicas.</p>
    <p>Santiago de Compostela, 29 de maio de 2018</p>
    <footer><p>Patricia Argerey Vilar<br>Directora da Axencia Galega de Innovación</p></footer>
    <h2>ANEXO I</h2>
    <p>Código: IN.A11.00.003.15770.001.</p>
    <p>Denominación do posto: director/a Área de Servizos.</p>
    <p>Dependencia: Axencia Galega de Innovación.</p>
    <p>Localidade: Santiago de Compostela.</p>
    <p>Forma de provisión: persoal directivo (art. 79 da Lei 16/2010, do 17 de decembro).</p>
    <p>Directivo do grupo III, nivel 2.</p>
    <p>Tipo de persoal: alta dirección/funcionario (subgrupo A1).</p>
    <h2>ANEXO II</h2>
    <h3>Bases reguladoras da convocatoria da selección para o posto</h3>
    <h3>de director/a da Área de Servizos da Axencia Galega de Innovación</h3>
    <p>Artigo 1. Obxecto da convocatoria</p>
    <p>A presente convocatoria ten por obxecto a cobertura do posto de director/a da Área de Servizos da Axencia Galega de Innovación.</p>
    <p>Artigo 2. Vínculo</p>
    <p>O vínculo coa persoa seleccionada formalizarase mediante un contrato laboral de alta dirección ao amparo do previsto no Real decreto 1382/1985, do 1 de agosto, polo que se regula a relación laboral de carácter especial do persoal de alta dirección, no artigo 17 do Decreto 119/2012, do 3 de maio, polo que se regulan as retribucións e percepcións económicas aplicables aos órganos de goberno ou dirección e ao persoal directivo das entidades do sector público autonómico e na Lei 16/2010, do 17 de decembro, de organización e funcionamento da Administración xeral e do sector público autonómico de Galicia, excepto no suposto en que a persoa seleccionada sexa funcionaria de carreira pertencente ao grupo A, subgrupo A1, en que o vínculo se formalizará mediante libre designación.</p>
    <p>O/a director/a estará suxeito ao réxime de incompatibilidades recollido na Lei 53/1984, do 26 de decembro, de incompatibilidades do persoal ao servizo das administracións públicas. </p>
    <p>De acordo co artigo 34.5 da Lei 2/2015, do 29 de abril, do emprego público de Galicia, os contratos laborais de alta dirección do persoal directivo incluirán un pacto de permanencia e non competencia poscontractual polos dous anos seguintes á extinción do contrato.</p>
    <p>Artigo 3. Requisitos dos/das aspirantes</p>
    <p>Os/as aspirantes deben reunir os requisitos seguintes:</p>
    <p>a) Ter nacionalidade española, ser nacional dalgún dos estados membros da Unión Europea ou ser nacional dalgún Estado en que, en virtude dos tratados internacionais subscritos pola Unión Europea e ratificados por España, sexa de aplicación a libre circulación de traballadores/as. Tamén poderán participar, calquera que sexa a súa nacionalidade, os cónxuxes dos españois e dos nacionais doutros estados membros da Unión Europea, sempre que non estean separados de dereito. Nas mesmas condicións poderán participar os seus descendentes e os do seu cónxuxe, sempre que non estean separados de dereito, sexan menores de vinte e un anos ou maiores de idade dependentes. Así mesmo, poderán participar os estranxeiros con residencia legal en España.</p>
    <p>b) Non padecer enfermidade nin estar afectada por limitación física ou psíquica incompatible co desempeño das correspondentes funcións.</p>
    <p>c) Ter feitos os dezaseis anos. </p>
    <p>d) Non ter sido separado/a do servizo de calquera Administración pública en virtude de expediente disciplinario nin atoparse inhabilitado/a por sentenza firme para o exercicio de funcións públicas. Os/as aspirantes que non teñan a nacionalidade española deberán acreditar, igualmente, non estar sometidos/as a sanción disciplinaria ou condena penal que impida no seu Estado o acceso á función pública.</p>
    <p>e) Non atoparse en situación de inhabilitación absoluta ou especial para os empregos ou cargos públicos por resolución xudicial, para o acceso ao corpo ou escala de funcionario, ou para exercer funcións similares ás que desenvolvían no caso de persoal laboral, no que fose separado ou inhabilitado.</p>
    <p>f) Estar en posesión dunha titulación universitaria de licenciatura ou grao.</p>
    <p>De ser o caso, para as titulacións obtidas no estranxeiro, deberase estar en posesión da credencial que acredite a súa homologación ou validación.</p>
    <p>Estes requisitos deberán cumprirse tanto no momento da selección como no da formalización do contrato.</p>
    <p>Artigo 4. Solicitudes e prazo de presentación</p>
    <p>As solicitudes para participar na presente convocatoria presentaranse no Rexistro da Axencia Galega de Innovación (praza de Europa, nº 10-A/6º B, Santiago de Compostela), ou nas oficinas previstas no artigo 16 da Lei 39/2015, do 1 de outubro, do procedemento administrativo común das administracións públicas. Neste caso deberá remitirse por fax ao número 981 54 10 39 e antes da finalización do prazo de presentación de solicitudes, a solicitude rexistrada e a relación individualizada dos méritos que se aleguen (anexo IV).</p>
    <p>A solicitude deberá reunir todos os datos de identificación requiridos.</p>
    <p>Na solicitude os/as aspirantes deberán presentar declaración responsable de que reúnen todos e cada un dos requisitos exixidos. </p>
    <p>A presentación da solicitude implica o coñecemento e a aceptación destas bases reguladoras e, ao abeiro do establecido nos artigos 2 e 3 do Decreto 255/2008, do 23 de outubro, polo que se simplifica a documentación para a tramitación dos procedementos administrativos e se fomenta a utilización de medios electrónicos, implicará a autorización á Axencia Galega de Innovación para comprobar os datos de carácter persoal que figuren no documento DNI/NIE da persoa que teña a condición de interesada, por medio do acceso telemático ao servizo horizontal de acceso ao Sistema de verificación de datos de identidade e de residencia do Ministerio de Administracións Públicas. Non obstante, o/a solicitante poderá denegar expresamente o consentimento; neste caso, deberá presentar, xunto coa solicitude, unha copia cotexada do documento de identidade en vigor.</p>
    <p>Así mesmo, deberá presentar copia cotexada do título universitario exixido ou certificación académica que acredite ter realizados os estudos para a obtención do título ou, de ser o caso, documento que acredite fidedignamente a posesión do título académico.</p>
    <p>Coa solicitude tamén deberá relacionar de xeito individualizado cada un dos méritos que aleguen e xuntar a documentación acreditativa deles para a súa valoración, ben orixinal ou fotocopia cotexada. Os méritos alegados relacionaranse no anexo IV desta convocatoria, e pode indicarse un mesmo mérito en varias das epígrafes do artigo 7 das bases. En ningún caso a relación feita polo/a aspirante vinculará a resolución final do tribunal.</p>
    <p>Asemade coa solicitude terá que achegarse o plan de actuación (recollido no artigo 7 das presentes bases) en soporte papel e en formato electrónico.</p>
    <p>O domicilio que figure nas instancias considerarase como o único válido para os efectos das notificacións e son responsabilidade do/da aspirante tanto os erros na súa consignación como a comunicación de calquera cambio.</p>
    <p>O prazo para a presentación de solicitudes rematará o décimo quinto día hábil, contado desde o día seguinte ao da publicación do anuncio da convocatoria no Diario Oficial de Galicia. </p>
    <p>Para calquera aclaración ou información adicional os/as interesados poderán dirixirse á Área de Xestión da Axencia Galega de Innovación a través do enderezo de correo electrónico: persoal.gain@xunta.gal.</p>
    <p>Artigo 5. Admisión de aspirantes</p>
    <p>Tras a finalización do prazo de presentación das solicitudes de participación, a Axencia Galega de Innovación ditará resolución aprobando as listas provisionais de admitidos e excluídos, con indicación das causas de exclusión. </p>
    <p>A lista publicarase na páxina web da Axencia Galega de Innovación e as persoas interesadas disporán dun prazo de tres días hábiles, contados desde o seguinte ao da súa publicación na páxina web, para presentaren as reclamacións que consideren oportunas.</p>
    <p>Unha vez resoltas as reclamacións, ditarase resolución aprobando a lista definitiva de persoas admitidas e excluídas.</p>
    <p>Esta resolución farase pública na páxina web da Axencia Galega de Innovación.</p>
    <p>Artigo 6. Tribunal de selección</p>
    <p>O tribunal de selección será nomeado por resolución da Dirección da Axencia Galega de Innovación e será constituído unha vez publicada na web da Axencia Galega de Innovación a relación definitiva de aspirantes. Serán de aplicación a este órgano as instrucións relativas ao funcionamento e actuación dos órganos de selección do 11 de abril de 2007, modificadas polo acordo do Consello da Xunta de Galicia do 8 de abril de 2010.</p>
    <p>O tribunal terá a categoría primeira das recollidas no Decreto 144/2001, do 7 de xuño, sobre indemnizacións por razón do servizo ao persoal con destino na Administración autonómica de Galicia.</p>
    <p>Para os efectos do previsto no dito decreto, entenderase que a designación do tribunal implicará a autorización da orde de servizo para que os seus membros poidan desprazarse ao lugar acordado para cada unha das sesións convocadas dentro do número máximo autorizado.</p>
    <p>A Dirección Xeral da Función Pública determinará o dito número máximo de sesións autorizado ao tribunal e poderá amplialo baseándose en causas xustificadas.</p>
    <p>Artigo 7. Desenvolvemento do proceso de selección </p>
    <p>Unha vez comprobado o cumprimento dos requisitos exixidos, a selección efectuarase polo procedemento de concurso. O proceso consistirá en dúas fases. A puntuación máxima do proceso de selección é de 100 puntos.</p>
    <p>A primeira fase, eliminatoria, consistirá na baremación de méritos alegados e valoración do plan de actuación da Área de Servizos. </p>
    <p>A segunda fase consistirá na defensa do plan de actuación.</p>
    <p>7.1. Primeira fase.</p>
    <p>A puntuación máxima desta primeira fase é de 90 puntos, conforme a seguinte distribución:</p>
    <p>7.1.1. Valoración dos méritos, cunha puntuación máxima de 60 puntos, na cal se terán en conta os seguintes aspectos:</p>
    <p>a) Formación (máximo 17 puntos).</p>
    <p>a.1) 2 puntos por dispor doutra titulación universitaria ademáis da exixida como requisito.</p>
    <p>a.2) 2 puntos por cada curso de posgrao impartido por centros oficiais de titularidade pública ou privada homologados.</p>
    <p>a.3) 2 puntos por cada título de doutor expedido por centros oficiais de titularidade pública ou privada homologados.</p>
    <p>a.4) 2 puntos por cada máster. </p>
    <p>a.5) Por asistencia a cursos impartidos por organismos oficiais cunha duración igual ou superior a 20 horas lectivas no ámbito da investigación, innovación e transferencia tecnolóxica e o emprendemento: 0,04 puntos por cada hora ata un máximo de 12.</p>
    <p>b) Experiencia (máximo 43 puntos).</p>
    <p>b.1) Por experiencia laboral de, cando menos, 4 anos/4 servizos profesionais desenvoltos en tarefas de xestión, márketing e desenvolvemento de negocios enfocados a sectores industriais, entre os cales se atopan dous ou máis que son considerados na RIS 3 de Galicia como sectores de impacto e de alta especialización en Galicia: tecnoloxías facilitadoras TEF, téxtil e confección, automoción, construción naval, madeireiro, pesqueiro, enerxético, sociosanitario e biotecnolóxico: 1 punto por cada ano/servizo profesional, ata un máximo de 8.</p>
    <p>b.2) Por experiencia laboral de, cando menos, 4 anos/4 servizos profesionais, desenvoltos na xestión de produtos de I+D+i ou pertenza aos órganos de administración de empresas de produtos/servizos basados na I+D+i: 1 punto por ano/servizo profesional, ata un máximo de 7.</p>
    <p>b.3) Por experiencia laboral de, cando menos, 4 anos/4 servizos profesionais, desenvoltos no ámbito de actividades de transferencia tecnolóxica: 1 punto por ano/servizo profesional, ata un máximo de 5.</p>
    <p>b.4) Por experiencia laboral de, cando menos, 4 anos/4 servizos profesionais desenvoltos na definición e desenvolvemento de negocio e comercialización de produtos e servizos no ámbito da tecnoloxía e a innovación: 1 punto por ano/servizo profesional, ata un máximo de 5.</p>
    <p>b.5) Por experiencia laboral de, cando menos, 4 anos/4 servizos profesionais, desenvoltos na elaboración e definición de plans de comunicación ou difusión da I+D+i: 1 punto por ano/servizo profesional, ata un máximo de 5.</p>
    <p>b.6) Por experiencia laboral de, cando menos, 4 anos/4 servizos profesionais, desenvoltos na dinamización, divulgación e organización de actividades de difusión sectorial de clústers de sectores considerados na RIS3 de Galicia como sectores de impacto e de alta especialización en Galicia: 1 punto por ano/servizo profesional, ata un máximo de 5.</p>
    <p>b.7) Por experiencia laboral de, cando menos, 4 anos/4 servizos profesionais, desenvoltos na definición e desenvolvemento de plans estratéxicos de sectores considerados na RIS3 de Galicia como sectores de impacto e de alta especialización en Galicia, ou plans estratéxicos ou de captación de talento de empresas e agrupacións de investigación destes sectores: 1 punto por ano/servizo profesional, ata un máximo de 4.</p>
    <p>b.8) Por experiencia en emprendemento a través da constitución de novas iniciativas empresariais no ámbito de produtos e servizos da tecnoloxía e a innovación: 2 puntos por cada iniciativa empresarial constituída ata un máximo de 4.</p>
    <p>7.1.2. Plan de actuación.</p>
    <p>Terá unha puntuación máxima de 30 puntos.</p>
    <p>As persoas aspirantes deberán presentar un plan de actuación para a Área de Servizos da Axencia Galega de Innovación en que se recolla a estratexia que se vaia desenvolver a medio prazo. Este plan deberá conter as principais accións que se porán en marcha, indicando unha planificación estimada delas e o modelo de seguimento e avaliación que se aplicarán. </p>
    <p>O plan non poderá superar os 50 folios de extensión, a dobre espazo por unha soa cara, letra Arial, tamaño 11.</p>
    <p>O plan valorarase conforme aos seguintes criterios:</p>
    <p>• Pertinencia, entendida como a adecuación dos obxectivos do plan proposto á estratexia e prioridades da Gain.</p>
    <p>• Viabilidade, entendida como unha axeitada identificación e tratamento das condicións económicas, materiais, técnicas e humanas necesarias para afrontar as tarefas e atinxir os obxectivos que se propoñen no plan proposto.</p>
    <p>• Eficacia, entendida como grao previsible de consecución dos obxectivos e resultados propios do plan proposto.</p>
    <p>• Eficiencia, entendida como a relación existente entre os obxectivos e os recursos que se estiman para acadalos. </p>
    <p>• Sustentabilidade, grao en que os efectos transformadores derivados da posta en marcha do plan proposto poderán ser sostidos no tempo.</p>
    <p>• Impacto, valoración e toma en consideración dos efectos directos e indirectos, derivados da posta en marcha do plan proposto.</p>
    <p>• Coherencia e grao de consistencia entre os diversos compoñentes do plan proposto en relación cos fins que se propoñen.</p>
    <p>• Contido innovador do plan proposto, valorando a novidade do proxecto e a súa potencial achega inspiradora para futuras iniciativas.</p>
    <p>Para proceder á valoración do plan de actuación o/a candidato/a deberá obter, cando menos, 30 puntos na epígrafe de méritos (artigo 7.1.1). </p>
    <p>Para acceder á segunda fase do procedemento selectivo, o/a candidato/a deberá obter, cando menos, unha puntuación total de 50 puntos na primeira fase. Calquera candidato/a cunha puntuación inferior á sinalada será excluído/a do procedemento de selección. </p>
    <p>O tribunal de selección disporá da facultade de non convocar á defensa do plan de actuación (segunda fase) aqueles/as candidatos/as que, aínda superando os 50 puntos exixidos na primeira fase, dispoñan dunha puntuación cuxo valor numérico imposibilite matematicamente ser seleccionado/a en relación co resto de candidatos/as.</p>
    <p>A relación provisional coas puntuacións obtidas polos/as aspirantes publicarase na páxina web da Axencia Galega de Innovación e as persoas interesadas disporán dun prazo de tres días hábiles, contados desde o seguinte ao da súa publicación na páxina web para presentaren as reclamacións que consideren oportunas.</p>
    <p>Unha vez resoltas as reclamacións, ditarase resolución aprobando a lista coas puntuacións definitivas da primeira fase. Esta resolución farase pública na páxina web da Axencia Galega de Innovación.</p>
    <p>Os/as candidatos/as que superen a 1ª fase do procedemento selectivo serán convocados cunha antelación mínima de tres días hábiles desde a publicación da lista coas baremacións definitivas para a defensa dos plans de actuación.</p>
    <p>7.2. Segunda fase: defensa do plan de actuación da Área de Servizos.</p>
    <p>Non é eliminatoria. A puntuación máxima correspondente a esta fase é de 10 puntos. </p>
    <p>A data e lugar establecidos para a defensa dos plans de actuacións serán publicados na web da Axencia Galega de Innovación cunha antelación mínima de corenta e oito horas.</p>
    <p>Os/as candidatos/as deberán presentarse á proba provistos de DNI ou documento fidedigno acreditativo da súa identidade. Deberán presentar nun tempo máximo de 20 minutos o seu plan e responder a todas aquelas preguntas e cuestións que permitan valorar a idoneidade da proposta, sen que o tempo de resposta compute para os efectos da duración prevista neste punto. </p>
    <p>7.3. Cualificación e lista de persoas seleccionadas.</p>
    <p>A cualificación final virá determinada pola suma das puntuacións obtidas en cada unha das fases.</p>
    <p>En caso de empate na puntuación total, dirimirase a favor da persoa que obtivese maior puntuación nas distintas fases do procedemento selectivo e pola orde establecida nel (1º baremación de méritos e valoración do plan de actuación; 2º defensa do plan de actuación).</p>
    <p>De persistir o empate, resolverase a favor do/da aspirante que teña a maior puntuación na epígrafe de experiencia laboral. Se aínda así persiste o empate, resolverase por sorteo.</p>
    <p>Unha vez finalizado o proceso de selección, o tribunal publicará na páxina web da Axencia Galega de Innovación as puntuacións obtidas polos aspirantes con indicación do candidato/a seleccionado/a. Establécese un prazo de tres días, contado desde o seguinte ao da publicación na páxina web, para presentar alegacións. A estimación ou desestimación entenderase implícita na resolución definitiva.</p>
    <p>O tribunal elevará á Dirección da Axencia Galega de Innovación a proposta a favor do/a aspirante que teña obtido a maior puntuación. </p>
    <p>O nomeamento corresponde ao Consello Reitor da Axencia Galega de Innovación, por proposta motivada da Dirección.</p>
    <p>De non presentarse solicitudes, de non cumprir ningunha das rexistradas os requisitos exixidos ou de considerarse que ningún dos candidatos/as resulta idóneo para o posto, a convocatoria será declarada deserta mediante resolución da Dirección da Axencia Galega de Innovación.</p>
    <p>A resolución que poña fin ao proceso de selección publicarase no Diario Oficial de Galicia.</p>
    <p>Artigo 8. Forma de acreditación e valoración dos méritos</p>
    <p>A formación acreditarase mediante a presentación de fotocopia cotexada dos títulos ou certificados correspondentes á especialización, doutoramento, máster ou posgrao nos ámbitos establecidos, así como ás actividades formativas.</p>
    <p>A experiencia profesional acreditarase mediante a presentación dos documentos seguintes:</p>
    <p>• Informe de vida laboral.</p>
    <p>• No caso de servizos prestados por conta allea, será preciso informe da empresa en que consten as actividades ou tarefas desenvoltas durante o período de duración do contrato.</p>
    <p>• No caso de servizos profesionais desenvoltos por conta propia, será preciso presentar algún dos documentos seguintes: copia do contrato de prestación de servizos ou carta acreditativa/informe da entidade para a cal se desenvolveron estes.</p>
    <p>• No caso de persoal funcionario: acta ou dilixencia de toma de posesión e certificado de tarefas, así como calquera outro documento que permita acreditar o cumprimento dos méritos asociados á experiencia laboral.</p>
    <p>O tribunal non valorará aqueles méritos das persoas aspirantes que non estean acreditados nin aqueles posteriores á data de finalización do prazo de presentación de solicitudes.</p>
    <p>Santiago de Compostela, 29 de maio de 2018</p>
    <footer><p>Patricia Argerey Vilar<br>Directora da Axencia Galega de Innovación</p></footer>

