---
date: '2018-05-08'
id: C3K1-030518-0001
page: 23620
number: 88
agency: Consellería de Sanidade
section: III. Outras disposicións.
title: >-
  ORDE do 2 de maio de 2018 pola que se determinan os servizos mínimos durante a
  folga convocada pola Confederación Intersindical Galega (CIG) no sector do
  transporte en ambulancia de persoas enfermas e accidentadas na Comunidade
  Autónoma de Galicia, que se desenvolverá os días 9 e 10 de maio, 6 e 7 de xuño
  e 4 e 5 de xullo de 2018.
range: Orde
url: >-
  https://www.xunta.gal/dog/Publicados/2018/20180508/AnuncioC3K1-030518-0001_gl.html
---
<p>O artigo 28.2 da Constitución española recoñece o dereito á folga como dereito fundamental da persoa.</p>
    <p>O exercicio deste dereito na Administración e nas empresas, entidades e institucións públicas ou privadas que presten servizos públicos ou de recoñecida e inaprazable necesidade está condicionado ao mantemento dos servizos esenciais fixados no artigo 2 do Decreto 155/1988, do 9 de xuño (DOG núm. 116, do 20 de xuño), entre os que se encontra a sanidade.</p>
    <p>O exercicio público da prestación da asistencia sanitaria non se pode ver afectado gravemente polo lexítimo dereito do exercicio de folga, xa que aquel é considerado e recoñecido prioritariamente en relación con este.</p>
    <p>O artigo 3 do citado decreto faculta os conselleiros e conselleiras competentes por razón dos servizos esenciais afectados para que, mediante orde e ante de cada situación de folga, decidan o mínimo de actividade necesaria para asegurar o mantemento de tales servizos, así como para determinar o persoal necesario para a súa prestación.</p>
    <p>A organización sindical CIG comunicou a convocatoria dunha folga dirixida a todos os traballadores e traballadoras das empresas e centros de traballo afectados polo Convenio colectivo para as empresas e traballadores/as de transporte de enfermos/as e accidentados/as en ambulancia na Comunidade Autónoma de Galicia, que se levará a efecto entre as 0.00 horas e as 24.00 horas dos días 9 e 10 de maio, 6 e 7 de xuño e 4 e 5 de xullo de 2018.</p>
    <p>Con base no anterior, e logo da audiencia ao comité de folga e aos responsables das prestacións de transporte sanitario no ámbito da folga,</p>
    <h2>DISPOÑO:</h2>
    <p>Artigo 1</p>
    <p>A convocatoria de folga dirixida ao persoal das empresas e centros de traballo afectados polo Convenio colectivo de transporte de persoas enfermas e accidentadas en ambulancia na Comunidade Autónoma de Galicia, que terá efecto desde as 0.00 horas ás 24.00 horas dos días 9 e 10 de maio, 6 e 7 de xuño e 4 e 5 de xullo de 2018, enténdese condicionada ao mantemento dos servizos mínimos que se establecen nesta orde.</p>
    <p>O ámbito da folga abrangue:</p>
    <p>1. Transporte sanitario urxente, organizado e xestionado pola Fundación Pública Urxencias Sanitarias Galicia 061 a través da RTSUG (rede de transporte sanitario urxente de Galicia). O servizo préstase mediante:</p>
    <p>– Ambulancias asistenciais de soporte vital avanzado (AA-SVA) medicalizadas ou UVI´s móbiles, é dicir, ambulancias tipo C concertadas pola FPUSG-061, que se corresponden cun total de 11 unidades, situadas en 11 bases (unha delas en período estival –xullo e agosto–). O horario de servizo é de 24 horas.</p>
    <p>– Ambulancias asistenciais de soporte vital básico (AA-SVB), é dicir, ambulancias tipo B concertadas pola FPUSG-061, que se corresponden cun total de 106 unidades. O número de bases por provincia é o seguinte: 36 bases na provincia da Coruña con 42 vehículos, 20 bases na provincia de Lugo con 22 vehículos, 15 bases na provincia de Ourense con 17 vehículos, e 27 bases na provincia de Pontevedra con 35 vehículos.</p>
    <p>2. Transporte sanitario das altas hospitalarias e traslados intercentros, organizado e xestionado desde os hospitais e prestado con ambulancias dos seguintes tipos: convencionais, asistenciais de soporte vital básico e asistenciais de soporte vital avanzado.</p>
    <p>3. Transporte sanitario non urxente, xestionado desde os centros e estruturas do Servizo Galego de Saúde e prestado con ambulancias dos tipos convencionais, asistenciais de soporte vital básico e vehículos de transporte sanitario colectivo.</p>
    <p>4. Transporte sanitario prestado polas empresas que afecten enfermos/as ou accidentados/as na comunidade autónoma, non incluído nos puntos anteriores.</p>
    <p>A Rede de Transporte Sanitario Urxente de Galicia (RTSUG) está organizada en razón a unha superficie, unha poboación e un complexo mapa de isócronas, onde cada recurso garante o servizo a unha poboación nunha área determinada, cun persoal especificamente formado para este tipo de asistencia, e sobre a base de que poden ocorrer accidentes e darse situacións de urxencia de difícil resolución se non están dispoñibles todos os recursos de transporte urxente, dado que non se pode prever a demanda. O número de ambulancias contratadas está axustado a esa finalidade. En consecuencia, para garantir a protección á saúde da poboación e dar resposta ao 100 % dos servizos solicitados pola Fundación Pública Urxencias Sanitarias de Galicia-061, neste ámbito imponse unha cobertura do 100 % das unidades.</p>
    <p>O resto dos traslados que se consideran como esenciais xustifícanse polas necesidades asistenciais específicas de diferentes grupos, e tamén para garantir a protección do dereito á saúde de pacientes en situacións especiais, nos que calquera demora na asistencia derivada da falta de medios de transporte e asistencia adecuada poida desencadear un risco vital.</p>
    <p>Os servizos mínimos que se propoñen resultan totalmente imprescindibles para manter a necesaria cobertura asistencial respecto ao transporte sanitario a través das empresas afectadas pola folga, coa finalidade de evitar que se produzan prexuízos graves para a saúde.</p>
    <p>Os citados servizos mínimos responden á necesidade de compatibilizar o respecto ineludible do exercicio do dereito á folga coa adecuada atención ás persoas enfermas e accidentadas que, baixo ningún concepto, poden quedar desasistidas, dadas as características do servizo dispensado.</p>
    <p>Os criterios reitores para a determinación do persoal necesario para o mantemento dos servizos esenciais na folga referida son os seguintes:</p>
    <p>1. Unha cobertura do 100 % das unidades respecto da atención urxente prestada a través do 061.</p>
    <p>2. O 100 % dos servizos de transporte para enfermos que requiran tratamentos continuados de oncoloxía, o que inclúe a aplicación de radioterapia, e diálise.</p>
    <p>3. Para a realización de traslados inter e intrahospitalarios e doutros servizos que poderán ser demandados polos centros hospitalarios, mantendo, como mínimo, un vehículo, determinarase o 50 % dos recursos por quendas ou franxas horarias establecidas, que ten que incluír inescusablemente os vehículos de soporte vital avanzado asignados a cada centro.</p>
    <p>4. No traslado para consultas externas e probas diagnósticas en pacientes ambulatorios, cubrirase o servizo no caso de que o/a paciente necesite padiola.</p>
    <p>Os vehículos que resulten precisos para o mantemento dos servizos mínimos, consonte os anteriores criterios reitores, contarán coa dotación mínima de persoal establecida na normativa vixente.</p>
    <p>Artigo 2</p>
    <p>Con base nos criterios anteriores, no anexo desta orde recóllense as bases e número de recursos asistenciais de soporte vital básico (AA-SVB) e bases e número de ambulancias de soporte vital avanzado (AA-SVA) precisas para cubrir os servizos mínimos durante a folga.</p>
    <p>A fixación do persoal necesario para a cobertura dos servizos mínimos deberá estar adecuadamente motivada.</p>
    <p>A xustificación debe constar no expediente de determinación de mínimos e exteriorizarse axeitadamente para o xeral coñecemento do persoal destinatario. Deberá quedar constancia no expediente dos factores ou criterios cuxa ponderación conduce a determinar as presenzas mínimas.</p>
    <p>O persoal necesario para a cobertura dos servizos mínimos deberá ser publicado nos taboleiros de anuncios da empresa con antelación ao comezo da folga.</p>
    <p>A designación nominal dos efectivos que deben cubrir os servizos mínimos, que deberá recaer no persoal de xeito rotatorio, será realizada pola dirección da empresa e notificada ao persoal designado.</p>
    <p>O persoal designado como servizo mínimo que desexe exercer o seu dereito de folga poderá instar a substitución da súa designación por outro/a profesional que voluntariamente acepte o cambio de maneira expresa.</p>
    <p>Artigo 3</p>
    <p>Os paros e alteracións no traballo por parte do persoal necesario para o mantemento dos servizos mínimos determinados serán considerados ilegais para os efectos do establecido no artigo 16 do Real decreto lei 17/1977, do 4 de marzo (BOE núm. 58, do 9 de marzo).</p>
    <p>Artigo 4</p>
    <p>O disposto nos artigos anteriores non significará ningún tipo de limitación dos dereitos que a normativa reguladora da folga recoñece ao persoal nesta situación, nin tampouco sobre a tramitación e efectos das peticións que a motiven.</p>
    <p>Artigo 5</p>
    <p>Sen prexuízo do que establecen os artigos anteriores, deberanse observar as normas legais e regulamentarias vixentes en materia de garantías á poboación e usuarios dos servizos sanitarios. Os altercados ou incidentes que se produzan serán obxecto de sanción con base nas normas vixentes.</p>
    <p>Disposición derradeira</p>
    <p>A presente orde producirá efectos e entrará en vigor o mesmo día da súa publicación no Diario Oficial de Galicia.</p>
    <p>Santiago de Compostela, 2 de maio de 2018</p>
    <footer><p>Jesús Vázquez Almuíña<br>Conselleiro de Sanidade</p></footer>
    <h2>ANEXO</h2>
    <h2>Bases e número de recursos asistenciais de soporte vital básico (AA-SVB)<br>e de soporte vital avanzado (AA-SVA) precisas para cubrir os servizos mínimos durante a folga</h2>
    <p>– Provincia da Coruña:</p>
    <p>A Coruña -3 bases (3 AA-SVB + 1 AA-SVB 12 horas + 2 AA-SVA)</p>
    <p>Arzúa</p>
    <p>Arteixo</p>
    <p>As Pontes de García Rodríguez</p>
    <p>Betanzos</p>
    <p>Boiro</p>
    <p>Cambre</p>
    <p>Carballo (2 AA-SVB)</p>
    <p>Cariño</p>
    <p>Cee</p>
    <p>Cedeira</p>
    <p>Cerceda</p>
    <p>Curtis</p>
    <p>Ferrol -2 bases (2 AA-SVB + 1 AA-SVA)</p>
    <p>Mazaricos</p>
    <p>Melide</p>
    <p>Muros</p>
    <p>Narón (1 AA-SVB 12 horas)</p>
    <p>Negreira</p>
    <p>Noia</p>
    <p>Oleiros</p>
    <p>Ordes</p>
    <p>Ortigueira</p>
    <p>Padrón</p>
    <p>Ponteceso</p>
    <p>Pontedeume</p>
    <p>Rianxo (1 AA-SVB 12 horas)</p>
    <p>Ribeira</p>
    <p>Sada</p>
    <p>Santa Comba</p>
    <p>Santiago de Compostela -2 bases (2 AA-SVB + 1 AA-SVA)</p>
    <p>Vimianzo</p>
    <p>Total provincia da Coruña: 36 bases/42 ambulancias.</p>
    <p>– Provincia de Lugo:</p>
    <p>A Fonsagrada</p>
    <p>A Pontenova</p>
    <p>Becerreá</p>
    <p>Burela</p>
    <p>Chantada</p>
    <p>Foz -2 bases (1 AA-SVB 12 horas + 1 AA-SVA)</p>
    <p>Guitiriz</p>
    <p>Lugo -2 bases (2 AA-SVB + 1 AA-SVA)</p>
    <p>Mondoñedo</p>
    <p>Monforte de Lemos</p>
    <p>Meira</p>
    <p>Navia de Suarna</p>
    <p>O Corgo</p>
    <p>Palas de Rei</p>
    <p>Quiroga</p>
    <p>Ribadeo</p>
    <p>Sarria</p>
    <p>Vilalba</p>
    <p>Viveiro</p>
    <p>Total provincia de Lugo: 21 bases/22 ambulancias.</p>
    <p>– Provincia de Ourense:</p>
    <p>A Gudiña</p>
    <p>Allariz</p>
    <p>Bande</p>
    <p>O Carballiño</p>
    <p>Castro Caldelas</p>
    <p>Celanova</p>
    <p>Maceda</p>
    <p>O Barco de Valdeorras</p>
    <p>Ourense -2 bases (2 AA-SVB + 1 AA-SVB 12 horas + 1 AA-SVA)</p>
    <p>A Pobra de Trives</p>
    <p>Ribadavia</p>
    <p>Verín</p>
    <p>Viana do Bolo</p>
    <p>Xinzo de Limia</p>
    <p>Total provincia de Ourense: 15 bases/17 ambulancias.</p>
    <p>– Provincia de Pontevedra:</p>
    <p>A Cañiza</p>
    <p>A Estrada</p>
    <p>A Guarda</p>
    <p>Arbo (1 AA-SVB 12 horas)</p>
    <p>Baiona (1 AA-SVB 12 horas de luns a venres e 24 horas sábado e domingo –no mes de xullo–)</p>
    <p>Bueu</p>
    <p>Caldas de Reis</p>
    <p>Cambados</p>
    <p>Cangas</p>
    <p>Lalín</p>
    <p>Marín (1 AA-SVB 16 horas)</p>
    <p>Moaña</p>
    <p>Mos (1 AA-SVA)</p>
    <p>Nigrán</p>
    <p>O Grove</p>
    <p>O Porriño</p>
    <p>Ponteareas (1 AA-SVB + 1 AA-SVB 12 horas)</p>
    <p>Pontevedra -2 bases (2 AA-SVB + 1 AA-SVA)</p>
    <p>Portonovo</p>
    <p>Redondela</p>
    <p>Silleda</p>
    <p>Sanxenxo (1 AA-SVA –no mes de xullo–)</p>
    <p>Tomiño (1 AA-SVB 12 horas)</p>
    <p>Tui</p>
    <p>Vigo -2 bases (3 AA-SVB + 3 AA-SVB 14 horas + 1 AA-SVA)</p>
    <p>Vilagarcía de Arousa (1 AA-SVB + 1 AA-SVB 12 horas)</p>
    <p>Total provincia de Pontevedra: 28 bases/36 ambulancias.</p>
    <p>Total Galicia: 99 bases/117 ambulancias.</p>
    <p>Entre parénteses figura o número de recursos cando a base ten máis de un, así como a asignación horaria naqueles recursos cuxo tramo horario é inferior a 24 horas/día.</p>

