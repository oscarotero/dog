---
date: '2018-04-13'
id: C3K1-110418-0003
page: 20269
number: 72
agency: Consellería de Sanidade
section: III. Outras disposicións.
title: >-
  ORDE do 11 de abril de 2018 pola que se determinan os servizos mínimos durante
  a folga que afectará o persoal médico do Servizo de Obstetricia e Xinecoloxía
  do Complexo Hospitalario Universitario da Coruña.
range: Orde
url: >-
  https://www.xunta.gal/dog/Publicados/2018/20180413/AnuncioC3K1-110418-0003_gl.html
---
<p>O artigo 28.2 da Constitución española recoñece como dereito fundamental da persoa o dereito á folga.</p>
    <p>O exercicio deste dereito na Administración e nas empresas, entidades e institucións públicas ou privadas que presten servizos públicos ou de recoñecida e inaprazable necesidade, no ámbito e competencias da Comunidade Autónoma de Galicia, está condicionado ao mantemento dos servizos esenciais fixados no artigo 2 do Decreto 155/1988, do 9 de xuño (DOG núm. 116, do 20 de xuño), entre os que se encontra a sanidade.</p>
    <p>O exercicio público da prestación da asistencia sanitaria non se pode ver afectado gravemente polo lexítimo dereito do exercicio de folga, xa que aquel é considerado e recoñecido prioritariamente en relación con este.</p>
    <p>O artigo 3 do citado decreto faculta os conselleiros ou conselleiras competentes por razón dos servizos esenciais afectados para que, mediante orde e ante cada situación de folga, decidan o mínimo de actividade necesaria para asegurar o mantemento dos tales servizos, así como para determinar o persoal necesario para a súa prestación.</p>
    <p>O persoal médico do Servizo de Obstetricia e Xinecoloxía do Complexo Hospitalario Universitario da Coruña comunicou a convocatoria dunha folga que se desenvolverá entre as 8.00 horas do luns 16 de abril e as 15.00 horas do sábado 21 de abril de 2018.</p>
    <p>Unha vez outorgada audiencia ao comité de folga, </p>
    <h2>DISPOÑO:</h2>
    <p>Artigo 1 </p>
    <p>A folga referida entenderase condicionada ao mantemento dos servizos mínimos, segundo os criterios que se establecen nesta orde.</p>
    <p>A folga convocada afecta o persoal médico que desempeña o seu labor profesional no Servizo de Obstetricia e Xinecoloxía do Complexo Hospitalario Universitario da Coruña e desenvolverase durante varias xornadas. En consecuencia, tivéronse en conta para a determinación dos servizos esenciais os seguintes factores: o risco para as pacientes, a conseguinte afectación da folga á actividade asistencial e o volume de poboación atendida no citado servizo e ámbito. Por iso, deben manterse os servizos mínimos necesarios para garantir a asistencia imprescindible ás pacientes hospitalizadas, así como a atención que non pode aprazarse sen consecuencias negativas para a saúde.</p>
    <p>De acordo coa motivación anterior, os servizos mínimos que se fixan resultan totalmente imprescindibles para manter a axeitada cobertura do servizo esencial de asistencia sanitaria, para os efectos de evitar que se produzan graves prexuízos á cidadanía. E ao propio tempo responden á necesidade de compatibilizar o respecto ineludible do exercicio do dereito á folga coa atención á poboación, que baixo ningún concepto pode quedar desasistida, dadas as características do servizo dispensado. </p>
    <p>Estas circunstancias, unidas á necesidade de garantir a presenza dun mínimo de persoal que poida atender de forma permanente a actividade imprescindible nese ámbito, determinan que para a fixación dos servizos mínimos se adopten os seguintes criterios reitores:</p>
    <p>1. Cobertura do 100 % da actividade urxente nos seguintes ámbitos:</p>
    <p>– Servizos de urxencias e gardas médicas.</p>
    <p>– Quirófanos urxentes para a atención dos usuarios que requiran intervención cirúrxica inaprazable.</p>
    <p>– Salas de partos.</p>
    <p>– Hospital de día.</p>
    <p>2. Cobertura da actividade cirúrxica das pacientes, tanto hospitalizadas como ambulatorias, con respecto ás patoloxías que poñan en perigo a súa vida ou agraven o seu estado de saúde, en especial procesos neoplásicos.</p>
    <p>3. Na área de hospitalización establecerase o número necesario para garantir a atención urxente ás pacientes hospitalizadas e as altas clínicas. </p>
    <p>4. No ámbito da consulta, así como das interconsultas das pacientes hospitalizadas que o requiran, atenderanse as consideradas como urxentes ou preferentes, no criterio do persoal facultativo. Así mesmo, atenderanse as consultas inaprazables, tanto das pacientes oncolóxicas que requiran tratamento citostático como das pacientes desprazadas.</p>
    <p>5. Garantirase, así mesmo, a realización de determinacións e probas complementarias urxentes, e as que se refiren ás pacientes hospitalizadas que, no criterio do persoal facultativo, sexan necesarias e inaprazables, entendéndose incluídas as das pacientes con neoplasias malignas.</p>
    <p>6. Garantirase a prescrición de sangue, medicamentos e produtos sanitarios.</p>
    <p>7. Outras áreas de traballo: establecerase con carácter xeral un número equivalente aos domingos ou festivos.</p>
    <p>Artigo 2 </p>
    <p>A fixación do persoal necesario para a cobertura dos servizos mínimos deberá estar adecuadamente motivada.</p>
    <p>A xustificación debe constar no expediente de determinación de mínimos e exteriorizarse axeitadamente para o xeral coñecemento do persoal destinatario. Deberá quedar constancia no expediente dos factores ou criterios cuxa ponderación conduce a determinar as presenzas mínimas.</p>
    <p>O persoal necesario para a cobertura dos servizos mínimos deberá ser publicado nos taboleiros de anuncios con antelación ao comezo da folga.</p>
    <p>A designación nominal dos efectivos que deben cubrir os servizos mínimos, que deberá recaer no persoal de xeito rotatorio, será realizada pola Xerencia de Xestión Integrada da Coruña e notificada ao persoal designado.</p>
    <p>O persoal designado como servizo mínimo que desexe exercer o seu dereito de folga poderá instar a substitución da súa designación por outro/a traballador/a que voluntariamente acepte o cambio de xeito expreso.</p>
    <p>No anexo desta resolución recóllese o número de presenzas mínimas acordado para cubrir as xornadas de folga.</p>
    <p>Artigo 3 </p>
    <p>Os paros e alteracións no traballo por parte do persoal necesario para o mantemento dos servizos mínimos serán considerados ilegais para os efectos do establecido no artigo 16 do Real decreto lei 17/1977, do 4 de marzo (BOE núm. 58, do 9 de marzo).</p>
    <p>Artigo 4 </p>
    <p>O disposto nos artigos anteriores non significará ningún tipo de limitación dos dereitos que a normativa reguladora da folga recoñece ao persoal nesta situación, nin tampouco sobre a tramitación e efectos das peticións que a motiven.</p>
    <p>Artigo 5 </p>
    <p>Sen prexuízo do que establecen os artigos anteriores, deberanse observar as normas legais e regulamentarias vixentes en materia de garantías dos/das usuarios/as dos establecementos sanitarios. Os altercados ou incidentes que se produzan serán obxecto de sanción con base nas normas vixentes.</p>
    <p>Disposición derradeira</p>
    <p>Esta orde producirá efectos e entrará en vigor o mesmo día da súa publicación no <em>Diario Oficial de Galicia</em>.</p>
    <p>Santiago de Compostela, 11 de abril de 2018</p>
    <footer><p>Jesús Vázquez Almuíña<br>Conselleiro de Sanidade </p></footer>
    <h2>ANEXO</h2>
    <table>
     <tbody>
      <tr>
       <td rowspan="2">Área actividade</td>
       <td colspan="3">Servizos mínimos</td>
      </tr>
      <tr>
       <td>Mañá</td>
       <td>Tarde</td>
       <td>Noite</td>
      </tr>
      <tr>
       <td>Cobertura do 100 % da actividade urxente</td>
       <td>2</td>
       <td>2</td>
       <td>2</td>
      </tr>
      <tr>
       <td>Área cirúrxica</td>
       <td>2</td>
       <td>-</td>
       <td>-</td>
      </tr>
      <tr>
       <td>Área de hospitalización</td>
       <td>2</td>
       <td>-</td>
       <td>-</td>
      </tr>
      <tr>
       <td>Área de consultas</td>
       <td>2</td>
       <td>-</td>
       <td>-</td>
      </tr>
      <tr>
       <td>Área de probas</td>
       <td>1</td>
       <td>-</td>
       <td>-</td>
      </tr>
     </tbody>
    </table>

