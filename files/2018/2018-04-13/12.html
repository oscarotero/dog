---
date: '2018-04-13'
id: CA01-090418-0001
page: 20364
number: 72
agency: Consellería de Facenda
section: IV. Oposicións e concursos.
title: >-
  RESOLUCIÓN do 9 de abril de 2018, da Dirección Xeral da Función Pública, pola
  que se fan públicas as puntuacións provisionais das persoas participantes
  admitidas no concurso ordinario para a provisión de postos de traballo
  vacantes do corpo superior da Administración xeral da Comunidade Autónoma de
  Galicia, escala superior de estatísticos, e do corpo de xestión da
  Administración xeral da Comunidade Autónoma de Galicia, escala técnica de
  estatísticos.
range: Resolución
url: >-
  https://www.xunta.gal/dog/Publicados/2018/20180413/AnuncioCA01-090418-0001_gl.html
---
<p>Mediante a Resolución do 11 de decembro de 2017 (DOG nº 237, do 15 de decembro), a Dirección Xeral da Función Pública convocou un concurso ordinario para a provisión de postos de traballo vacantes do corpo superior da Administración xeral da Comunidade Autónoma de Galicia, escala superior de estatísticos, e do corpo de xestión da Administración xeral da Comunidade Autónoma de Galicia, escala técnica de estatísticos.</p>
    <p>A base VIII da convocatoria, relativa á comisión de valoración, establece no seu ordinal primeiro que «a valoración dos méritos alegados polas persoas concursantes para a adxudicación dos postos de traballo vacantes será efectuada pola comisión de valoración que prevé o artigo 12 do Regulamento de provisión de postos de traballo, promoción profesional e promoción interna, coa composición establecida nel».</p>
    <p>A dita base VIII, no seu ordinal cuarto, dispón que «unha vez efectuada a proposta de valoración provisional dos méritos, esta farase pública no Diario Oficial de Galicia mediante resolución da Dirección Xeral da Función Pública da Consellería de Facenda».</p>
    <p>En consecuencia, á vista da proposta da comisión de valoración do 19 de marzo de 2018, esta dirección xeral </p>
    <h2>RESOLVE:</h2>
    <p>Primeiro. Facer públicas as puntuacións provisionais obtidas para cada un dos postos solicitados polas persoas concursantes admitidas. Esta información está á disposición das persoas interesadas no portal web corporativo da Xunta de Galicia, http://funcionpublica.xunta.gal, na epígrafe de &lt;concurso de traslados&gt;.</p>
    <p>Segundo. As persoas interesadas poderán formular reclamación contra as puntuacións provisionais no prazo de dez (10) días hábiles contados a partir do día seguinte ao da publicación desta resolución no Diario Oficial de Galicia. </p>
    <p>O dito escrito deberá especificar o punto ou puntos da base V sobre os cales se formula a reclamación, con indicación expresa daqueles méritos que se consideran erroneamente puntuados e a causa concreta obxecto de reclamación.</p>
    <p>O formulario de reclamación estará á disposición das persoas interesadas no portal web corporativo da Xunta de Galicia e deberase presentar no Rexistro Xeral da Vicepresidencia e Consellería de Presidencia, Administracións Públicas e Xustiza, nas xefaturas territoriais e/ou oficinas comarcais da dita consellería ou nos demais lugares previstos no artigo 16, relativo a rexistros, da Lei 39/2015, do 1 de outubro, do procedemento administrativo común das administracións públicas.</p>
    <p>Santiago de Compostela, 9 de abril de 2018</p>
    <footer><p>José María Barreiro Díaz<br>Director xeral da Función Pública</p></footer>

