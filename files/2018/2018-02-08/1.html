---
date: '2018-02-08'
id: G0422-050218-0001
page: 8868
number: 28
agency: Consellería de Medio Ambiente e Ordenación do Territorio
section: I. Disposicións xerais.
title: >-
  DECRETO 11/2018, do 18 de xaneiro, polo que se modifica o Decreto 193/2012, do
  27 de setembro, polo que se regula o Observatorio Galego de Educación
  Ambiental.
range: Decreto
url: >-
  https://www.xunta.gal/dog/Publicados/2018/20180208/AnuncioG0422-050218-0001_gl.html
---
<p>O 4 de outubro de 2012 publicouse no <em>Diario Oficial de Galicia</em> número 190 o Decreto 193/2012, do 27 de setembro, polo que se regula o Observatorio Galego de Educación Ambiental.</p>
    <p>Conforme sinala o seu artigo 1, o obxecto do Decreto 193/2012, do 27 de setembro, é regular as funcións e a composición do Observatorio Galego de Educación Ambiental.</p>
    <p>Para tal efecto, o artigo 3 sinala como a finalidade principal do Observatorio Galego de Educación Ambiental o seguimento e avaliación da situación da educación ambiental na Comunidade Autónoma de Galicia, delimitando as súas funcións, e o artigo 4 procede a regular a composición deste observatorio, especificando as persoas a quen corresponde a Presidencia, a Vicepresidencia, así como as vogalías.</p>
    <p>As novas estruturas orgánicas da Xunta de Galicia e da Vicepresidencia e das consellerías da Xunta de Galicia, aprobadas polos decretos 146/2016, do 13 de novembro, e 177/2016, do 15 de decembro, respectivamente, supuxeron cambios e modificacións nas denominacións e funcións de determinados órganos, afectando a composición das vogalías do Observatorio Galego de Educación Ambiental, polo que procede axustar tal composición a esta situación.</p>
    <p>Igualmente, cómpre destacar as competencias e funcións atribuídas á Dirección Xeral de Patrimonio Natural polo artigo 12 do Decreto 167/2015, do 13 de novembro, polo que se establece a estrutura orgánica da Consellería de Medio Ambiente e Ordenación do Territorio. Este artigo 12 sinala que a Dirección Xeral de Patrimonio Natural exercerá as competencias e funcións atribuídas á consellería en materia de conservación, protección, uso sustentable, mellora e restauración do patrimonio natural e da biodiversidade de Galicia e dos seus elementos etnográficos e a súa preservación para as xeracións futuras e, en particular, atribúelle no parágrafo 1, letra c), a divulgación dos valores do patrimonio natural, a xestión dos hábitats naturais, da flora e fauna silvestre, das paisaxes naturais e dos elementos senlleiros da xea da Comunidade Autónoma galega.</p>
    <p>A intrínseca relación entre a función de divulgación dos valores do patrimonio natural atribuída á Dirección Xeral de Patrimonio Natural e o concepto mesmo da educación ambiental configúrase como outro dos aspectos que aconsellan a modificación da composición do Observatorio Galego de Educación Ambiental, para poder así reflectir na súa composición esta evidente interrelación.</p>
    <p>Polo exposto, a través deste decreto modifícase o Decreto 193/2012, do 27 de setembro, polo que se regula o Observatorio Galego de Educación Ambiental, en concreto, o seu artigo 4, co fin de axustar a súa composición aos aspectos anteriormente sinalados.</p>
    <p>Neste mesmo sentido, procede incorporar na disposición derrogatoria única un parágrafo no cal se recolle a derrogación expresa da Orde do 10 de decembro de 1984, sobre protección do acivro (<em>Ilex aquifolium, L.</em>) no territorio da Comunidade Autónoma de Galicia (DOG número 240, do 15 de decembro de 1984), co obxecto de reforzar a seguridade xurídica que esta derrogación supón no ámbito ambiental, dadas as dúbidas que nos ámbitos económico e social están a derivar desta orde, que carece ata a data dunha derrogación en tal sentido e desde a premisa que na lexislación vixente sobre conservación da biodiversidade non está considerada a súa protección.</p>
    <p>Na súa virtude, e en uso das atribucións conferidas pola Lei 1/1983, do 22 de febreiro, de normas reguladoras da Xunta e da súa Presidencia, e demais normativa concordante, e por proposta da persoa titular da Consellería de Medio Ambiente e Ordenación do Territorio, despois da deliberación do Consello da Xunta de Galicia, na súa reunión do día dezaoito de xaneiro de dous mil dezaoito,</p>
    <h2>DISPOÑO:</h2>
    <p>Artigo único. Modificación do Decreto 193/2012, do 27 de setembro, polo que se regula o Observatorio Galego de Educación Ambiental</p>
    <p>Modifícase o artigo 4 do Decreto 193/2012, do 27 de setembro, polo que se regula o Observatorio Galego de Educación Ambiental, que queda redactado nos seguintes termos:</p>
    <p>«Artigo 4. Composición</p>
    <p>O Observatorio Galego de Educación Ambiental terá a seguinte composición, que tenderá a acadar unha participación equilibrada de homes e mulleres:</p>
    <p>1. Presidencia: a persoa titular da consellería competente en materia de ambiente.</p>
    <p>2. Vicepresidencia: a persoa titular do centro directivo competente en materia de patrimonio natural.</p>
    <p>3. Vogais: os/as vogais do Observatorio Galego de Educación Ambiental serán propostos/as polos organismos, institucións e organizacións de Galicia que se relacionan a continuación:</p>
    <p>a) Un/unha vogal designado/a polo centro directivo competente en materia de calidade ambiental e cambio climático.</p>
    <p>b) Un/unha vogal designado/a polo centro directivo competente en materia de educación, formación profesional e innovación educativa.</p>
    <p>c) Un/unha vogal designado/a polo centro directivo competente en materia de urbanismo e ordenación do territorio.</p>
    <p>d) Un/unha vogal designado/a pola Dirección do Instituto de Estudios do Territorio.</p>
    <p>e) Un/unha vogal designado/a polo centro directivo competente en materia de augas de Galicia.</p>
    <p>f) Un/unha vogal designado/a polo Centro de Extensión Universitaria e Divulgación Ambiental de Galicia.</p>
    <p>g) Un/unha vogal designado/a pola Sociedade Galega de Educación Ambiental.</p>
    <p>h) Un/unha vogal designado/a pola Federación Ecoloxista Galega.</p>
    <p>i) Un/unha vogal designado/a pola Asociación para a Defensa Ecolóxica de Galicia.</p>
    <p>l) Dous/dúas expertos/as de recoñecido prestixio no campo da educación ambiental, propostos/as pola Presidencia.</p>
    <p>Disposición adicional única. Obxectivo de igualdade</p>
    <p>No exercicio e desenvolvemento da aplicación deste decreto terase en conta a perspectiva de xénero.</p>
    <p>Disposición derrogatoria única. Derrogación normativa</p>
    <p>Quedan derrogadas as disposicións de igual ou inferior rango que se opoñan ao disposto neste decreto, en concreto queda derrogada a Orde do 24 de xullo de 2014, pola que se nomean os membros do Observatorio Galego de Educación Ambiental.</p>
    <p>Así mesmo, derrógase a Orde do 10 de decembro de 1984, sobre protección do acivro (Ilex aquifolium, L.) no territorio da Comunidade Autónoma de Galicia (DOG número 240, do 15 de decembro de 1984).</p>
    <p>Disposición derradeira primeira. Habilitación para o desenvolvemento normativo</p>
    <p>Autorízase a persoa titular da consellería competente en materia de ambiente para ditar as normas, nas materias da súa competencia, para o desenvolvemento e aplicación do presente decreto.</p>
    <p>Disposición derradeira segunda. Entrada en vigor</p>
    <p>Este decreto entrará en vigor aos vinte días naturais desde a súa publicación no <em>Diario Oficial de Galicia</em>.</p>
    <p>Santiago de Compostela, dezaoito de xaneiro de dous mil dezaoito</p>
    <footer><p>Alberto Núñez Feijóo<br>Presidente</p><p>Beatriz Mato Otero<br>Conselleira de Medio Ambiente e Ordenación do Territorio</p></footer>

