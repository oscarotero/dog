---
date: '2018-01-26'
id: G0424-291217-0007
page: 5959
number: 19
agency: 'Consellería de Economía, Emprego e Industria'
section: III. Outras disposicións.
title: >-
  EXTRACTO da Orde do 20 de decembro de 2017 pola que se establecen as bases
  reguladoras para o fomento e consolidación do emprego a través do Programa I,
  para as pequenas empresas de nova creación, e do Programa II, de incentivos ás
  empresas cualificadas como iniciativas de emprego de base tecnolóxica,
  cofinanciado polo Fondo Social Europeo, e se procede á súa convocatoria para o
  ano 2018. Programa I.
range: Orde
url: >-
  https://www.xunta.gal/dog/Publicados/2018/20180126/AnuncioG0424-291217-0007_gl.html
---
<p>BDNS (Identif.): 382572.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo se pode consultar na Base de datos nacional de subvencións:</p>
    <p>(http://www.pap.minhap.gob.es/bdnstrans/index).</p>
    <p>Primeiro. <em>Entidades beneficiarias</em></p>
    <p>1. As empresas privadas, calquera que sexa a forma xurídica que adopten, agás as persoas físicas, comunidades de bens, sociedades civís, sociedades cooperativas e sociedades laborais, sempre que cumpran as condicións e os requisitos establecidos nesta orde para cada tipo de axuda e nas cales concorran, na data do seu inicio de actividade, as seguintes circunstancias:</p>
    <p>a) Que sexan empresas de nova creación.</p>
    <p>b) Que sexan viables técnica, económica e financeiramente.</p>
    <p>c) Que xeren emprego estable para persoas desempregadas.</p>
    <p>d) Que teñan o seu domicilio social, fiscal e o seu centro de traballo na Comunidade Autónoma de Galicia.</p>
    <p>e) Que sexan promovidas, como máximo, por cinco persoas e que entre os socios ou as socias promotoras non figure ningunha persoa xurídica.</p>
    <p>f) Que a empresa teña un capital social máximo de 120.202 euros.</p>
    <p>2. As empresas privadas que obtivesen a cualificación como iniciativa local de emprego (ILE).</p>
    <p>3. As persoas promotoras para a axuda á conciliación da vida persoal, laboral e familiar das persoas promotoras.</p>
    <p>Segundo. <em>Obxecto</em></p>
    <p>Xerar emprego estable para as persoas desempregadas, principalmente entre as mulleres; as persoas con discapacidade e en risco de exclusión social, e as unidades familiares con todos os seus membros en situación de desemprego, apoiando e dinamizando o desenvolvemento de novas iniciativas empresariais na Comunidade Autónoma de Galicia, con especial atención aos concellos do rural galego, mediante os seguintes tipos de axuda:</p>
    <p>a) Subvención á xeración de emprego estable.</p>
    <p>b) Subvención para a formación.</p>
    <p>c) Subvención para o inicio da actividade.</p>
    <p>d) Subvención para a conciliación da vida persoal, laboral e familiar das persoas promotoras.</p>
    <p>Terceiro. <em>Bases reguladoras</em></p>
    <p>Orde do 20 de decembro de 2017 pola que se establecen as bases reguladoras para o fomento e consolidación do emprego a través do Programa I, para as pequenas empresas de nova creación, e o Programa II, de incentivos ás empresas cualificadas como iniciativas de emprego de base tecnolóxica, cofinanciado polo Fondo Social Europeo, e se procede á súa convocatoria para o ano 2018.</p>
    <p>Cuarto. <em>Importe</em></p>
    <p>Para a concesión destas axudas destínanse dous millóns doscentos oitenta e catro mil trescentos euros (2.284.300 €).</p>
    <p>Quinto. <em>Prazo de presentación de solicitudes</em></p>
    <p>1. O prazo xeral de presentación de solicitudes de todos os tipos de axudas dos programas regulados nesta orde finalizará o 31 de xullo de 2018.</p>
    <p>2. Para a axuda de xeración de emprego, o prazo para as actuacións realizadas ata a publicación desta orde será de dous meses desde a súa publicación.</p>
    <p>Santiago de Compostela, 20 de decembro de 2017</p>
    <footer><p>Francisco José Conde López<br>Conselleiro de Economía, Emprego e Industria</p></footer>

