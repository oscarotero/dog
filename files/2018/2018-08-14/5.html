---
date: '2018-08-14'
id: G0422-030818-0004
page: 37930
number: 155
agency: Consellería de Medio Ambiente e Ordenación do Territorio
section: III. Outras disposicións.
title: >-
  ORDE do 22 de xuño de 2018 de aprobación definitiva da modificación puntual
  número 6 do Plan xeral de ordenación municipal da Laracha para a
  recualificación de dúas parcelas dotacionais.
range: Orde
url: >-
  https://www.xunta.gal/dog/Publicados/2018/20180814/AnuncioG0422-030818-0004_gl.html
---
<p>O Concello da Laracha remitiu a modificación puntual referida en solicitude da súa aprobación definitiva, ao abeiro do artigo 60.16 da Lei 2/2016, do solo de Galicia (LSG), e no artigo 144.16 do seu regulamento (RLSG) aprobado polo Decreto 143/2016.</p>
    <p>Logo de analizar a documentación remitida polo Concello, e vista a proposta subscrita pola Dirección Xeral de Ordenación do Territorio e Urbanismo, obsérvase:</p>
    <p>I. Antecedentes.</p>
    <p>1. O Concello da Laracha dispón na actualidade dun PXOM que foi aprobado definitivamente polo concello Pleno do 30.6.2003.</p>
    <p>2. A Dirección Xeral de Ordenación do Territorio e Urbanismo (DXOTU) emitiu o 1.6.2017 informe de contestación no trámite de consultas previsto no artigo 60.4 da LSG.</p>
    <p>3. A Dirección Xeral de Calidade Ambiental e Cambio Climático formulou o informe ambiental estratéxico no 18.7.2017 e resolveu non someter a modificación a avaliación ambiental estratéxica ordinaria. Contestaron, ademais da DXOTU:</p>
    <p>a) Instituto de Estudos do Territorio: informe do 15.7.2017, indicando que a modificación non producirá efectos significativos na paisaxe.</p>
    <p>b) Dirección Xeral de Pesca, Acuicultura e Innovación Tecnolóxica: informe do 30.6.2017 indicando que a modificación non terá impacto nas súas actividades.</p>
    <p>O 30.6.2017 o Servizo de Montes da Consellería de Medio Rural emitiu un informe que non obxecta nada á tramitación da modificación.</p>
    <p>4. A arquitecta técnica municipal e a secretaria do Concello emitiron cadanseu informe previo á aprobación inicial da modificación o 28.8.2017.</p>
    <p>5. O concello pleno aprobou inicialmente a modificación o 31.8.2017. Foi sometida a información pública polo prazo de dous meses (La Voz de Galicia do 8.11.2017 e o <em>Diario Oficial de Galicia</em> do 3.11.2017), sen que fosen presentadas alegacións.</p>
    <p>6. Canto aos informes sectoriais autonómicos e audiencia aos concellos límítrofes (artigo 60.7 da LSG), a DXOTU emitiu informe do trámite o 30.5.2017, e constan:</p>
    <p>a) Subdirección Xeral de Planificación e Protección Civil: informe do 2.10.2017, de non necesidade de informe da Comisión Galega de Protección Civil.</p>
    <p>b) Instituto de Estudos do Territorio: informe do 4.12.2017, sen obxeccións.</p>
    <p>c) Dirección Xeral de Patrimonio Cultural: informe do 9.11.2017, favorable.</p>
    <p>d) Foi solicitado o informe de Augas de Galicia, sen que fose emitido.</p>
    <p>e) Deuse audiencia aos concellos limítrofes de Arteixo, Carballo, Cerceda e Culleredo. Respondeu unicamente o de Arteixo o 9.11.2017, sen obxeccións.</p>
    <p>7. En materia de informes sectoriais non autonómicos, consta: </p>
    <p>a) Dirección Xeral de Aviación Civil do Ministerio: informe do 19.10.2017, favorable.</p>
    <p>b) Delegación do Goberno: escrito do 24.10.2017 en que se manifesta que non se observa incidencia no Inventario de bens e dereitos do Estado.</p>
    <p>c) Dirección Xeral de Telecomunicacións e Tecnoloxías da Información do Ministerio de Enerxía, Turismo e Axenda Dixital: informe do 13.9.2017, favorable.</p>
    <p>8. A arquitecta técnica municipal e a secretaria do Concello emiten informe conxunto no 19.3.2018, favorable á aprobación provisional.</p>
    <p>9. A modificación foi aprobada provisionalmente polo Concello Pleno do 26.4.2018.</p>
    <p>10. O concello solicitou a aprobación definitiva mediante escrito do 10.5.2018, xunto con documentación administrativa e proxecto aprobado provisionalmente redactado polos arquitectos Ángel Luis Monteoliva Díaz, Silvana Lema Castiñeira e Íñigo de Miranda Osset.</p>
    <p>11. Requirida a emenda das deficiencias observadas na documentación (artigo 60.14 da LSG) mediante escrito do 30.5.2018, o Concello remitiu novo exemplar do proxecto aprobado provisionalmente, coa dilixencia correspondente.</p>
    <p>II. Obxecto e descrición do proxecto.</p>
    <p>1. A modificación afecta a un quinteiro formado por dúas parcelas estremeiras situadas no núcleo urbano de Caión (antigo campo de fútbol) dentro do ámbito do solo urbano non consolidado AR-C1 e rodeadas de espazos libres e viarios públicos. Trátase de:</p>
    <p>a) Parcela de 210 m2 de sistema local de equipamento privado administrativo.</p>
    <p>b) Parcela de 210 m2 de sistema xeral de equipamento público de uso sanitario.</p>
    <p>2. O solo urbano non consolidado AR-C1 conta con estudo de detalle aprobado definitivamente o 7.7.2006; proxecto de equidistribución (AD 4.5.2007) e proxecto de urbanización (AD 1.2.2008) (punto 3.1 da memoria da modificación).</p>
    <p>3. A parcela de equipamento administrativo privado foi cedida pola Confraría de Pescadores de Caión ao Concello da Laracha para equipamento comunitario (escritura pública do 23.3.2017, punto 3.2 da memoria da modificación).</p>
    <p>4. A modificación ten por obxecto incorporar á ordenación urbanística xeral o cambio de titularidade da parcela dotacional, e ordenar o conxunto das dúas parcelas dotacionais baixo unha única cualificación de sistema xeral de equipamento público para uso cultural e administrativo (punto 4.1 da memoria), e supón:</p>
    <p>a) Incremento de 210 m2 da superficie destinada a sistema xeral de equipamentos.</p>
    <p>b) Redución da mesma contía do sistema local de equipamento de titularidade privada, que non incide no cómputo para o cumprimento dos estándares de dotacións urbanísticas ao ser un uso dotacional privado.</p>
    <p>c) Redución da superficie edificable lucrativa permitida.</p>
    <p>III. Análise e consideracións.</p>
    <p>Analizado o documento, en relación coas observacións formuladas pola DXOTU no 1.6.2017 e as alteracións que supón o proxecto aprobado provisionalmente, obsérvase:</p>
    <p>1. O incremento da contía do sistema xeral de equipamentos públicos pode considerarse como razón de interese público suficiente para xustificar a modificación.</p>
    <p>2. A ficha modificada da área AR-C1 recolle a alteración do aproveitamento lucrativo, avaliada en 420 m2 edificables e o novo aproveitamento tipo da área de repartición.</p>
    <p>3. A modificación está incluída no ámbito do Plan de ordenación do litoral de Galicia aprobado polo Decreto 20/2011, mais ao tratarse dun ámbito de solo urbano con proxecto de equidistribución aprobado, non lle é de aplicación (artigo 96.2 POL).</p>
    <p>A competencia para resolver sobre a aprobación definitiva do planeamento xeral e as súas modificacións corresponde á conselleira de Medio Ambiente e Ordenación do Territorio, de conformidade co disposto nos artigos 61 e 83.5 da Lei 2/2016, do 10 de febreiro, do solo de Galicia, e nos artigos 1 e 4 do Decreto 167/2015, do 13 de novembro, polo que se establece a estrutura orgánica da Consellería de Medio Ambiente e Ordenación do Territorio, en relación co Decreto 177/2016, do 15 de decembro, polo que se fixa a estrutura orgánica da Vicepresidencia e das consellerías da Xunta de Galicia. </p>
    <p>IV. Resolución.</p>
    <p>Visto o que antecede e ao abeiro do disposto nos artigos 83 e 60.16 da LSG,</p>
    <h2>Resolvo:</h2>
    <p>1. Outorgar a aprobación definitiva á modificación puntual nº 6 do PXOM da Laracha para a recualificación de parcelas dotacionais.</p>
    <p>2. Ao abeiro do establecido no artigo 88 da Lei 2/2016, do 10 de febreiro, do solo de Galicia, e o artigo 212.1 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro, a Dirección Xeral de Ordenación do Territorio e Urbanismo inscribirá de oficio a modificación puntual no Rexistro de Planeamento Urbanístico de Galicia.</p>
    <p>3. De conformidade co disposto polos artigos 82 e 88.4 da Lei 2/2016, do 10 de febreiro, do solo de Galicia, e 70 da Lei 7/1985, do 2 de abril, reguladora das bases de réxime local, o Concello deberá publicar no Boletín Oficial da provincia a normativa e ordenanzas da modificación puntual aprobada definitivamente, unha vez inscrita no Rexistro de Planeamento Urbanístico.</p>
    <p>4. Notifíquese esta orde ao Concello e publíquese no <em>Diario Oficial de Galicia</em>, de conformidade co disposto no artigo 199.2 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro.</p>
    <p>5. Contra esta orde cabe interpoñer recurso contencioso-administrativo ante a Sala do Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p> Santiago de Compostela, 22 de xuño de 2018</p>
    <footer><p>Beatriz Mato Otero<br>Conselleira de Medio Ambiente e Ordenación do Territorio</p></footer>

