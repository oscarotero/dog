---
date: '2018-01-30'
id: O3G1-291217-0005
page: 6589
number: 21
agency: Instituto Enerxético de Galicia
section: III. Outras disposicións.
title: >-
  EXTRACTO da Resolución do 26 de decembro de 2017 pola que se establecen as
  bases reguladoras e se anuncia a convocatoria de subvencións para proxectos de
  enerxías renovables, para o ano 2018, cofinanciadas polo Fondo Europeo de
  Desenvolvemento Rexional, no marco do programa operativo Feder Galicia
  2014-2020.
range: Resolución
url: >-
  https://www.xunta.gal/dog/Publicados/2018/20180130/AnuncioO3G1-291217-0005_gl.html
---
<p>BDNS (Identif.): 383023.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo se pode consultar na Base de datos nacional de subvencións<br>(http://www.pap.minhap.gob.es/bdnstrans/index):</p>
    <p>Primeiro. <em>Beneficiarios</em></p>
    <p>a) As entidades locais de Galicia e entidades dela dependentes.</p>
    <p>b) As entidades sen ánimo de lucro e as comunidades de montes.</p>
    <p>c) As empresas legalmente constituídas e autónomos.</p>
    <p>Segundo. <em>Obxecto</em></p>
    <p>O obxecto destas bases é apoiar proxectos con fins de aforro enerxético e fomento do uso racional das enerxías renovables. Os proxectos limitaranse a instalacións para a xeración de enerxía térmica mediante equipamentos que utilicen biomasa como combustible e outras instalacións de enerxías renovables que utilicen como fonte enerxética a xeotermia, a aerotermia e a solar térmica (código de procedemento IN421G).</p>
    <p>Terceiro. <em>Bases reguladoras e convocatoria</em></p>
    <p>Resolución do 26 de decembro de 2017 pola que se establecen as bases reguladoras e se anuncia a convocatoria de subvencións para proxectos de enerxías renovables, para o ano 2018, cofinanciadas polo Fondo Europeo de Desenvolvemento Rexional, no marco do programa operativo Feder Galicia 2014-2020.</p>
    <p>Cuarto. <em>Contía</em></p>
    <p>1. A contía global da convocatoria ascende a 3.128.546,00 euros, dos cales 2.383.416,00 euros estarán financiados con fondos comunitarios derivados do programa operativo Feder Galicia 2014-2020.</p>
    <p>2. As subvencións que se concedan imputaranse ás seguintes aplicacións orzamentarias:</p>
    <table>
     <tbody>
      <tr>
       <td>Beneficiarios</td>
       <td>Aplicación orzamentaria</td>
       <td>Importe</td>
      </tr>
      <tr>
       <td>Empresas e autónomos biomasa tipoloxía B (Feder)</td>
       <td>09.A2.733A.770.5</td>
       <td>1.383.416</td>
      </tr>
      <tr>
       <td>Administración pública local biomasa (Feder)</td>
       <td>09.A2.733A.760.5</td>
       <td>900.000</td>
      </tr>
      <tr>
       <td>Entidades sen ánimo de lucro biomasa (Feder)</td>
       <td>09.A2.733A.781.1</td>
       <td>100.000</td>
      </tr>
      <tr>
       <td>Empresas e autónomos biomasa tipoloxía A (fondos propios)</td>
       <td>09.A2.733A.770.5</td>
       <td>145.130</td>
      </tr>
      <tr>
       <td>Empresa e autónomos xeotérmica (fondos propios)</td>
       <td>09.A2.733A.770.2</td>
       <td>300.000</td>
      </tr>
      <tr>
       <td>Empresas e autónomos aerotermia e solar térmica (fondos propios)</td>
       <td>09.A2.733A.770.3</td>
       <td>300.000</td>
      </tr>
      <tr>
       <td colspan="2">Total</td>
       <td>3.128.546</td>
      </tr>
     </tbody>
    </table>
    <p>Financiaranse con fondos propios os proxectos de aerotermia, xeotermia, solar térmica e biomasa (excepto a tipoloxía B), promovidos por empresarios e autónomos.</p>
    <p>Cofinanciaranse con fondos Feder os proxectos de biomasa promovidos pola Administración local e as entidades sen ánimo de lucro, así como os proxectos de biomasa, tipoloxía B, promovidos por empresarios e autónomos.</p>
    <p>3. A intensidade máxima da axuda, segundo o tipo de beneficiario, será a seguinte:</p>
    <table>
     <tbody>
      <tr>
       <td>Beneficiarios</td>
       <td>Porcentaxe máxima de axuda</td>
      </tr>
      <tr>
       <td>Entidades locais</td>
       <td>80 %</td>
      </tr>
      <tr>
       <td>Entidades xurídicas sen ánimo de lucro (que non realicen actividade económica) e as comunidades de montes</td>
       <td>50 %</td>
      </tr>
      <tr>
       <td>Empresas, as súas agrupacións e asociacións, así como entidades sen ánimo de lucro que realicen actividade económica. No caso de pequenas empresas, a axuda incrementarase en 20 puntos porcentuais e no caso de medianas empresas, en 10 puntos porcentuais</td>
       <td>50 %</td>
      </tr>
     </tbody>
    </table>
    <p>A contía máxima da axuda por proxecto de biomasa será de 200.000 euros. No caso de redes de distribución de enerxía térmica, o límite será de 400.000 euros. En proxectos de aerotermia, xeotermia e solar térmica, a axuda máxima será de 100.000 euros.</p>
    <p>A contía máxima por beneficiario será de 1.000.000 de euros.</p>
    <p>Quinto. <em>Prazo de presentación de solicitudes </em></p>
    <p>O prazo de presentación de solicitudes será dun (1) mes, contado desde o día seguinte ao da publicación desta resolución no DOG.</p>
    <p>A presentación das solicitudes realizarase unicamente por medios electrónicos a través do formulario electrónico normalizado accesible desde a sede electrónica da Xunta de Galicia https://sede.xunta.gal e na páxina web do inega, www.inega.gal </p>
    <p>Xunto coa solicitude presentaranse electronicamente, anexadas, copias dixitalizadas da documentación complementaria.</p>
    <p>Santiago de Compostela, 26 de decembro de 2017</p>
    <footer><p>Ángel Bernardo Tahoces<br>Director do Instituto Enerxético de Galicia</p></footer>

