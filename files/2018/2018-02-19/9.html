---
date: '2018-02-19'
id: O3C2-090218-0001
page: 10693
number: 35
agency: Academia Galega de Seguridade Pública
section: III. Outras disposicións.
title: >-
  RESOLUCIÓN do 9 de febreiro de 2018 pola que se publica o plan de formación
  continua do ano 2018 para o persoal da Policía Nacional con destino en
  Galicia.
range: Resolución
url: >-
  https://www.xunta.gal/dog/Publicados/2018/20180219/AnuncioO3C2-090218-0001_gl.html
---
<p>De acordo co convenio de colaboración subscrito entre a Xunta de Galicia e a Secretaría de Estado de Seguridade do Ministerio de Interior para a colaboración en materia de formación e actualización do persoal dos corpos de seguridade do Estado destinados na Comunidade Autónoma de Galicia, publícase o plan de formación continua do ano 2018 para o persoal da Policía Nacional con destino en Galicia.</p>
    <p>A Agasp desenvolverá en colaboración directa coa Xefatura Superior de Policía de Galicia os seguintes cursos dirixidos ao seu persoal, cuxas bases se especifican no anexo I desta resolución. </p>
    <table>
     <tbody>
      <tr>
       <td>Denominación do curso</td>
       <td>Horas lectivas</td>
       <td>Prazas/edición</td>
       <td>Edicións</td>
      </tr>
      <tr>
       <td>Actuación operativa en suposto de custodias de persoas</td>
       <td>14</td>
       <td>20</td>
       <td>2</td>
      </tr>
      <tr>
       <td>Violencia de xénero</td>
       <td>14</td>
       <td>20</td>
       <td>2</td>
      </tr>
      <tr>
       <td>Tratamento policial de menores</td>
       <td>12</td>
       <td>20</td>
       <td>1</td>
      </tr>
      <tr>
       <td>Rescate acuático e utilización do kit de salvamento marítimo</td>
       <td>8</td>
       <td>16</td>
       <td>1</td>
      </tr>
      <tr>
       <td>Delitos cometidos a través das novas tecnoloxías e redes sociais</td>
       <td>12</td>
       <td>20</td>
       <td>2</td>
      </tr>
      <tr>
       <td>Básico de estranxeiría</td>
       <td>16</td>
       <td>20</td>
       <td>1</td>
      </tr>
      <tr>
       <td>Secuestros, extorsións e incidentes con reféns. Protocolo de actuación en roubos con violencia e intimidación en entidades bancarias e outros</td>
       <td>14</td>
       <td>20</td>
       <td>1</td>
      </tr>
      <tr>
       <td>Protección de indicios na escena do delito</td>
       <td>8</td>
       <td>20</td>
       <td>2</td>
      </tr>
      <tr>
       <td>Actualización e técnicas operativas de seguridade cidadá</td>
       <td>15</td>
       <td>20</td>
       <td>2</td>
      </tr>
      <tr>
       <td>Prevención de riscos en traballos en altura</td>
       <td>14</td>
       <td>20</td>
       <td>1</td>
      </tr>
      <tr>
       <td>Condución evasiva</td>
       <td>8</td>
       <td>20</td>
       <td>2</td>
      </tr>
      <tr>
       <td>Persoas desaparecidas e restos humanos sen identificar</td>
       <td>6</td>
       <td>20</td>
       <td>1</td>
      </tr>
     </tbody>
    </table>
    <p>A Estrada, 9 de febreiro de 2018</p>
    <footer><p>Luis Menor Pérez<br>Director xeral da Academia Galega de Seguridade Pública</p></footer>
    <h2>ANEXO I<br>Bases</h2>
    <p>Primeira. Destinatarios</p>
    <p>Persoal da Policía Nacional destinado en Galicia en servizo activo.</p>
    <p>A baixa laboral por incapacidade temporal impide a participación nas accións formativas.</p>
    <p>Será revisable a admisión de persoas en baixa laboral por incapacidade temporal cando esta veña producida por accidente de traballo recoñecido como tal e a asistencia ao curso non interfira na recuperación. </p>
    <p>No caso de se considerar oportuno, poderá acceder aos cursos persoal das forzas e corpos de seguridade pública que traballen en Galicia con competencias directas na materia que se desenvolva, e resérvanse expresamente prazas para eles.</p>
    <p>Se as solicitudes para participar nun curso non superan as 10 persoas, a Agasp reservase para si a facultade de anular a actividade formativa.</p>
    <p>Segunda. Lugar e datas</p>
    <p>Os cursos desenvolveranse nas instalacións da Agasp.</p>
    <p>As datas de cada curso estableceranse, polo menos, cunha antelación de 20 días naturais á súa realización, e comunicaranse desde a zona a todas as unidades para o coñecemento de todos/as os/as interesados/as.</p>
    <p>Terceira. Solicitudes e criterios xerais de selección</p>
    <p>As solicitudes faranse directamente á Secretaría Xeral da Xefatura Superior de Policía de Galicia, órgano encargado tamén da selección do alumnado.</p>
    <p>Os criterios de selección para cada acción formativa, serán os indicados pola Secretaría Xeral da Xefatura Superior de Policía de Galicia. En caso de non haber especificidade ningunha, atenderase a criterios de orde de inscrición e número de cursos realizados con anterioridade.</p>
    <p>A Secretaría Xeral da Xefatura Superior de Policía de Galicia remitirá ao Servizo de Formación en Seguridade Pública da Agasp a listaxe do alumnado participante en cada acción formativa con, polo menos, 5 días hábiles antes do comezo de cada actividade, con todos os datos precisos para realizar a inscrición de xeito correcto.</p>
    <p>Cuarta. Asistencia aos cursos</p>
    <p>1. É obrigatoria a asistencia con puntualidade a todas as sesións dos cursos</p>
    <p>Durante a realización dos cursos levarase un control permanente da asistencia a través dos sistemas que se establezan para o efecto e poden realizarse controis de asistencia extraordinarios.</p>
    <p>Unicamente se autorizará a ausencia por causas xustificadas e debidamente acreditadas e en ningún caso poderá superar o 10 % das horas lectivas. </p>
    <p>A ausencia xustificada superior ao 10 % do total das horas lectivas suporá a perda do dereito á expedición do diploma. No caso de haber unha segunda edición do curso en cuestión, o Servizo de Formación en Seguridade Pública poderá valorar a posibilidade de que o/a alumno/a poida recuperar as horas non realizadas na edición anterior; en todo caso, para poder valorar esta posibilidade non poden transcorrer máis de seis meses entre unha edición e a seguinte.</p>
    <p>A falta de asistencia dun número superior ao 10 % das horas lectivas sen xustificación ou falta de acreditación documental da causa alegada no só dará lugar á perda do dereito ao diploma do curso senón tamén á penalización coa non participación en cursos da Agasp durante un ano, contando desde o día seguinte ao da finalización do curso.</p>
    <p>2. O alumnado asistirá aos cursos co uniforme regulamentario. No caso de non facelo, e de non existir causa suficientemente xustificada, a Agasp poderá impedir a asistencia ao curso e non emitirá diploma nin ningún certificado acreditativo.</p>
    <p>Quinta. Certificación </p>
    <p>Para poder superar os cursos, o alumnado deberá superar unha proba de avaliación que se levará a cabo ao final deles no caso de que os ditos cursos figuren con aproveitamento.</p>
    <p>Sexta. Desenvolvemento dos cursos</p>
    <p>1. A Agasp poderá suspender a realización de actividades formativas convocadas cando sexa necesario por motivos técnicos ou insuficiencia de solicitudes de participación. </p>
    <p>2. A Agasp poderá modificar as datas, horarios, contidos e desenvolvemento dos cursos, así como resolver todas as continxencias e incidencias que poidan xurdir sen necesidade dunha nova publicación no DOG.</p>
    <p>3. A Agasp poderá programar cursos diferentes cando así veña exixido por circunstancias que afecten a organización, xestión e docencia.</p>

