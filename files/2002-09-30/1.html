---
date: '2002-09-30'
id: 12FB6
page: 14
number: 188
agency: 'CONSELLERÍA DA PRESIDENCIA, RELACIÓNS INSTITUCIONAIS E ADMINISTRACIÓN PÚBLICA'
section: III. OUTRAS DISPOSICIÓNS
title: >-
  Orde do 26 de setembro de 2002 pola que se clasifica como mixta a Fundación
  Centro Tecnológico de Supercomputación de Galicia.
range: Orde
url: 'https://www.xunta.gal/dog/Publicados/2002/20020930/Anuncio12FB6_gl.html'
---
<p>Visto o expediente de clasificación da Fundación Centro Tecnológico de Supercomputación de Galicia, con domicilio en Santiago de Compostela.</p>
<p>Supostos de feito.</p>
<p>1. A fundación, en escrito do vintetrés de setembro de 2002, formulou solicitude de clasificación para os efectos da súa inscrición no Rexistro de Fundacións de Interese Galego.</p>
<p>2. A fundación foi constituída en escritura pública outorgada en Santiago de Compostela, o día 23 de setembro de 2002, ante o notario Enrique Roger Amat, co número tres mil oitocentos once do seu protocolo, por Carmen Bouso Montero, que intervén en nome e representación, como secretaria do Consello de Administración, da Sociedade Anónima Xestión Centro de Supercomputación de Galicia.</p>
<p>3. Segundo consta no artigo 6 dos seus estatutos o obxecto da fundación é fomentar, difundir e prestar servicios de cálculo intensivo e comunicación ás comunidades investigadoras galega e do Consello Superior de Investigacións Científicas, así como a aquela empresa ou institución que o solicite, e desta forma, contribuír mediante o perfeccionamento tecnolóxico e a innovación, á mellora da competitividade das empresas.</p>
<p>4. O padroado da fundación estará integrado polas persoas indicadas no artigo 10 dos estatutos.</p>
<p>5. A comisión integrada polos secretarios xerais de tódalas consellerías elevou ó conselleiro da Presidencia, Relacións Institucionais e Administración Pública proposta de clasificación como mixta da Fundación Centro Tecnológico de Supercomputación de Galicia, dado o seu obxecto e finalidade, polo que, véndose cumpridos os requisitos esixidos na Lei 7/1983, do 22 de xuño, e na Lei 11/1991, do 8 de novembro, de reforma da lei anterior, de réxime das fundacións de interese galego, e segundo establece o artigo 32.1º e 2º do Decreto 248/1992, do 18 de xuño, polo que se aproba o Regulamento de organización e funcionamento do protectorado das fundacións de interese galego, procede a súa clasificación como mixta e a súa adscrición á Consellería da Presidencia, Relacións Institucionais e Administración Pública.</p>
<p>Fundamentos de dereito.</p>
<p>1. O artigo 34 da Constitución española recoñece o dereito de fundación para fins de interese xeral de acordo coa lei e o artigo 27.26º do Estatuto de</p>
<p>autonomía para Galicia outórgalle competencia exclusiva sobre o réxime das fundacións de interese galego.</p>
<p>2. De acordo co disposto no artigo 32.2º c) do Decreto 248/1992, do 18 de xuño, polo que se aproba o Regulamento de organización e funcionamento do protectorado das fundacións de interese galego, corresponde a esta consellería a clasificación da fundación e a adscrición á consellería correspondente, que exercerá plenamente o protectorado sobre ela.</p>
<p>3. Á vista do que antecede, pódense considerar cumpridas as finalidades tanto legais como regulamentarias establecidas para o caso, de acordo coa proposta realizada pola Comisión de Secretarios Xerais na súa reunión do día 24 de setembro de 2002.</p>
<p>Vista a Constitución española de 1978, o Estatuto de autonomía de Galicia (Lei orgánica 1/1981, do 6 de abril); a Lei 7/1983, do 22 de xuño, e a Lei 11/1991, do 8 de novembro, de reforma da anterior, de réxime das fundacións de interese galego, así como as demais normas de desenvolvemento e de xeral aplicación.</p>
<p>Na súa virtude,</p>
<p>DISPOÑO:</p>
<p>Clasificar como mixta a Fundación Centro Tecnológico de Supercomputación de Galicia adscribíndoa á Consellería da Presidencia, Relacións Institucionais e Administración Pública, que exercerá plenamente o protectorado sobre ela.</p>
<p>Santiago de Compostela, 26 de setembro de 2002.</p>
<p>Jaime Pita Varela</p>
<p>Conselleiro da Presidencia, Relacións</p>
<p>Institucionais e Administración Pública</p>

