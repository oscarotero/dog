---
date: '2007-12-11'
page: 19
number: 238
agency: CONSELLERÍA DE SANIDADE
section: I. DISPOSICIÓNS XERAIS
title: >-
  Orde do 13 de novembro de 2007 pola que se establece o procedemento para
  tramitación e xestión das solicitudes de formación práctica de alumnos/as de
  universidades non pertencentes ao sistema universitario de Galicia en centros
  asistenciais adscritos ao Servizo Galego de Saúde.
range: Orde
---
<p>A formación práctica dos/as estudantes a través do aproveitamento da experiencia dos/as traballadores/as foise consolidando progresivamente en todas as universidades españolas de forma que hoxe en día ninguén dubida da súa utilidade para poñer en contacto ao/á estudante, futuro/a titulado/a, co mundo do traballo.</p>
<p>O artigo 12 da Lei 44/2003, do 21 novembro, de ordenación das profesións sanitarias, sinala entre os principios reitores da actuación formativa e docente no ámbito das profesións sanitarias a disposición de toda a estrutura do sistema sanitario para ser utilizada na docencia pregraduada, especializada e continuada das persoas profesionais.</p>
<p>A vontade da actual Administración sanitaria de Galicia de establecer e fomentar relacións de cooperación con universidades e institucións públicas e privadas orientadas ao apoio á docencia e a investigación en ciencias da saúde, xunto á importancia da formación práctica para conseguir profesionais sanitarios cunha adecuada visión das necesidades reais ás que deberá dar resposta no seu desempeño profesional futuro, reforzan o interese da Consellería de Sanidade e mais o Servizo Galego de Saúde no establecemento de canles efectivas e eficientes de cooperación educativa cos centros universitarios. A dita importancia faise aínda máis patente cando os/as estudantes, e futuros/as profesionais, residen e teñen o seu domicilio familiar no contorno próximo a eses centros de traballo.</p>
<p>No caso de estudantes dos centros do sistema universitario Galego, os concertos asinados coas respectivas universidades pola Consellería de Sanidade e o Servizo Galego de Saúde establecen o marco para o desenvolvemento desta formación de carácter práctico nas titulacións sanitarias. No entanto, non se dispón ata de agora dun procedemento para a situación de solicitudes feitas desde universidades de fóra da comunidade autónoma.</p>
<p>Ao longo do ano a Consellería de Sanidade recibe múltiples solicitudes procedentes de diferentes centros universitarios de fóra da Comunidade Autónoma de Galicia, demandando colaboración que posibilite aos/ás seus/súas alumnos/as a realización de estadías formativas de carácter práctico en centros asistenciais do sistema sanitario público de Galicia. A dita colaboración non implica gasto nin financiamento específico con cargo á Consellería de Sanidade ni ao Servizo Galego de Saúde, nin establece vínculo laboral nin contractual de ningún tipo do/a estudante co sistema sanitario.</p>
<p>As ditas solicitudes recibidas, na súa práctica totalidade, refírense a estudantes das titulacións universitarias correspondentes as profesións definidas na Lei 44/2003, do 21 novembro, de ordenación das profesións sanitarias, son especialmente numerosas en período preestival, por se prever a súa realización en período non lectivo, e con frecuencia atinxen a un só/a alumno/a, cuxo lugar de residencia no verán pertence ao ámbito xeográfico da nosa comunidade autónoma.</p>
<p>O notable incremento de solicitudes para a realización de prácticas clínicas desde varias universidades españolas para estudantes universitarios, en centros sanitarios da rede pública da Comunidade Autónoma de Galicia, presenta a necesidade de establecer un procedemento áxil que dea cobertura legal, académica e garanta outros aspectos de calidade asistencial e docente derivados da realización dos programas de prácticas.</p>
<p>Dispor dun procedemento establecido, a disposición de todos os/as interesados/as, afonda na garantía de dereitos dos/as cidadáns, neste caso como futuros profesionais sanitarios e na transparencia e equidade das accións levadas adiante pola Consellería de Sanidade.</p>
<p>Esta necesidade faise especialmente evidente cando as solicitudes de colaboración para a formación práctica de alumnos/as emitidas por un centro universitario teñen un carácter ocasional, puntual e illado e non se prevé que a dita colaboración perdure no tempo por obedecer a necesidades circunstanciais dun só/a alumno/a.</p>
<p>Artigo 1º.-Obxecto e ámbito de aplicación.</p>
<p>O obxecto desta orde é establecer o procedemento para a tramitación e xestión das solicitudes de formación práctica de alumnos/as de universidades non pertencentes ao sistema universitario de Galicia en centros asistenciais adscritos ao Servizo Galego de Saúde.</p>
<p>As prácticas que se van realizar nos centros asistenciais estarán dirixidas a estudantes das titulacións universitarias correspondentes as profesións definidas na Lei 44/2003, do 21 novembro, de ordenación das profesións sanitarias, que no momento da solicitude superasen o 50% dos créditos da súa titulación nos plans renovados ou se encontren nos dous últimos cursos dos plans non renovados.</p>
<p>Esta orde será de aplicación cando a solicitude de colaboración emitida por un centro universitario teña un carácter ocasional, non sendo previsible que a dita colaboración perdure no tempo. En caso contrario, volume considerable de alumnos/as que vaian realizar a formación práctica ou colaboración plurianual, será preciso o establecemento dun convenio para o desenvolvemento dun programa de cooperación educativa segundo o establecido no Real decreto 1497/1981, de 19 de xuño, actualizado polo Real decreto 1845/1994, do 9 de setembro.</p>
<p>Artigo 2º.-Solicitudes.</p>
<p>A solicitude de colaboración procedente dos centros universitarios para a realización de formación práctica nos centros asistenciais adscritos ao Servizo Galego de Saúde deberá ser presentada á Consellería de Sanidade cunha antelación mínima de dous meses á data do inicio da dita estadía práctica.</p>
<p>De ser recibida a dita solicitude directamente por un centro asistencial do sistema sanitario público de Galicia, o devandito centro deberá remitila para súa tramitación á Subdirección Xeral de Docencia e Investigación Sanitaria da Dirección Xeral de Aseguramento e Planificación Sanitaria da Consellería de Sanidade.</p>
<p>A dita solicitude deberá ser formalizada segundo o modelo que figura como anexo I a esta disposición, facendo constar:</p>
<p>a) Identidade do/a alumno/a.</p>
<p>b) Facultade/escola universitaria, titulación e curso.</p>
<p>c) Contidos e obxectivos da formación práctica, especificando se son prácticas integradas nos plans de estudo ou prácticas non incluídas no plan de estudo da titulación pero validables por créditos de libre elección.</p>
<p>d) Centro solicitado para a realización da estadía práctica e área ou servizo de preferencia para a realización desta.</p>
<p>e) Período da estadía práctica, con data de inicio e remate, e duración horaria estimada.</p>
<p>f) Existencia de seguro escolar, e para estudantes maiores de 28 anos póliza de seguro que cubra os accidentes e enfermidades que o/a alumno/a puidera padecer no transcurso do período de prácticas.</p>
<p>g) Compromiso de contratación dunha póliza de responsabilidade civil que ampare a cada alumno/a definitivamente admitido/a, e cubra posibles danos a persoas ou bens que este puidese ocasionar durante a realización das ditas prácticas.</p>
<p>Artigo 3º.-Resolución.</p>
<p>A resolución das solicitudes correspóndelle á Consellería de Sanidade, a través da Dirección Xeral de Aseguramento e Planificación Sanitaria, á que compete a selección de centros asistenciais e o establecemento do número definitivo de alumnos/as participantes, unha vez consultados os correspondentes centros e dispositivos asistenciais e tendo en conta criterios de índole didáctica e organizativa.</p>
<p>A aceptación da solicitude, a selección de centros e o número definitivo de alumnos/as estará supeditada á previa satisfacción das demandas de formación práctica en centros asistenciais procedentes do sistema universitario de Galicia, conforme o establecido nos concertos entre a Universidade da Coruña, a Universidade de Santiago de Compostela e a Universidade de Vigo e o Servizo Galego de Saúde (publicados por ordes do 18 de xuño e do 20 de decembro de 2001).</p>
<p>En caso de que o número de prazas para formación práctica nun centro asistencial sexa inferior á solicitude inicial, a Dirección Xeral de Aseguramento e Planificación Sanitaria comunicaralle á universidade solicitante o número definitivo de alumnos/as admitidos, e corresponderalle ao dito centro universitario á selección de alumnos/as solicitantes e a comunicación da súa identidade para a emisión e envío da correspondente resolución a estes por parte da Consellería de Sanidade.</p>
<p>Artigo 4º.-Documentación.</p>
<p>Recibida a resolución o centro universitario disporá dun prazo de dez días hábiles para enviarlle á Consellería de Sanidade a seguinte documentación:</p>
<p>-Certificación de vixencia do Seguro Escolar, ou no caso de estudantes maiores de 28 anos, certificación de vixencia da póliza de seguro que cubra os accidentes e enfermidades que o/a alumno/a puidese sufrir no período de prácticas.</p>
<p>-Copia compulsada da póliza de responsabilidade civil que cubra a realización das prácticas.</p>
<p>A non adecuada acreditación destes seguros no prazo de dez días tras a recepción por parte do centro universitario da resolución implicará a perda de efecto da dita resolución e a imposibilidade para o/a alumno/a de realización das prácticas.</p>
<p>4. Compromiso das partes.</p>
<p>4.1. Compromiso da Consellería de Sanidade e do Servizo Galego de Saúde.</p>
<p>-En cada centro sanitario fixarase un plan de formación específico acorde cos contidos e obxectivos establecidos en cada caso pola universidade, que en ningún caso poderá interferir co normal desenvolvemento das actividades asistenciais. A duración mínima das prácticas corresponderase cos anteditos obxectivos e non poderá exceder de 500 horas por curso académico.</p>
<p>-Nos centros asistenciais onde se leve a cabo a formación práctica designarase unha persoa titora con titulación académica suficiente, baixo cuxa supervisión realizará as prácticas cada estudante, e que velará pola formación do/a alumno/a e polo cumprimento do plan específico fixado polo centro. Unha vez que o alumnado remate a súa estancia formativa o/a titor/a designado/a polo centro asistencial emitirá un informe sobre as actividades realizadas por cada alumno/a durante o período de prácticas.</p>
<p>-O dito informe será remitido pola persoa titora asistencial á Subdirección Xeral de Docencia e Investigación Sanitaria da Dirección Xeral de Aseguramento e Planificación Sanitaria da Consellería de Sanidade que dará traslado deste ao centro universitario do/a alumno/a.</p>
<p>-O centro asistencial poderá desistir, mediante resolución motivada, da formación daquel/a alumno/a cuxo baixo grao de aproveitamento, falta de asistencia, interferencia co labor asistencial do centro ou outras causas relacionadas co incumprimento do mencionado compromiso, así o aconsellen. O dito desestimento comunicarase á Subdirección Xeral de Docencia e Investigación Sanitaria da Dirección Xeral de Aseguramento e Planificación Sanitaria que será quen lle dea traslado á universidade de orixe do/a alumno/a.</p>
<p>4.2. Compromisos dos/as alumnos/as.</p>
<p>-Os/as alumnos/as estarán suxeitos á duración, calendario, horario, lugar e actividade establecidos e gardarán o debido sixilo sobre as tarefas que se estean a realizar durante o seu período de prácticas, aínda despois de que este finalice.</p>
<p>-A realización das prácticas por parte dos/as alumnos/as do curso indicado, non constitúe vínculo laboral nin contractual de ningún tipo entre estes e o Servizo Galego de Saúde. Dado o carácter formativo das prácticas, os/as alumnos/as non poderán asinar nin asumir responsabilidades nin realizar actuacións que requiran cualificación profesional.</p>
<p>4.3. Compromisos da universidade de orixe.</p>
<p>-O centro universitario de procedencia dará cobertura aos accidentes ou enfermidades que o/a alumno/a puidese padecer no transcurso das prácticas, así como aos danos que este puidese ocasionar durante a realización das ditas prácticas a persoas ou bens. Para iso contratará os correspondentes seguros que estarán vixentes durante todo o período das estadías formativas respectivas. A Consellería de Sanidade e o Servizo Galego de Saúde non se fan responsables destas continxencias.</p>
<p>-A universidade comprométese a achegar toda a documentación requirida nos prazos establecidos para a recepción do/a alumno/a polo centro. A non adecuada acreditación destes seguros para cada alumno/a concreto/a suporá a imposibilidade para a realización das prácticas.</p>
<p>-Rematada a estadía práctica e recibido o informe sobre as actividades de cada alumno/a, o centro universitario enviará ás persoas profesionais que titorizan a formación práctica, como recoñecemento do seu esforzo, un certificado acreditativo da labor de titorización realizada, segundo o modelo vixente en cada universidade.</p>
<p>Santiago de Compostela, 13 de novembro de 2007.</p>
<p>Mª José Rubio Vidal</p>
<p>Conselleira de Sanidade</p>
<p>Ver referencia pdf "23800D001P008.PDF"</p>

