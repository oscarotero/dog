---
date: '2016-06-21'
id: G0164-100616-0002
page: 25593
number: 117
agency: 'Consellería de Cultura, Educación e Ordenación Universitaria'
section: III. Outras disposicións.
title: >-
  DECRETO 71/2016, do 26 de maio, polo que se aproban os actos liquidatorios e
  se procede á disolución definitiva do Consorcio Audiovisual de Galicia.
range: Decreto
url: >-
  https://www.xunta.gal/dog/Publicados/2016/20160621/AnuncioG0164-100616-0002_gl.html
---
<p>O Consello da Xunta de Galicia, na súa reunión do 16 de febreiro de 2012, entre as medidas necesarias para a plena execución do II Plan de avaliación de entidades dependentes da Xunta de Galicia, acordou a extinción do Consorcio Audiovisual de Galicia. </p>
    <p>O Consorcio Audiovisual de Galicia foi creado polo Decreto 294/2002, do 17 de outubro, como unha entidade de dereito público de carácter interadministrativo, con patrimonio e personalidade xurídica propia. O dito Decreto 294/2002, do 17 de outubro, foi obxecto de posteriores modificacións a través dos decretos 38/2006, do 2 de marzo, 41/2010, do 25 de febreiro, e 73/2010, do 14 de outubro.</p>
    <p>De conformidade co disposto no artigo 24 do dito Decreto 294/2002, do 17 de outubro, o consorcio disolverase por acordo dos membros que o integran, de acordo co que dispón o artigo 11.3 dos estatutos, ou por imposibilidade legal ou material de cumprir os seus obxectivos. O acordo de disolución determinará a forma de proceder na liquidación dos bens do consorcio e a reversión das obras ou as instalacións existentes. E segundo o seu artigo 11.3, os acordos de disolución ou de liquidación do consorcio precisarán do voto favorable de dúas terceiras partes dos membros do consello de dirección.</p>
    <p>Segundo dispón o artigo 96.4 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, a disolución dos consorcios requirirá decreto do Consello da Xunta de Galicia, logo do acordo do órgano competente do consorcio.</p>
    <p>Na súa virtude, por proposta do conselleiro de Cultura, Educación e Ordenación Universitaria, logo de deliberación do Consello da Xunta de Galicia, na súa reunión do vinte e seis de maio do dous mil dezaseis, e logo do acordo do Consello de Dirección do Consorcio Audiovisual de Galicia, </p>
    <p class="dog-titulo">DISPOÑO:</p>
    <p>Artigo 1. Disolución do Consorcio Audiovisual de Galicia</p>
    <p>Disólvese o Consorcio Audiovisual de Galicia, regulado polo Decreto 294/2002, do 17 de outubro, polo que se constitúe e regula a composición e as funcións do Consorcio Audiovisual de Galicia.</p>
    <p>Artigo 2. Funcións e competencias</p>
    <p>As funcións atribuídas ao Consorcio Audiovisual de Galicia quedan asumidas pola Axencia Galega das Industrias Culturais. </p>
    <p>Artigo 3. Liquidación</p>
    <p>Quedan aprobados os actos liquidatorios do Consorcio Audiovisual de Galicia levados a cabo pola Axencia Galega das Industrias Culturais en cumprimento do acordo adoptado polo consello de dirección do Consorcio. </p>
    <p>Artigo 4. Subrogación de dereitos e obrigas</p>
    <p>A Axencia Galega das Industrias Culturais subrogarase en todas as relacións xurídicas, bens, dereitos e obrigas que sexa titular o Consorcio Audiovisual de Galicia, ou que podan derivar dos convenios de colaboración, contratos o calquera outro negocio xurídico subscrito entre o Consorcio Audiovisual de Galicia e outras persoas físicas ou xurídicas, privadas ou públicas. </p>
    <p>Os bens e dereitos propios ou adscritos ao Consorcio Audiovisual de Galicia resultantes da liquidación efectuada quedarán adscritos á Axencia Galega das Industrias Culturais e continuarán vinculados aos mesmos fins e funcións sen necesidade de acto formal de afectación.</p>
    <p>Disposición transitoria única. Tramitación administrativa</p>
    <p>Os expedientes relativos a materias que sexan competencia do Consorcio Audiovisual de Galicia non resoltos na data da súa disolución serán resoltos polo órgano competente da Axencia Galega das Industrias Culturais. </p>
    <p>Disposición derrogatoria única. Derrogación normativa</p>
    <p>Queda derrogado o Decreto 294/2002, do 17 de outubro, polo que se constitúe e regula a composición e as funcións do Consorcio Audiovisual de Galicia.</p>
    <p>Disposición derradeira única. Entrada en vigor</p>
    <p>Este decreto entrará en vigor o mesmo día da súa publicación no <em>Diario Oficial de Galicia.</em></p>
    <p>Santiago de Compostela, vinte e seis de maio de dous mil dezaseis</p>
    <footer><p>O presidente<br>P.S. (Decreto 54/2016, do 25 de maio; DOG núm. 99, do 26 de maio) <br>Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p></footer>
    <p class="dog-firma-izq">Román Rodríguez González<br>Conselleiro de Cultura, Educación e Ordenación Universitaria</p>

