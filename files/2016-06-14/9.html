---
date: '2016-06-14'
id: O10-060616-0001
page: 24240
number: 112
agency: Consello de Contas de Galicia
section: III. Outras disposicións.
title: >-
  RESOLUCIÓN do 1 de xuño de 2016 pola que se ordena a publicación do Acordo do
  Pleno do 31 de maio de 2016, polo que se aproba a Instrución que regula o
  formato normalizado da conta xeral das entidades locais de Galicia en soporte
  informático e o procedemento telemático para a súa rendición.
range: Resolución
url: >-
  https://www.xunta.gal/dog/Publicados/2016/20160614/AnuncioO10-060616-0001_gl.html
---
<p>En cumprimento do acordo do Pleno da institución adoptado na sesión celebrada o día 31 de maio de 2016, polo que se aproba a Instrución que regula o formato normalizado da conta xeral das entidades locais en soporte informático e o procedemento telemático para a súa rendición, resolvo publicar no <em>Diario Oficial de Galicia</em> o seu texto completo.</p>
    <p>Santiago de Compostela, 1 de xuño de 2016</p>
    <footer><p>José Antonio Redondo López<br>Conselleiro maior do Consello de Contas de Galicia</p></footer>
    <h3>Acordo do 31 de maio de 2016, do Pleno do Consello de Contas de Galicia, polo que se aproba a Instrución que regula o formato normalizado da conta xeral das entidades locais de Galicia en soporte informático e o procedemento telemático para a súa rendición</h3>
    <p>O artigo 223 do texto refundido da Lei reguladora das facendas locais aprobado polo Real decreto lexislativo 2/2004, do 5 de marzo (BOE núm. 59, do 9 de marzo) dispón que:</p>
    <p>«1. A fiscalización externa das contas e da xestión económica das entidades locais e de todos os organismos e sociedades delas dependentes é función propia do Tribunal de Contas, co alcance e condicións que establece a súa lei orgánica reguladora e a súa lei de funcionamento.</p>
    <p>2. Para ese efecto as entidades locais renderán ao citado tribunal, antes do día 15 de outubro de cada ano, a conta xeral a que se refire o artigo 209 desta lei correspondente ao exercicio económico anterior…</p>
    <p>4. O establecido neste artigo enténdese sen menoscabo das facultades que, en materia de fiscalización externa das entidades locais, teñan atribuídas polos seus estatutos as comunidades autónomas.</p>
    <p>En Galicia o artigo 53.2 do Estatuto de autonomía, aprobado pola Lei orgánica 1/1981, do 6 de abril, dispón que «sen prexuízo do disposto no artigo 136 e na letra d) do artigo 153 da Constitución, créase o Consello de Contas de Galicia…».</p>
    <p>A Lei 6/1985, do 24 de xuño, do Consello de Contas, determina no seu artigo 1 que «o Consello de Contas de Galicia, como órgano de fiscalización das contas e da xestión económico-financeira e contable, exercerá a súa función en relación coa execución de programas de ingresos e gastos do sector público da Comunidade Autónoma...» e, no seu artigo 2, sinala que «para os efectos desta lei, compoñen o sector público da Comunidade Autónoma:… b) As entidades locais e os entes e organismos, calquera que for a súa forma xurídica, dependentes ou controlados directa ou indirectamente por aquelas.</p>
    <p>Así mesmo, o artigo 25.2 establece que «as entidades locais deberán emitir as contas de cada exercicio directamente ao Consello…»</p>
    <p>Resulta pois, que as entidades locais no ámbito territorial de Galicia, deben render as súas contas anuais tanto ao Tribunal de Contas como ao Consello de Contas e quedan suxeitas á fiscalización que da súa xestión económico-financeira poidan desenvolver ambas as institucións.</p>
    <p>Para atender ás instrucións de contabilidade local aprobadas polas ordes HAP/1781/2013 e HAP/1782/2013, do 20 de setembro, que modifica esta última o modelo básico, que regula a Orde EHA/4040/2004, do 23 de novembro, que entraron en vigor o 1 de xaneiro de 2015, e á vista da experiencia destes exercicios na consolidación da Administración electrónica como forma de relación cos particulares e tamén das entidades entre si, da xeneralización do uso da sinatura electrónica, e para seguir mantendo a homoxeneidade cos requisitos exixidos polo Tribunal de Contas ás contas xerais das entidades locais, é necesario proceder á revisión da forma en que estas deben render as súas contas establecendo como canle única para o envío da conta das corporacións locais a remisión telemática a través da plataforma establecida para ese efecto.</p>
    <p>Estas instrucións representan unha nova etapa na contabilidade da Administración local. Incorporan cambios substanciais na estrutura e no contido dos documentos que integran as contas anuais, o que fixo preciso revisar e modificar o formato informático normalizado da conta xeral, adaptando as especificidades dos ficheiros ás novas contas que se elaborarán a partir da correspondente ao exercicio 2015. Para isto a IGAE aprobou con data do 13 de novembro de 2015 unha resolución que incorpora un novo formato normalizado da conta xeral das entidades locais en soporte informático para a súa rendición. Pola súa vez, resulta precisa a aprobación polo Tribunal de Cuentas e polos OCEX de novas instrucións que regulen o soporte informático que se aplicará ás contas xerais a partir do mencionado exercicio 2015 e o procedemento para a rendición de contas das entidades locais; no que ao Consello de Contas de Galicia se refire, efectúase por esta resolución.</p>
    <p>Así, por canto antecede, o Pleno do Consello de Contas de Galicia, na súa sesión celebrada o día 31 de maio de 2016, aprobou as seguintes regras para a rendición, ante o Consello de Contas da conta xeral das entidades locais de Galicia.</p>
    <p>Regra primeira. Obxecto e ámbito de aplicación</p>
    <p>1. Este acordo regula o formato da conta xeral das entidades locais en soporte informático e o procedemento telemático de remisión ao Consello de Contas de Galicia, así como o uso da sinatura electrónica, con garantías de validez e eficacia xurídicas.</p>
    <p>2. O ámbito de aplicación do acordo está constituído por todas as entidades locais de Galicia suxeitas ao réxime xeral de contabilidade pública local establecido na Orde HAP/1781/2013, do 20 de setembro, de instrución do modelo normal; a Orde HAP/1782/2013, do 20 de setembro, de instrución do modelo simplificado; e a Orde EHA/4040/2004, do 23 de novembro, de instrución do modelo básico.</p>
    <p>Regra segunda. Formato normalizado da conta xeral e rendición en soporte informático</p>
    <p>1. De acordo co establecido no artigo 25.2 da Lei 6/1985, do Consello de Contas de Galicia, a conta xeral das entidades locais será rendida directamente ao Consello de Contas polo dador de contas responsable, no modelo e formato normalizado recomendado pola Resolución da Intervención Xeral da Administración do Estado do 13 de novembro de 2015 (BOE núm. 278, do 20 de novembro).</p>
    <p>2. De conformidade co establecido no artigo 27.6 da Lei 11/2007, do 22 de xuño, de acceso electrónico dos cidadáns aos servizos públicos, e coas instrucións de contabilidade local, a conta xeral das entidades locais, configurada segundo o establecido na norma anterior, deberá ser remitida ao Consello de Contas de Galicia exclusivamente por vía telemática, a través da plataforma de rendición de contas (www.rendiciondecuentas.es), accesible desde a páxina web do Consello de Contas de Galicia (www.ccontasgalicia.es), de acordo coas instrucións e procedementos indicados nestas páxinas de referencia e nos manuais de procedemento e de axuda contidos nelas, coa información adicional definida no anexo 2 desta instrución.</p>
    <p>A conta xeral enviarase co documento de remisión recollido no anexo 3 desta instrución.</p>
    <p>As sociedades mercantís cuxo capital social pertenza integramente á entidade local, aquelas en que esta teña unha participación maioritaria, as que se consideren dependentes en aplicación da Lei orgánica 2/2012, do 27 de abril, de estabilidade orzamentaria e sustentabilidade financeira, así como as entidades públicas empresariais dependentes da entidade local, renderán as súas contas en soporte informático no modelo e formato establecido no anexo 1 da presente instrución.</p>
    <p>As entidades sen ánimo de lucro dependentes ou adscritas a unha entidade local ás cales se refire a Lei orgánica 2/2012, do 27 de abril, de estabilidade orzamentaria e sustentabilidade financeira, renderán as súas contas no formato establecido no anexo 1 da presente instrución.</p>
    <p>3. A rendición prevista no punto anterior dará lugar a unha anotación no Rexistro electrónico do Consello de Contas de Galicia.</p>
    <p>Regra terceira. Procedemento telemático de remisión de contas, efectos, dereitos e garantías</p>
    <p>A aplicación desta instrución realizarase con sometemento ás disposicións contidas na Lei orgánica 15/1999, do 13 de decembro, de protección de datos de carácter persoal, e ao resto de normas específicas que regulan a propiedade intelectual e o tratamento electrónico da información.</p>
    <p>A remisión da conta xeral das entidades locais, conxuntamente cos demais documentos exixidos de acordo coa presente instrución, realizarase a través da plataforma de rendición de contas das entidades locais e tamén producirá plenos efectos perante o Tribunal de Contas en virtude do convenio de colaboración subscrito entre este consello e ou devandito tribunal, con data do 27 de xuño de 2011, para a implantación de medidas de coordinación da rendición telemática das contas xerais das entidades locais de Galicia.</p>
    <p>Os ficheiros que configuran a conta que se vai render deberán estar asinados, e para tal fin utilizarase unha sinatura electrónica avanzada baseada nun certificado recoñecido e producida por un dispositivo seguro de creación de sinatura.</p>
    <p>O procedemento de remisión telemática das contas (integridade, autenticidade e seguridade, entre outros aspectos) axustarase ao previsto na Lei 30/1992, do 26 de novembro, de réxime xurídico das administracións públicas e do procedemento administrativo común, así como aos estándares establecidos na Lei 11/2007, do 22 de xuño, de acceso dos cidadáns aos servizos públicos, e nas normas que a desenvolven. Axiña que entre en vigor a Lei 39/2015, do 1 de outubro, do procedemento administrativo común das administracións públicas, unha vez transcorrido o prazo dun ano de vacancia desde a súa publicación, nos termos establecidos na súa disposición derradeira sétima e na súa disposición derrogatoria única, serán de aplicación esta lei e as súas disposicións de desenvolvemento en relación cos procedementos electrónicos.</p>
    <p>Regra cuarta. Cómputos para a remisión de documentación ao rexistro telemático</p>
    <p>A presentación de documentos electrónicos no rexistro telemático, así como a súa recepción por aquel, rexerase, para os efectos de cómputo dos prazos fixados en días hábiles polos criterios establecidos para ou uso da referida plataforma.</p>
    <p>Disposición transitoria</p>
    <p>A rendición das contas xerais das entidades locais correspondentes aos exercicios 2014 e anteriores efectuarase de acordo cos requisitos e cos procedementos contidos na Instrución que regula o formato da conta xeral das entidades locais en soporte informático e co procedemento telemático para a rendición de contas, aprobada por Acordo do Pleno do Consello de Contas do 3 de maio de 2011 (DOG núm. 137, do 18 de xullo).</p>
    <p>Disposición derrogatoria</p>
    <p>Queda derrogado o Acordo do Pleno do Consello de Contas adoptado con data do 3 de maio de 2011, polo que se aprobou a instrución publicada no <em>Diario Oficial de Galicia</em>, do 18 de xullo de 2011, sobre o formato normalizado da conta xeral das entidades locais en soporte informático e o procedemento telemático para a súa remisión.</p>
    <p>Disposición derradeira</p>
    <p>Esta instrución entrará en vigor ao día seguinte da súa publicación no <em>Diario Oficial de Galicia</em> e será de aplicación á rendición de contas de exercicios cuxo prazo de rendición finalice con posterioridade á devandita publicación (exercicio 2015 e seguintes).</p>
    <p>Santiago de Compostela, 31 de maio de 2016; José Antonio Redondo López, conselleiro maior do Consello de Contas de Galicia</p>
    <h2>ANEXO 1<br>Ficheiros que se deben remitir</h2>
    <p>– Entidades incluídas no ámbito subxectivo da conta xeral que aplican normas e principios de contabilidade pública.</p>
    <p>As contas xerais das entidades locais incluídas no ámbito subxectivo da conta xeral das entidades locais que aplican as normas e principios de contabilidade pública, é dicir, a da propia entidade local, a dos seus organismos autónomos e a dos consorcios que se lle adscriban, estarán formadas polos ficheiros establecidos na Resolución da IGAE do 13 de novembro de 2015 coas especificacións nela reguladas.</p>
    <p>A relación de ficheiros detállase nos anexos II, III e IV da citada resolución.</p>
    <p>– Entidades incluídas no ámbito subxectivo da conta xeral que aplican o PGC aprobado polo Real decreto 1514/2007, modelos normal e abreviado, ou peme (Real decreto 1515/2007).</p>
    <p>As sociedades mercantís cuxo capital social pertence integramente á entidade local, aquelas en que teña unha participación maioritaria a entidade, aquelas que se consideren dependentes en aplicación da Lei orgánica 2/2012, do 27 de abril, de estabilidade orzamentaria e sustentabilidade financeira, así como as entidades públicas empresariais dependentes da entidade local, renderán as súas contas anuais mediante os seguintes ficheiros:</p>
    <p>• ENTIDADE(9)_ EXERCICIO(4)_NOR_CONTAS-ANUAIS.xml, para o modelo de contas anual normal.</p>
    <p>• ENTIDADE(9)_ EXERCICIO(4)_ABR_CONTAS-ANUAIS.xml, para o modelo de contas anuais abreviadas.</p>
    <p>• ENTIDADE(9)_ EXERCICIO(4)_PYM_CONTAS-ANUAIS.xml, para o modelo de contas anuais de PEMES e microempresas.</p>
    <p>• ENTIDADE(9)_EXERCICIO(4)_MEMORIA.pdf</p>
    <p>No campo «ENTIDADE» deberá consignarse o NIF da entidade contable (sociedade ou entidade pública empresarial).</p>
    <p>Os ficheiros «xml» axustaranse ás especificacións técnicas publicadas no portal do Tribunal de Contas na internet (www.tcu.es) e na plataforma de rendición de contas das entidades locais (www.rendiciondecuentas.es).</p>
    <p>Os ficheiros «pdf» non poderán ser obxecto de fraccionamento nin excederá o seu tamaño o publicado en www.rendiciondecuentas.es.</p>
    <p>– Entidades sen fin de lucro incluídas no ámbito da conta xeral.</p>
    <p>As entidades sen fin de lucro dependentes ou adscritas a unha entidade local de acordo coa regra 49 da instrución modelo simplificado ou a Regra 48 da instrución do modelo normal, en relación coa Lei orgánica 2/2012, do 27 de abril, de estabilidade orzamentaria e sustentabilidade financeira, remitirán as súas contas anuais nos seguintes ficheiros pdf:</p>
    <p>• ENTIDADE(9)_ EXERCICIO(4)_ ESTADOS_CONTABLES.pdf</p>
    <p>• ENTIDADE(9)_EXERCICIO(4)_MEMORIA.pdf</p>
    <h2>ANEXO 2<br>Información adicional</h2>
    <p>– Información adicional de provincias, illas, municipios, entidades locais menores (estas últimas consonte o disposto na Lei 27/2013, do 27 de decembro, de racionalización e sustentabilidade da Administración local).</p>
    <p>As entidades locais completarán unha información adicional formada polos seguintes puntos:</p>
    <p>• Datos identificativos: código MAP, NIF, nome, entidade de que depende (se procede).</p>
    <p>• Datos identificativos do presidente, interventor xeral, secretario e tesoureiro de cada unha das entidades locais.</p>
    <p>• Información sobre cada unha das entidades de que forma parte a entidade local (identificativos, natureza xurídica, etc.).</p>
    <p>• Datos sobre cada unha das entidades dependentes ou adscritas á entidade local, con expresión dos seus datos identificativos e actividade.</p>
    <p>• Información sobre outras entidades en que participa a entidade local de maneira minoritaria.</p>
    <p>• Información sobre as datas en que levaron a efecto os diversos trámites necesarios para a rendición de contas (aprobación da liquidación de orzamentos, formación da conta xeral, ditame da Comisión Especial de Contas, aprobación da conta xeral, etc).</p>
    <p>– Información adicional de mancomunidades, comarcas, agrupacións de municipios, áreas metropolitanas.</p>
    <p>As entidades locais completarán unha serie de información adicional correspondente a:</p>
    <p>• Datos identificativos: código MAP, NIF, nome, así como entidades que forman parte da entidade que rende as contas.</p>
    <p>• Datos identificativos do presidente, interventor xeral, secretario e tesoureiro de cada unha das entidades locais.</p>
    <p>• Información sobre cada unha das entidades de que forma parte a entidade local (identificativos, natureza xurídica, etc.).</p>
    <p>• Datos sobre cada unha das entidades dependentes ou adscritas á entidade local, con expresión dos seus datos identificativos e actividade.</p>
    <p>• Información sobre outras entidades en que participa a entidade local de xeito minoritario.</p>
    <p>• Información sobre as datas en que levaron a cabo os diversos trámites necesarios para a rendición de contas (aprobación da liquidación de orzamentos, formación da conta xeral, ditame da Comisión Especial de Contas, aprobación da conta xeral, etc.).</p>
    <h2>ANEXO 3<br>Documento para a remisión telemática</h2>
    <p>O arquivo que contén os estados contables, contas e xustificantes virá acompañado por un documento de remisión, igualmente protexido por sinatura dixital, do seguinte teor:</p>
    <p>D/Dª.............. (nome e apelidos do dador de contas),............... (cargo que exerce o alcalde de.............../presidente de..........), rendo a conta xeral de......... correspondente ao exercicio.................., coñecida pola entidade local no Pleno de..............................., cumprido o procedemento establecido nos artigos 201 e 212 do texto refundido da Lei reguladora das facendas locais, aprobado polo Real decreto lexislativo 2/2004, do 5 de marzo, na forma e coa documentación adicional a que se refire a instrución do Consello de Contas de Galicia, aprobada mediante Acordo de … de maio de 2016 adoptado polo seu Pleno, pola que se regulan a rendición telemática a esta institución da conta xeral das entidades locais e o formato da devandita conta a partir da correspondente ao exercicio 2015.</p>
    <p>A información relativa á devandita conta queda contida no ficheiro……..…., cuxo resumo electrónico é………..., nos termos indicados polo punto sexto da Resolución da IGAE do 13 de novembro de 2015, pola que se recomenda o formato normalizado das contas xerais das entidades locais en soporte informático (BOE do 20 de novembro de 2015).</p>
    <p>En....................., .... de.............. de 20...</p>
    <p>O alcalde/presidente da entidade local.</p>
    <p>Este arquivo será nomeado como se indica a seguir:</p>
    <p>ENTIDADE(9)_ EXERCICIO(4)_ DOC-REMISION.pdf</p>
    <p>No campo «ENTIDADE» deberá consignarse o NIF da entidade local de que se trate.</p>
    <p>No campo «EXERCICIO» farase constar aquel a que se refire a conta xeral.</p>

