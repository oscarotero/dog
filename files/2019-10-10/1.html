---
date: '2019-10-10'
id: G0532-011019-0002
page: 44733
number: 193
agency: 'Consellería de Medio Ambiente, Territorio e Vivenda'
section: III. Outras disposicións.
title: >-
  RESOLUCIÓN do 10 de setembro de 2019, da Dirección Xeral de Ordenación do
  Territorio e Urbanismo, de aprobación definitiva da modificación puntual do
  Plan xeral de ordenación urbana de Chantada, para a delimitación do solo
  núcleo rural de Esmoriz.
range: Resolución
url: >-
  https://www.xunta.gal/dog/Publicados/2019/20191010/AnuncioG0532-011019-0002_gl.html
---
<p>Con data 20.8.2019 o Concello de Chantada remitiu o expediente de referencia en contestación ao requirimento desta dirección xeral do 7.6.2019, para os efectos de resolver sobre a súa aprobación definitiva, consonte o establecido na disposición transitoria segunda da Lei 2/2016, do 10 de febreiro, do solo de Galicia (LSG), no cal se indica que os plans aprobados inicialmente antes da entrada en vigor desta lei poderán adaptarse integramente a esta lei ou continuar a súa tramitación a teor do disposto na Lei 9/2002, do 30 de decembro, de ordenación urbanística e protección do medio rural de Galicia (LOUG), aínda que as súas determinacións deberán adaptarse plenamente a esta lei.</p>
    <p>Analizada a documentación remitida, redactada polo arquitecto Alfonso Botana e dilixenciada de aprobación provisional do 1.8.2019, e vista a proposta subscrita pola Subdirección Xeral de Urbanismo, resulta:</p>
    <p>I. Antecedentes.</p>
    <p>I.1. O Concello de Chantada réxese polo Plan xeral de ordenación urbana aprobado definitivamente pola Comisión Provincial de Urbanismo o 29.7.1985, no cal se delimita o núcleo de Esmoriz. </p>
    <p>1.2. De acordo coa documentación remitida polo Concello, a tramitación incluíu:</p>
    <p>– Informe de Secretaría de inicio (6.2.2014) do proxecto de decembro de 2014.</p>
    <p>– Informe xurídico (6.2.2014) e técnico municipal (20.1.2014). </p>
    <p>– Resolución do 18.3.2014 pola cal a Secretaría Xeral de Calidade e Avaliación Ambiental acorda non someter o expediente ao procedemento de avaliación ambiental estratéxica.</p>
    <p>– Aprobación inicial da delimitación (acordo plenario do 2.2.2015).</p>
    <p>– Exposición pública, con anuncios en <em>El Progreso</em> (12.2.2015), <em>La Voz de Galicia</em> (12.2.2015) e DOG (12.3.2015). Non foron presentadas alegacións.</p>
    <p>– Emisión de informes sectoriais:</p>
    <p>- Dirección Xeral de Patrimonio Cultural (DXPC) do 13.10.2015 e 15.4.2016 (favorable condicionado).</p>
    <p>- Deputación Provincial de Lugo, en materia de estradas, emitidos o 10.4.2015 (desfavorable), 28.3.2016 (favorable), 8.7.2018 (desfavorable) e 29.3.2019 (favorable).</p>
    <p>- Confederación Hidrográfica do Miño-Sil (CHMS) emitidos o 13.4.2015 e o 5.7.2016 (favorable o segundo respecto aos usos permitidos). En relación aos recursos hídricos necesarios e ao destino das augas residuais remite ás ordenanzas.</p>
    <p>- Dirección Xeral de Telecomunicacións do 22.6.2015, favorable.</p>
    <p>– Aprobación provisional da delimitación (acordo plenario do 12.9.2016).</p>
    <p>– Informe xurídico (31.7.2019) e técnico municipal (7.5.2019). </p>
    <p>– Segunda aprobación provisional da delimitación por acordo plenario do 1.8.2019.</p>
    <p>II. Aspectos xerais. Contido.</p>
    <p>A modificación propón a delimitación do núcleo rural de Esmoriz cun ámbito de 8.67 ha, diferenciando unha parte histórico-tradicional de 6.04 ha, e outra común de 2.63 ha; en diante NRHT e NRC, respectivamente.</p>
    <p>O proxecto define o trazado da rede viaria existente e as zonas edificables do núcleo, regulando as condicións de uso, volume, estéticas, etc. aplicables. Ademais, cataloga varias construcións de carácter tradicional (vivendas, hórreos, fontes e cruceiro). Non se reservan zonas específicas para dotacións públicas, nin áreas para actuacións de carácter integral.</p>
    <p>III. Análise e observacións.</p>
    <p>III.1. En relación co requirimento do 3.4.2017, púidose comprobar que as referencias normativas refírense á Lei 2/2016, do solo de Galicia; xustifícase a consolidación do NRC, pasando de 4.21 ha a 2.63 ha, eliminando o crecemento inxustificado ao leste do núcleo; non se actúa fóra do ámbito da modificación, nin clasificando solo nin catalogando ningún elemento, e achégase ficha en que se recolle a información urbanística do núcleo.</p>
    <p>Canto ás ordenanzas, establécense condicións diferenciadas para cada un dos tipos básicos de solo de núcleo rural; regulánse as condicións da posible segregación de parcelas; establécense as condicións indicadas no artigo 124.2.c) do RLSG sobre fronte mínima das parcelas; regúlanse as condicións das edificacións auxiliares, e o elemento catalogado CAU01 sitúase detrás da aliñación do viario, mentres que os peches de pedra se sitúan nas aliñacións.</p>
    <p>III.2. Polo que respecta ao requirimento do 16.2.2018, achégase certificado de Secretaría sobre a aprobación provisional do 12.9.2016 e informes técnico e xurídico favorables a ela; informe favorable da Deputación Provincial de Lugo (12.2.2019) en relación co proxecto presentado en febreiro de 2019. </p>
    <p>III.3. En relación co requirimento do 7.6.2019, achégase exemplar en papel debidamente dilixenciado, con informes e certificado de Secretaría sobre aprobación provisional do 1.8.2019.</p>
    <p>A competencia para resolver sobre a aprobación definitiva dunha modificación puntual de planeamento xeral que teña por obxecto a delimitación do solo de núcleo rural, corresponde á Dirección Xeral de Ordenación do Territorio e Urbanismo, de conformidade co disposto no artigo 78.2.c) en relación co artigo 83.6 da Lei 2/2016, do 10 de febreiro, do solo de Galicia, e co artigo 10 do Decreto 167/2015, do 13 de novembro, polo que se establece a estrutura orgánica da Consellería de Medio Ambiente e Ordenación do Territorio, en relación co Decreto 177/2016, do 15 de decembro, polo que se establece a estrutura orgánica da Vicepresidencia e das consellerías da Xunta de Galicia modificado parcialmente polo Decreto 106/2018, do 4 de outubro.</p>
    <p>IV. Resolución.</p>
    <p>Visto canto antecede, en virtude do establecido no artigo 78.2.c) en relación co artigo 83.6 da Lei 2/2016, do 10 de febreiro, do solo de Galicia, </p>
    <h2>RESOLVO:</h2>
    <p>1. Aprobar definitivamente a modificación puntual do Plan xeral de ordenación urbana de Chantada, para a delimitación do solo de núcleo rural de Esmoriz, parroquia de Esmoriz (San Xillao).</p>
    <p>2. De conformidade co artigo 88 da Lei 2/2016, do 10 de febreiro, do solo de Galicia, e o artigo 212.1 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro, a Dirección Xeral de Ordenación do Territorio e Urbanismo inscribirá de oficio esta delimitación no Rexistro de Planeamento Urbanístico de Galicia.</p>
    <p>3. De conformidade co disposto polos artigos 82 e 88.4 da Lei 2/2016, do 10 de febreiro, e 70 da Lei 7/1985, do 2 de abril, reguladora das bases de réxime local, o Concello deberá publicar a normativa da delimitación aprobada no <em>Boletín Oficial</em> da provincia, unha vez inscrita no Rexistro de Planeamento Urbanístico.</p>
    <p>4. Notifíqueselle ao Concello e publíquese no <em>Diario Oficial de Galicia</em>, de conformidade co disposto no artigo 199.2 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro.</p>
    <p>5. Contra esta resolución cabe interpoñer recurso contencioso-administrativo ante o Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, de conformidade co disposto nos artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 10 de setembro de 2019</p>
    <footer><p>María Encarnación Rivas Díaz<br>Directora xeral de Ordenación do Territorio e Urbanismo</p></footer>

