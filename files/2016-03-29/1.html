---
date: '2016-03-29'
id: G0422-160316-0004
page: 11113
number: 59
agency: Consellería de Medio Ambiente e Ordenación do Territorio
section: III. Outras disposicións.
title: >-
  RESOLUCIÓN do 7 de marzo de 2016, da Xefatura Territorial da Coruña, pola que
  se aproba a renovación do Plan de aproveitamento específico da anguía na
  desembocadura do río Tambre para o ano 2016.
range: Resolución
url: >-
  https://www.xunta.gal/dog/Publicados/2016/20160329/AnuncioG0422-160316-0004_gl.html
---
<p>Antecedentes de feito.</p>
    <p>Primeiro. O 30 de outubro de 2015 a Confraría de Pescadores San Bartolomé de Noia presentou os anexos I e II do Decreto 130/2011, do 9 de xuño, polo que se regula a pesca profesional da anguía nas augas de competencia da Comunidade Autónoma de Galicia (DOG núm. 129, do 6 de xullo) debidamente cubertos e a solicitude de prórroga para o aproveitamento específico para a pesca da anguía na bacía do río Tambre para o ano 2016; debidamente cubertos, así como as listaxes das vendas das capturas diarias das embarcacións autorizadas no plan do ano 2015.</p>
    <p>Segundo. Por Resolución do 14 de febreiro de 2013, a Dirección Xeral de Conservación da Natureza aprobou o Plan de aproveitamento específico da anguía na desembocadura do río Tambre, para o ano 2013 (DOG núm. 44, do 4 de marzo) que se foi renovando en anos sucesivos polas seguintes resolucións: </p>
    <p>– Resolución do 22 de xaneiro de 2014, da Xefatura Territorial da Coruña da Consellería de Medio Ambiente, Territorio e Infraestruturas, pola que se aprobou a renovación do Plan de aproveitamento específico da anguía na desembocadura do río Tambre para o ano 2014 (DOG núm. 25, do 6 de febreiro).</p>
    <p>– Resolución do 18 de febreiro de 2015, da Xefatura Territorial da Coruña, pola que se aprobou a renovación do Plan de aproveitamento específico da anguía na desembocadura do río Tambre para o ano 2015 (DOG núm. 46, do 9 de marzo).</p>
    <p>Terceiro. De acordo co establecido no artigo 9.3 do Decreto 130/2011, do 9 de xuño, o plan que se aproba foi sometido a informe da Consellería do Mar por afectar a zona de desembocadura e a Área de Biodiversidade do Servizo de Conservación da Natureza da Coruña.</p>
    <p>Cuarto. Segundo establece o artigo 9.2 do Decreto 130/2011, do 9 de xuño, a renovación dos plans de aproveitamento procederá sempre que non se pretendan modificacións no referente ao incremento do esforzo de pesca ou a modificación de zonas dentro da bacía fluvial, e sempre que os informes técnicos con que conte o Servizo Provincial de Conservación da Natureza non aconsellen modificacións do plan vixente, criterios que se cumpren segundo a proposta de resolución do Servizo de Conservación da Natureza da Coruña.</p>
    <p>Fundamentos de dereito.</p>
    <p>Primeiro. O Decreto 130/2011, do 9 de xuño, polo que se regula a pesca profesional da anguía nas augas continentais de competencia da Comunidade Autónoma de Galicia, regula a pesca profesional da anguía mediante a aprobación e renovación de plans de aproveitamento específicos no marco do plan de xestión aprobado pola Comisión Europea mediante a Decisión do 1 de outubro de 2010 e do artigo 88.2 do Decreto 130/1997, do 14 de maio, polo que se aproba o Regulamento de ordenación da pesca fluvial e de ecosistemas acuáticos continentais de Galicia.</p>
    <p>Segundo. A competencia para ditar a resolución de renovación dos plans de aproveitamento específico corresponde á xefa territorial da Consellería de Medio Ambiente e Ordenación do Territorio, conforme o establecido no artigo 9.4 do Decreto 130/2011, do 9 de xuño, polo que se regula a pesca profesional da anguía nas augas continentais de competencia da Comunidade Autónoma de Galicia, e o disposto no Decreto 167/2015, do 13 de novembro, polo que se establece a estrutura orgánica da Consellería de Medio Ambiente e Ordenación do Territorio (DOG núm. 221, do 19 de novembro).</p>
    <p>Resolución.</p>
    <p>Visto o exposto nos antecedentes e fundamentos de dereito, acórdase a aprobación da renovación do Plan de aproveitamento específico da anguía na desembocadura do río Tambre para o ano 2016, que figura como anexo a esta resolución.</p>
    <p>Contra esta resolución, que non esgota a vía administrativa, poderase interpor recurso de alzada ante o conselleira de Medio Ambiente e Ordenación do Territorio no prazo dun mes contado a partir do día seguinte ao da súa publicación, de acordo co disposto na Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>A Coruña, 7 de marzo de 2016</p>
    <footer><p>Cristina Carrión Rodríguez<br>Xefa territorial da Coruña</p></footer>
    <h2>ANEXO<br>Plan de aproveitamento específico da anguía na desembocadura <br>do río Tambre para o ano 2016</h2>
    <p>A. Artes de pesca:</p>
    <p>a) Nasa tipo voitirón con rede de malla non inferior a 14 mm, medidos en diagonal, e mollada.</p>
    <p>b) Colocaranse a unha distancia mínima de 25 m entre elas.</p>
    <p>c) Cada voitirón deberá estar debidamente identificado, co número de matrícula e folio da embarcación a que pertenza.</p>
    <p>B. Zona dentro da bacía fluvial e períodos de pesca:</p>
    <p>a) Delimitación: tramo do río Tambre comprendido entre a liña que une punta Testal con punta Requeixo e Pontenafonso (exceptúase a zona de desembocadura do río Tines, delimitada no mapa 10 do Decreto 75/2013, do 10 de maio, polo que se aproba o Plan de recuperación da subespecie lusitánica da escribenta das canaveiras (<em>Emberiza schoeniclus</em> L.subsp. <em>lusitanica</em> Steinbacher) en Galicia (DOG núm. 102, do 30 de maio).</p>
    <p>b) Período de pesca: desde o 1 de maio ata o 30 de setembro de 2016.</p>
    <p>C. Número de días de actividade.</p>
    <p>a) O número de días previsto é de 107 días.</p>
    <p>D. Proposta de horas de pesca diarias.</p>
    <p>a) O horario de pesca estará comprendido entre as 12 horas do luns e as 12 horas do sábado.</p>
    <p>b) Cun máximo de 8 horas diarias de traballo.</p>
    <p>c) As nasas deberán ser levantadas diariamente.</p>
    <p>E. Proposta de número de aparellos ou artes de pesca por persoa.</p>
    <p>a) O número máximo de artes de pesca que se empregará non poderá ser superior a dez (10) por tripulante e non se poderá acumular dun tripulante a outro.</p>
    <p>F. Proposta de cotas de captura diarias ou por temporada de pesca.</p>
    <p>a) Total admisible de capturas (TAC) por temporada de pesca: 1.000 kg. Unha vez alcanzado o TAC, pecharase a temporada.</p>
    <p>b) A dimensión mínima das anguías capturadas será de 20 cm.</p>
    <p>c) Devolverase ao río calquera outra especies que entre nos voitiróns.</p>
    <p>d) Só se autoriza a captura da anguía na fase do seu ciclo vital denominada «anguía amarela» e deberanse devolver á auga inmediatamente despois da súa captura todos os exemplares con signos externos propios da fase denominada «anguía prateada».</p>
    <p>G. Relación de embarcacións e número de tripulantes por embarcación autorizados.</p>
    <p>a) <em>Benigna</em> con matrícula 3ªCO-7-2015, que contará cun máximo de 2 tripulantes.</p>
    <p>b) <em>Baña</em> con matrícula 3ªCO-7-2580, que contará cun máximo de 3 tripulantes.</p>
    <p>H. Proposta de sistema de rexistro das capturas e de remisión de datos ao Servizo Provincial de Conservación da Natureza.</p>
    <p>a) Cada mes a confraría remitirá a declaración das capturas por especie e por día traballado ao Servizo de Conservación da Natureza, vía fax (981 18 46 54) ou por correo electrónico ao enderezo conservacion.co@xunta.es, na cal conste o día, número de tripulantes, número de nasas empregadas, quilogramos capturados de anguía e, ademais, indicación das especies capturadas que non sexan obxecto da pesca.</p>
    <p>b) Así mesmo, remitirase parte das especies capturadas e liberadas de lamprea, zamborca e salmón, se for o caso.</p>
    <p>c) Os axentes da autoridade con funcións de policía e custodia dos recursos piscícolas e dos seus hábitats poderán realizar a inspección de embarcacións co obxecto de facer as comprobacións oportunas sobre as capturas.</p>
    <p>I. Proposta de sistema de comercialización das capturas e o seu control.</p>
    <p>a) A comercialización levarase a cabo na lonxa de Noia e os participantes no plan teñen obriga de entregar a totalidade das capturas.</p>
    <p>b) Cada mes, xunto coas declaracións de capturas, os participantes no plan remitirán ao Servizo Territorial de Conservación da Natureza o xustificante das vendas en lonxa.</p>
    <p>J. Esta resolución queda condicionada ao estrito cumprimento da normativa vixente en materia de extracción e comercialización de produtos da pesca fresca, en particular o regulado na Orde do 31 de marzo de 2014 pola que se regula a comercialización en orixe de especies eurihalinas de interese comercial (DOG núm. 69, do 9 de abril).</p>

