---
date: '2017-02-02'
id: G0424-170117-0010
page: 4911
number: 23
agency: 'Consellería de Economía, Emprego e Industria'
section: III. Outras disposicións.
title: >-
  RESOLUCIÓN do 9 de xaneiro de 2017, da Secretaría Xeral de Emprego, pola que
  se dispón a inscrición no rexistro e a publicación, no Diario Oficial de
  Galicia, do Acordo do 30 de xuño de 2016 entre a Dirección Xeral da Función
  Pública e as organización sindicais  CIG, CC OO,  CSI-F  e  UGT  polo  que 
  se  modifica  o segundo parágrafo da instrución cuarta das instrucións do
  Acordo para o acceso á xubilación parcial e o contrato de remuda do persoal
  laboral do Convenio colectivo único da Xunta de Galicia (Diario Oficial de
  Galicia do 19 de xullo de 2013).
range: Resolución
url: >-
  https://www.xunta.gal/dog/Publicados/2017/20170202/AnuncioG0424-170117-0010_gl.html
---
<p>Visto o texto do Acordo do 30 de xuño de 2016 entre a Dirección Xeral da Función Pública e as organizacións sindicais CIG, CC OO, CSI-F e UGT polo que se modifica o segundo parágrafo da instrución cuarta das instrucións do Acordo para o acceso á xubilación parcial e o contrato de remuda do persoal laboral do Convenio colectivo único da Xunta de Galicia (DOG do 19 de xullo de 2013), e de conformidade co disposto no artigo 90, números 2 e 3, do Real decreto lexislativo 2/2015, do 23 de outubro, polo que se aproba o texto refundido da Lei do Estatuto dos traballadores, e no Real decreto 713/2010, do 28 de maio, sobre rexistro e depósito de convenios e acordos colectivos de traballo,</p>
    <p>Esta Secretaría Xeral de Emprego, </p>
    <p class="dog-titulo">RESOLVE: </p>
    <p>Primeiro. Ordenar o seu rexistro e depósito no Rexistro de Convenios e Acordos Colectivos de Traballo da Comunidade Autónoma de Galicia (Rexcon), creado mediante Orde do 29 de outubro de 2010 (DOG nº 222, do 18 de novembro).</p>
    <p>Segundo. Dispoñer a súa publicación no <em>Diario Oficial de Galicia</em>.</p>
    <p>Santiago de Compostela, 9 de xaneiro de 2017</p>
    <footer><p>Covadonga Toca Carús<br>Secretaria xeral de Emprego</p></footer>
    <h3>Acordo do día 30 de xuño de 2016 entre a Dirección Xeral da Función Pública e as organizacións sindicais CIG, CC OO, CSIF e UGT polo que se modifica o segundo parágrafo da instrución cuarta das instrucións do Acordo para o acceso á xubilación parcial e o contrato de remuda do persoal laboral do Convenio colectivo único da Xunta de Galicia<br>(DOG do 19 de xullo de 2013)</h3>
    <p>Reunida o día 21 de xuño de 2016 a comisión de seguimento do Acordo para o acceso á xubilación parcial e o contrato de remuda do persoal laboral do Convenio colectivo único da Xunta de Galicia, e analizado o segundo parágrafo da instrución cuarta, que establece:</p>
    <p>«Cuarta. Limitacións para a formalización do contrato de remuda:</p>
    <p>2. No suposto de que unha vez formalizado o contrato co remudista, este se extinga por calquera causa, no prazo de 10 días deberá comunicarse á correspondente delegación territorial do Instituto Nacional da Seguridade Social o novo contrato de remuda realizado co substituto daquel; para dar cumprimento ao dito prazo, o remudista será seleccionado directamente polo Servizo Público de Emprego de Galicia».</p>
    <p>Proponse unha redacción alternativa en que se prime a cobertura mediante as listas de contratación derivadas do Decreto 37/2006, do 2 de marzo, polo que se regula o nomeamento de persoal interino para el desempeño con carácter transitorio de prazas reservadas a funcionarios e a contratación temporal de persoal laboral da Xunta de Galicia. </p>
    <p>O día 30 de xuño de 2016 a Dirección Xeral da Función Pública e as organizacións sindicais CIG, CC OO, CSIF e UGT</p>
    <p>Acordan:</p>
    <p>Primeiro. Unha nova redacción do segundo parágrafo da instrución cuarta das instrucións para a aplicación do Acordo para o acceso á xubilación parcial e do contrato de remuda do persoal laboral do Convenio colectivo único da Xunta de Galicia, que queda do seguinte xeito:</p>
    <p>«2. No suposto de que, unha vez formalizado o contrato co remudista, este se extinga por calquera causa, no prazo de 10 días deberá comunicarse á correspondente delegación territorial do Instituto Nacional da Seguridade Social o novo contrato de remuda realizado co substituto daquel; para dar cumprimento ao dito prazo, o remudista será seleccionado correlativamente do seguinte xeito:</p>
    <p>1º. Lista confeccionada a propósito para a selección do remudista, sempre que non existan listas posteriores derivadas do Decreto 37/2006.</p>
    <p>2º. Listas derivadas do Decreto 37/2006.</p>
    <p>3º. En caso de non existiren listas do Decreto 37/2006, será seleccionado directamente polo Servizo Público de Emprego de Galicia».</p>
    <p>Segundo. O presente acordo entrará en vigor o mesmo día da súa sinatura e darase conta del na próxima Comisión de Persoal.</p>
    <p>Autorízase o persoal que determine a Dirección Xeral da Función Pública para o seu rexistro e publicación.</p>

