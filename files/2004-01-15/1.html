---
date: '2004-01-15'
page: 686
number: 9
agency: CONSELLERÍA DE SANIDADE
section: I. DISPOSICIÓNS XERAIS
title: >-
  Decreto 451/2003, do 26 de decembro, de creación da Fundación Pública Galega
  de Medicina Xenómica.
range: Decreto
---
<p>A Lei 15/1997, do 25 de abril (BOE do 26 de abril), estableceu que a xestión e administración dos centros, servicios e establecementos sanitarios se poderá levar a cabo, directa ou indirectamente, a través da constitución de calquera entidade de natureza ou titularidade pública admitidas en dereito.</p>
<p>No eido autonómico, a Lei 5/2000, do 28 de decembro, de medidas fiscais e de réxime orzamentario e administrativo, determinou na súa disposición adicional sétima que a creación, modificación e extinción de novas fundacións sanitarias se aprobará mediante decreto do Consello da Xunta de Galicia, por proposta do conselleiro competente en materia de Sanidade; e que tal decreto establecerá a estructura orgánica e o réxime de funcionamento das fundacións, así como a definición dos obxectivos para alcanzar pola entidade, e os recursos humanos, financeiros e materiais precisos para o seu funcionamento.</p>
<p>Como indica o artigo 1.2º do Decreto 276/2001, do 27 de setembro, de adaptación das fundacións sanitarias existentes á disposición adicional sétima da citada Lei 5/2000, para estes efectos terán a consideración de fundacións públicas sanitarias os centros e servicios sanitarios que realicen actividades de promoción, protección da saúde ou prestación de servicios sanitarios públicos, así como aquelas que desenvolvan actividades complementarias ou de apoio á atención sanitaria pública, xa sexan de soporte tecnolóxico, xa de servicios xerais, e sexan aprobadas mediante o instrumento normativo determinado na Lei 5/2000 antes citada.</p>
<p>Tendo en conta o anteriormente exposto, a Fundación Pública Galega de Medicina Xenómica desenvolverá un importante papel na realización de actividades de promoción e protección da saúde dos galegos -garantindo o acceso en condicións de equidade a probas xenómicas que sexan de utilidade-, e tamén como instrumento de apoio á atención sanitaria pública a través do uso de soportes tecnolóxicos cada vez máis demandados pola práctica totalidade de especialidades médicas, dada a crecente importancia da medicina xenómica na diagnose e tratamento de múltiples doenzas, especialmente nas relacionadas coa herdanza xenética e o cancro.</p>
<p>Estes instrumentos tecnolóxicos esixen unha alta especialización profesional, dado o seu proceso de constante desenvolvemento, polo que elementos como o I+D, a investigación e a formación resultan indispensables no seu desenvolvemento.</p>
<p>Por todos estes motivos, resulta indispensable dispoñe-los medios e instrumentos necesarios para que a fundación pública leve a cabo os obxectivos e as tarefas que ten encomendados, contribuíndo deste xeito á mellora do sistema sanitario na nosa Comunidade Autónoma, utilizando unha forma de xestión</p>
<p>recollida no noso ordenamento xurídico e axustada ós fins antes citados.</p>
<p>Na súa virtude, por proposta do conselleiro de Sanidade, e logo de deliberación do Consello da Xunta de Galicia, na súa reunión do vinteseis de decembro de dous mil tres,</p>
<p>DISPOÑO:</p>
<p>Artigo 1º</p>
<p>Autorízase a constitución da Fundación Pública Galega de Medicina Xenómica, e apróbanse os estatutos que figuran no anexo deste decreto.</p>
<p>Artigo 2º</p>
<p>Corresponderalle á Fundación Pública Galega de Medicina Xenómica a realización das actividades recollidas nos seus estatutos, con suxeición á coordinación e ás directrices de carácter funcional emanadas dos órganos competentes da Consellería de Sanidade e do Servicio Galego de Saúde, organismo autónomo de carácter administrativo ó que se vincula a fundación que se crea.</p>
<p>Disposicións adicionais</p>
<p>Primeira.-Facúltase o Servicio Galego de Saúde para achegar ó patrimonio fundacional a cantidade de douscentos cincuenta mil euros (250.000 euros), e ó seu presidente para o outorgamento da carta fundacional e para a realización de tódolos trámites necesarios para a constitución da devandita fundación.</p>
<p>Segunda.-No relativo ós bens e dereitos adscritos á fundación, observarase o contido do inventario anexo á escritura pública da carta fundacional que se outorgará, de conformidade co artigo 5 d) da Lei 7/1983, do 22 de xuño.</p>
<p>Disposición derradeira</p>
<p>Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, vinteseis de decembro de dous mil tres.</p>
<p>Manuel Fraga Iribarne</p>
<p>Presidente</p>
<p>José María Hernández Cochón</p>
<p>Conselleiro de Sanidade</p>
<p>ANEXO</p>
<p>Estatutos da Fundación Pública Galega de Medicina Xenómica</p>
<p>Capítulo I</p>
<p>Disposicións xerais</p>
<p>Artigo 1º.-Denominación, natureza, nacionalidade, ámbito e enderezo.</p>
<p>1. A Fundación Pública Galega de Medicina Xenómica (en diante, a fundación), de competencia autonómica, é unha entidade sen ánimo de lucro, con personalidade xurídica propia, que ten afectado de xeito duradeiro o seu patrimonio á realización dos fins de interese xeral que se detallan no artigo 6 destes estatutos.</p>
<p>2. O domicilio da fundación radica no Complexo Hospitalario Universitario de Santiago de Compostela, sito na Choupana s/n de Santiago de Compostela.</p>
<p>O domicilio poderase trasladar mediante acordo do padroado da fundación, de conformidade coas disposicións que resulten aplicables.</p>
<p>3. A fundación poderá establecer, trasladar ou suprimir delegacións ou centros naqueles lugares onde desenvolva as súas funcións.</p>
<p>Artigo 2º.-Duración.</p>
<p>A fundación constitúese por tempo indefinido.</p>
<p>Artigo 3º.-Réxime normativo.</p>
<p>1. A fundación rexerase por estes estatutos, polos regulamentos que dispoñan a súa organización, funcionamento e ordenación das diferentes actividades, así como polas disposicións legais que lle sexan aplicables; en concreto, pola Lei do Parlamento de Galicia 7/1983, do 22 de xuño (modificada pola Lei 11/1991, do 8 de novembro, e pola Lei 3/2002, do 29 de abril) de réxime das fundacións de interese galego; polo Decreto 248/1992, do 18 de xuño, polo que se aproba o Regulamento de organización e funcionamento do protectorado das fundacións de interese galego; polo disposto no Decreto 276/2001, do 27 de setembro, de adaptación das fundacións sanitarias á disposición adicional sétima da Lei 5/2000, do 28 de decembro, de medidas fiscais e de réxime orzamentario e administrativo; ou polas normas que substitúan as citadas anteriormente.</p>
<p>2. Así mesmo, rexerase polas disposicións que lle sexan aplicables da Lei 30/1994, do 24 de novembro, sobre fundacións e de incentivos fiscais á participación privada en actividades de interese xeral (e as súas modificacións posteriores, a última delas operada pola Lei 50/2002, do 26 de decembro), polo Real decreto 316/1996, do 23 de febreiro, polo que se aproba o Regulamento das fundacións de competencia estatal; ou disposicións que as substitúan; e polo resto das disposicións legais de dereito civil, mercantil, laboral ou administrativo que sexan aplicables.</p>
<p>Artigo 4º.-Personalidade e capacidade xurídica.</p>
<p>1. Para o cumprimento dos seus fins e en defensa dos seus intereses e dereitos, a fundación terá plena capacidade xurídica e de obrar. En consecuencia, con carácter enunciativo e non limitativo, poderá adquirir, posuír, reivindicar, permutar, gravar e allear toda clase de bens; realizar contratos, obrigarse, promover, seguir, opoñerse e desistir dos procedementos que fosen oportunos; exerce-las accións, excepcións e recursos que segundo a lei lle correspondan ante toda clase de tribunais, organismos, corporacións, autoridades competentes e entidades, tanto de dereito público coma de dereito privado e, en xeral, tódolos actos necesarios para conseguir, conforme a lexislación aplicable a cada suposto, os obxectivos establecidos nestes estatutos.</p>
<p>2. A fundación continuará coa personalidade xurídica adquirida desde a inscrición da súa escritura pública de constitución no rexistro correspondente.</p>
<p>Artigo 5º.-Obxecto.</p>
<p>1. A fundación ten, xenericamente, por obxecto desenvolver actividades relacionadas coa medicina molecular, entendida como o coñecemento sobre os xenes humanos, na que conflúen varias disciplinas das ciencias da saúde, xerado a partir da incorporación das distintas técnicas moleculares consecuencia dos avances nas áreas da xenética humana, a biotecnoloxía, a terapia xénica, a farmacoxenética ou a inmunoloxía molecular, así como o coñecemento e as aplicacións derivadas do proxecto xenoma humano.</p>
<p>2. Tódalas actividades que constitúan o obxecto fundacional se desenvolverán con suxeición ós criterios de planificación e coordinación e ás directrices de carácter xeral emanadas da Consellería de Sanidade e do Servicio Galego de Saúde, no ámbito das súas competencias.</p>
<p>Así mesmo, para o desenvolvemento das actividades que constitúen o obxecto da fundación, promoverase a necesaria coordinación con tódolos servicios hospitalarios da rede sanitaria pública de Galicia e cos centros de atención primaria da nosa Comunidade Autónoma.</p>
<p>Artigo 6º.-Finalidade.</p>
<p>1. Os fins da fundación serán sempre de interese xeral e consistirán, a título orientativo, nos seguintes:</p>
<p>a) Garanti-lo acceso dos cidadáns a probas xenómicas útiles que precisen, en condicións de equidade, a través da definición dunha carteira de servicios de medicina xenómica, baseada en criterios de seguridade, eficiencia e efectividade.</p>
<p>b) Promove-lo desenvolvemento dunha medicina xenómica competitiva en Galicia e a súa integración nas redes nacionais e internacionais existentes, tanto no eido clínico coma no da investigación molecular.</p>
<p>c) Dispoñe-los recursos tecnolóxicos e humanos necesarios para o eficaz desenvolvemento da investigación xenómica en Galicia, establecendo programas e estándares de calidade.</p>
<p>d) Promove-la coordinación cos servicios hospitalarios da rede sanitaria pública de Galicia, tanto na atención primaria coma na atención especializada.</p>
<p>e) Promove-la constitución de equipos multidisciplinares, integrados por clínicos, xenetistas, informáticos, enxeñeiros, investigadores de base, e outros profesionais necesarios para o desenvolvemento de proxectos e traballos na xenómica.</p>
<p>f) Difundi-las actividades relacionadas coa xenómica, así como as actividades, programas, logros e avances, realizados pola fundación.</p>
<p>g) Poñer en funcionamento programas sobre coñecementos moleculares básicos.</p>
<p>h) Emitir informes, recomendacións, e realizar protocolos, dirixidos ós profesionais, sobre a aplicación das técnicas e a información subministrada ós pacientes.</p>
<p>i) Fomenta-la utilización de ferramentas bioinformáticas para o acceso á información.</p>
<p>j) Calquera outras relacionadas coas citadas anteriormente, e que respondan ó obxecto da fundación.</p>
<p>2. O obxecto fundacional poderase realizar de maneira directa ou a través de contratos, concertos e convenios de colaboración con terceiras persoas ou entidades.</p>
<p>3. A fundación, en cumprimento dos seus fins, estará obrigada a dar publicidade suficiente dos seus obxectivos e actividades.</p>
<p>Artigo 7º.-Beneficiarios.</p>
<p>1. Serán beneficiarios da fundación tódalas persoas físicas ou xurídicas, públicas ou privadas, que demanden os servicios que poida presta-la fundación e estean dentro dos fins fundacionais. En particular, serán beneficiarios as institucións, organismos e dispositivos que integran a rede galega de atención sanitaria de utilización pública, tanto no nivel de atención primaria coma no de atención especializada, respecto dos que se establecerá a necesaria coordinación coa fundación.</p>
<p>2. A especificación e o alcance das actividades da fundación respecto dos beneficiarios serán determinadas pola normativa vixente, ou mediante as fórmulas contractuais que a lei estableza, entre o Servicio Galego de Saúde e a fundación.</p>
<p>Artigo 8º.-Protectorado.</p>
<p>1. A Xunta de Galicia asumirá a función de protectorado. As facultades deste serán exercidas pola Consellería de Sanidade, sen prexuízo das competencias da Consellería da Presidencia, Relacións Institucionais e Administración Pública, no relativo ó rexistro das fundacións de interese galego.</p>
<p>2. O protectorado, no exercicio da función tuitiva que lle corresponde sobre a fundación, exercerá as facultades que lle atribúa a lexislación vixente na materia.</p>
<p>Capítulo II</p>
<p>Órganos da fundación</p>
<p>Artigo 9º.-Órganos da fundación.</p>
<p>1. A fundación rexerase polo padroado, como órgano de goberno, control e representación, integrado polo presidente de honra, o presidente, o vicepresidente, os vocais e o secretario.</p>
<p>2. Serán órganos de xestión da fundación:</p>
<p>-O director executivo.</p>
<p>-O director técnico.</p>
<p>-Os cargos directivos que determinen estes estatutos.</p>
<p>Sección primeira</p>
<p>O Padroado</p>
<p>Artigo 10º.-Composición.</p>
<p>1. O Padroado é o órgano superior de goberno da fundación, que asume o seu control e representación.</p>
<p>2. O Padroado terá a seguinte composición:</p>
<p>a) Vocais natos: designados en virtude do seu cargo, polo que perderán a súa condición ó cesaren naquel. Son os seguintes:</p>
<p>-Presidente de honra: o presidente da Xunta de Galicia.</p>
<p>-Presidente: o conselleiro de Sanidade.</p>
<p>-Vicepresidente: o secretario xeral do Servicio Galego de Saúde.</p>
<p>-Director xeral da División de Asistencia Sanitaria do Servicio Galego de Saúde.</p>
<p>-Director xeral da División de Recursos Humanos do Servicio Galego de Saúde.</p>
<p>-Director xeral da División de Recursos Económicos do Servicio Galego de Saúde.</p>
<p>-Director executivo da fundación.</p>
<p>-Director técnico da fundación.</p>
<p>b) Vocais electivos: en número de catro, son nomeados por períodos de dous anos polo conselleiro de Sanidade, por proposta do director executivo da fundación, entre persoas de recoñecido prestixio e competencia no eido da investigación médico-sanitaria ou da medicina, cesando ó concluí-lo seu mandato se este non é prorrogado.</p>
<p>c) Secretario: con voz pero sen voto, que será designado polo padroado entre o persoal que preste os seus servicios na fundación, na Consellería de Sanidade ou no Sergas, e sexa titulado superior.</p>
<p>O secretario realizará a convocatoria das sesións ordinarias e extraordinarias por orde do presidente.</p>
<p>Así mesmo, levantará acta das sesións do padroado e autorizaraas co visto e prace do presidente. As certificacións de acordos do padroado serán expedidas con estas mesmas sinaturas.</p>
<p>3. Os membros do padroado poderán designar un representante que actúe no seu nome. Tal representación só se poderá conferir a outro membro do padroado.</p>
<p>Artigo 11º.-Funcións do padroado.</p>
<p>Con estricta suxeición á normativa vixente, ós criterios de planificación, coordinación e ás directrices de carácter xeral emanadas da Consellería de Sanidade e do Servicio Galego de Saúde, serán funcións do padroado, no marco da normativa vixente, as seguintes:</p>
<p>a) Determina-los criterios de actuación da fundación dentro do marco fixado polos estatutos.</p>
<p>b) Adopta-las medidas e disposicións convenientes que garantan o mellor cumprimento dos fins establecidos.</p>
<p>c) Aprobación dos plans xerais, económicos, financeiros, operativos, de obras e investimento e a súa periodificación anual que se deben reflectir nos orzamentos anuais que tamén deberá aprobar.</p>
<p>d) Aprobar periodicamente os plans asistenciais, docentes e de investigación, e os seus resultados.</p>
<p>e) Aproba-lo inventario-balance anual, a liquidación do orzamento e da conta de resultados consecuencia da xestión asistencial e económica da entidade no período anterior.</p>
<p>f) Autoriza-la política de persoal e réxime retributivo dentro dos límites legais e, en particular, a aprobación do cadro de persoal fixando os criterios da súa selección, así como fixa-las súas relacións contractuais.</p>
<p>g) Adopta-los acordos de disposición e gravame sobre os bens mobles e inmobles que constitúen o patrimonio da fundación.</p>
<p>h) Autoriza-los contratos de obras.</p>
<p>i) Aproba-los contratos de servicios e subministracións da fundación. Esta función poderá ser delegada nos directores técnico e/ou executivo, ata o límite fixado polo padroado.</p>
<p>j) Aproba-la memoria anual da fundación.</p>
<p>k) Aproba-los acordos e/ou convenios que considere de interese para a mellor consecución dos seus fins.</p>
<p>l) Adopta-lo logotipo, selo ou selos, como imaxe representativa da fundación, e autoriza-lo seu uso.</p>
<p>m) Aproba-los criterios de facturación e de ordenamento de pagamentos propostos polas direccións executiva ou técnica.</p>
<p>n) Acorda-lo exercicio das accións e excepcións que considere oportunas, así como os recursos e reclamacións xudiciais e administrativos, en defensa dos dereitos e intereses da fundación.</p>
<p>ñ) Aceptar doazóns cando comporten algunha condición ou modalidade onerosa, así como legados e herdanzas a beneficio de inventario; non obstante, para repudialos precísase a autorización expresa do protectorado.</p>
<p>o) Aproba-la estructura e organigrama da fundación, con indicación das distintas áreas e órganos de apoio á dirección, determinando as funcións e responsabilidades dos directores de cada unha delas. O dito organigrama estará suxeito a informe conxunto da Dirección Xeral de Orzamentos e de Función Pública, e ó control de masa salarial que prevén as sucesivas leis anuais de orzamentos.</p>
<p>p) Con suxeición á normativa vixente, o padroado poderá conferir apoderamentos ou delega-las súas funcións nos directores técnico e executivo, comisións ou comités que se constitúan e cargos directivos da fundación, así como encomendarlles a entidades aspectos concretos da xestión.</p>
<p>q) As demais funcións que lle encomenden os estatutos e a normativa vixente na materia.</p>
<p>Artigo 12º.-Funcionamento, convocatoria e acordos.</p>
<p>1. Periodicidade das sesións:</p>
<p>O padroado reunirase en sesión ordinaria alomenos dúas veces no ano, nas que se aprobarán, respectivamente, os orzamentos e as contas anuais da fundación.</p>
<p>O presidente poderá convoca-lo padroado a sesións extraordinarias cando o considere oportuno e, en todo caso, sempre que así o soliciten por escrito alomenos a metade máis un dos patróns nomeados. A solicitude dos patróns terá que especifica-los asuntos que se incluirán na orde do día. A sesión terá lugar dentro dos quince días seguintes ó da recepción polo presidente da solicitude escrita da convocatoria.</p>
<p>Cando estean presentes tódolos membros do padroado, estes poderán acordar por unanimidade a realización de sesión extraordinaria, sen necesidade de convocatoria previa. Neste caso, concretarán tamén por unanimidade as cuestións que se deban incluír na orde do día da sesión.</p>
<p>2. Convocatoria:</p>
<p>Agás no suposto descrito no parágrafo final do punto anterior, para a válida constitución das sesións requírese convocatoria por escrito con cinco días de antelación, dirixida a cada membro do padroado, na que se expresará a orde do día, o lugar e a hora da sesión. No caso de sesión extraordinaria, a convocatoria poderá realizarse con vintecatro horas de antelación por un medio que permita deixar constancia.</p>
<p>3. Quórum de constitución:</p>
<p>-As sesións do padroado entenderanse constituídas cando estean presentes ou representados a metade máis un dos seus membros.</p>
<p>-A orde do día poderase alterar se, presentes tódolos membros do padroado con dereito a voto, así o acordan por maioría na sesión respectiva.</p>
<p>4. Acordos:</p>
<p>Os acordos, se a lei non esixe un quórum especial, adoptaranse por maioría absoluta e, no caso de empate, decidirá o voto de calidade do presidente.</p>
<p>Non serán válidos os acordos sobre asuntos que non consten na orde do día, agás que por maioría o padroado lle engadise algún punto que ampare a adopción do acordo, de conformidade co indicado no punto 3 deste artigo.</p>
<p>O padroado deberá remitir copia dos acordos adoptados ó Protectorado de Fundacións a través da Secretaría Xeral da Consellería de Sanidade, no prazo de vinte días desde a súa adopción.</p>
<p>Artigo 13º.-Presidente.</p>
<p>Correspóndenlle ó presidente do padroado, no marco da normativa vixente, as seguintes funcións:</p>
<p>a) Exerce-la representación da fundación e do seu padroado.</p>
<p>b) Convocar, presidir, suspender e levanta-las sesións, arbitra-las deliberacións do padroado e desface-los empates co seu voto de calidade.</p>
<p>c) Autoriza-la asistencia doutras persoas ás reunións do padroado, en calidade de acompañantes dos membros, se a súa presencia se xulga conveniente pola natureza das cuestións que se van debater.</p>
<p>d) Supervisa-las operacións da fundación, e presentarlle ó padroado os informes que considere oportunos.</p>
<p>e) Exercer, en caso de urxencia, toda clase de accións, excepcións e recursos xudiciais e administrativos en defensa dos dereitos e intereses da fundación, dando conta disto na primeira sesión que se celebre do padroado.</p>
<p>f) Calquera outra función que lle sexa validamente encomendada ou delegada polo padroado.</p>
<p>Artigo 14º.-Vicepresidente.</p>
<p>Son funcións do vicepresidente:</p>
<p>a) Substituí-lo presidente e exerce-las súas funcións en caso de vacante, ausencia ou enfermidade.</p>
<p>b) Aquelas que por escrito lle sexan delegadas polo presidente. A delegación das funcións do artigo 13º f) requirirá previa autorización do padroado.</p>
<p>Sección segunda</p>
<p>Dirección executiva e dirección técnica</p>
<p>Artigo 15º.-Natureza e nomeamento.</p>
<p>1. Na fundación existirá un director executivo e un director técnico, que terán tamén a condición de vocais natos do padroado, de conformidade co disposto no artigo 10 destes estatutos.</p>
<p>2. O director executivo e o director técnico terán a consideración de órganos de xestión da fundación, coas funcións que se enumeran no artigo seguinte.</p>
<p>3. Tanto o director executivo coma o director técnico serán nomeados e cesados polo presidente, por proposta do director xeral de Asistencia Sanitaria do Servicio Galego de Saúde.</p>
<p>4. A fundación poderá formalizar, cos directores executivo e técnico, un contrato laboral axeitado ó seu cometido funcional. En ningún caso a duración do contrato poderá exceder de catro anos, prorrogables por acordo das partes e conforme as disposicións aplicables na materia.</p>
<p>Artigo 16º.-Funcións.</p>
<p>1. Corresponderanlle ó director executivo, no marco da normativa vixente, as seguintes funcións:</p>
<p>a) Executar e facer cumpri-los acordos do padroado e as instruccións do presidente impartidas no marco das súas atribucións.</p>
<p>b) Exercer, por delegación do presidente, a representación da fundación, sen prexuízo da representación que lle corresponde ó vicepresidente nos supostos de ausencia do presidente.</p>
<p>c) Propoñer e executa-las estratexias e políticas de actuación da fundación.</p>
<p>d) Propoñerlle ó padroado o nomeamento e cesamento doutros cargos directivos que sexan creados, agás previsión en contrario.</p>
<p>e) Exercer, no caso de urxencia, por delegación do presidente, as accións, excepcións, recursos e reclamacións xudiciais e administrativas en defensa dos dereitos e intereses da fundación, informando o padroado na primeira sesión que teña lugar.</p>
<p>f) Informar regularmente o padroado dos resultados de xestión no marco das súas funcións, e prepara-la memoria das actividades desenvolvidas.</p>
<p>g) Calquera outra función que lle delegue o padroado.</p>
<p>2. Corresponderanlle ó director técnico, no marco da normativa vixente, as seguintes funcións:</p>
<p>a) Dirixir, xestionar e inspeccionar, conforme as directrices do padroado, a organización e actividades da fundación que conduzan á consecución e ó mantemento dun alto nivel na práctica asistencial e demais fins da fundación.</p>
<p>b) Establecer, aprobar e facer cumpri-las normas de funcionamento interno da fundación, globais e en cada unha das súas unidades organizativas.</p>
<p>c) Elaborar e propoñerlle ó padroado o orzamento anual de gastos e ingresos e, se é o caso, as modificacións.</p>
<p>d) Administra-lo patrimonio segundo as leis e as atribucións conferidas polo padroado.</p>
<p>e) Ordena-los pagamentos e a xestión de tesourería de acordo cos criterios aprobados polo padroado.</p>
<p>f) Dentro dos límites establecidos polo padroado, a adquisición de bens e servicios, así como a contratación de obras.</p>
<p>g) Desenvolve-la política de persoal deseñada polo padroado e, para tal fin, selecciona-lo persoal, concertar ou rescindir relacións laborais, acordar sancións e executa-los acordos do padroado sobre o réxime retributivo.</p>
<p>h) Informar regularmente o padroado dos resultados de xestión no marco das súas funcións, e prepara-la memoria das actividades desenvolvidas.</p>
<p>i) Calquera outra función que lle delegue o padroado.</p>
<p>Sección terceira</p>
<p>Comités asistenciais e científicos</p>
<p>Artigo 17º.-Comités asistenciais e científicos.</p>
<p>Para o desenvolvemento da actividade da fundación e dos seus fins poderanse constituír comités asistenciais e científicos, como órganos de apoio e asesoramento. Os membros destes comités serán nomeados polo presidente, por proposta do padroado da fundación.</p>
<p>Nestes comités existirá unha representación dos hospitais públicos que integran a rede galega de atención sanitaria de utilización pública.</p>
<p>O padroado fixará as normas de funcionamento destes comités e, no seu defecto, seralles de aplicación o disposto no capítulo 2º do título II da Lei 30/1992, do 26 de novembro (modificada pola Lei 4/1999), de réxime xurídico das administracións públicas e do procedemento administrativo común, relativo ós órganos colexiados.</p>
<p>Capítulo III</p>
<p>Réxime patrimonial, financeiro e contable</p>
<p>Artigo 18º.-O patrimonio.</p>
<p>1. O patrimonio da fundación poderá estar constituído por bens e dereitos de calquera clase.</p>
<p>A súa adquisición, administración e disposición correspóndelles ós órganos da fundación de acordo con estes estatutos.</p>
<p>2. Poderán adscribirse á fundación bens e dereitos sen que isto implique a transmisión do dominio. Esta clase de bens e dereitos deberán figurar no balance da entidade polo seu valor de cesión e debidamente separados daqueles que fosen adquiridos ou se adquiran no exercicio da actividade da fundación, e, polo tanto, deban estar incorporados ó seu patrimonio.</p>
<p>a) As melloras, reparacións, conservación e mantemento destes bens serán por conta da fundación.</p>
<p>b) A fundación non poderá allear nin dar de baixa ningún elemento, ben ou equipo que figure en réxime de cesión sen obter, previamente, a autorización dos órganos competentes para iso.</p>
<p>3. O patrimonio da fundación reflectirase no inventario que deberá revisar e aprobar anualmente o padroado. Os bens que sexan susceptibles de inscrición inscribiranse no Rexistro da Propiedade. Os fondos públicos e valores mobiliarios deberán depo</p>
<p>sitarse ó seu nome nos establecementos financeiros ou na Caixa Xeral de Depósitos.</p>
<p>4. Os bens que integran o patrimonio fundacional, sen prexuízo dos actos necesarios para a súa xestión e administración, quedan vinculados exclusivamente ó cumprimento directo ou indirecto dos fins fundacionais.</p>
<p>Artigo 19º.-Réxime e recursos económicos.</p>
<p>1. Os recursos económicos da fundación compóñense de:</p>
<p>a) A dotación inicial.</p>
<p>b) Os derivados dos instrumentos contractuais entre a fundación e o Sergas.</p>
<p>c) Os ingresos que puidesen proceder da facturación dos seus servicios, de acordo coa normativa vixente.</p>
<p>d) Os ingresos procedentes das sociedades filiais ou empresas nas que participe.</p>
<p>e) Dos rendementos do seu patrimonio.</p>
<p>f) Das subvencións, axudas, donativos ou legados e herdanzas aceptadas.</p>
<p>g) Dos créditos e préstamos que lle sexan concedidos.</p>
<p>h) Calquera outro, no marco legal de aplicación.</p>
<p>2. O proxecto de orzamento anual de ingresos e gastos seralle presentado ó padroado antes do 1 de xuño, conforme a estructura e o contido sinalado no artigo 21 e seguintes da Lei 11/1991, do 8 de novembro, e no capítulo V e seguintes do Decreto 248/1992, do 18 de xuño, ou pola normativa que as substitúa en cada momento.</p>
<p>3. O referido proxecto de orzamento será aprobado polo padroado antes do 20 de xuño de cada ano, previo ó exercicio económico, e deberáselle, a través da Consellería de Sanidade, á Consellería de Economía e Facenda, antes do 1 de xullo, para a elaboración do anteproxecto da Lei de orzamentos xerais da Comunidade Autónoma.</p>
<p>En calquera caso, a antedita aprobación, no relativo ás achegas que se vaian percibir con cargo ós orzamentos xerais da Comunidade Autónoma, considerarase condicionada ás resultantes de tramitación e definitiva aprobación destes.</p>
<p>4. Sen prexuízo do previsto nos puntos anteriores, respecto do réxime financeiro e orzamentario, observarase o establecido para as sociedades públicas autonómicas ás que se refire o artigo 12.1º a) da Lei 11/1991, no Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia, as súas modificacións posteriores, e normas de desenvolvemento.</p>
<p>5. A fundación só poderá concertar operacións de crédito por necesidades de tesourería por un período de amortización de capital e xuro inferior a un ano, e sempre que se destine o seu importe ós fins da fundación, sen supera-lo límite máximo que para cada exercicio se establece na Lei de orzamentos xerais da Comunidade Autónoma.</p>
<p>6. Na contratación, a fundación respectará, en todo caso, os principios de publicidade e concorrencia, e rexerase polas previsións contidas ó respecto na Lei 10/1996, do 5 de novembro, de actuación de entes e empresas nas que ten participación maioritaria a Xunta de Galicia, pola lexislación de contratos das administracións públicas, e polas demais disposicións que lle sexan de aplicación.</p>
<p>Artigo 20º.-Réxime contable e control financeiro.</p>
<p>1. Na xestión e rexistro de actividades económicas e patrimoniais seralle de aplicación o Plan xeral de contabilidade aplicable ás entidades non lucrativas.</p>
<p>2. Verbo do control financeiro permanente da fundación, haberá que aterse ó disposto na Lei de réxime financeiro e orzamentario de Galicia.</p>
<p>Capítulo IV</p>
<p>Réxime do persoal</p>
<p>Artigo 21º</p>
<p>1. O réxime xurídico do persoal da fundación será de carácter laboral, coas garantías que establece para este efecto o Estatuto dos traballadores e as demais normas laborais.</p>
<p>2. A fundación aplicaralles ós sistemas de selección de persoal ó seu servicio os principios de igualdade, mérito, capacidade e publicidade, de conformidade co disposto na Lei 10/1996, do 5 de novembro, de actuación de entes e empresas nas que ten participación maioritaria a Xunta de Galicia, en materia de persoal e contratación, e demais disposicións que resulten de aplicación.</p>
<p>3. Tamén, e co obxecto de garanti-la axeitada coordinación e optimización dos recursos sanitarios públicos existentes, poderá desempeña-lo seu traballo na fundación o persoal das institucións sanitarias do Servicio Galego de Saúde, na forma que estableza este organismo en coordinación coa dirección da fundación.</p>
<p>Capítulo V</p>
<p>Extinción da fundación</p>
<p>Artigo 22º</p>
<p>1. A disolución da fundación realizarase por acordo dos membros do padroado ou por imposibilidade legal ou material de cumpri-los seus obxectivos. No caso de acordo de disolución, este requirirá maioría reforzada (2/3 do número legal dos membros) e a ratificación do protectorado.</p>
<p>Así mesmo, a fundación extinguirase nos outros supostos legalmente previstos.</p>
<p>2. O acordo de disolución determinará a forma na que se procederá á liquidación dos bens pertencentes á fundación, que en todo caso pasarán a integrarse no patrimonio da Xunta de Galicia, adscritos á Consellería de Sanidade.</p>
<p>O Consello da Xunta de Galicia designará unha comisión liquidadora, constituída por tres peritos de recoñecida profesionalidade, non vinculados á fundación nos cinco anos anteriores ó seu nomeamento, que elevarán ó Consello unha proposta sobre o procedemento para a formalización da disolución.</p>

