---
date: '1995-12-13'
id: '6836'
page: 9
number: 237
agency: CONSELLERÍA DA PRESIDENCIA E ADMINISTRACIÓN PÚBLICA
section: III. OUTRAS DISPOSICIÓNS
title: >-
  Orde do 12 de decembro de 1995 pola que se dictan normas para garanti-lo
  mantemento dos servicios esenciais durante a folga convocada para o día 14 de
  decembro de 1995, que afecta ós funcionarios da escala de axentes forestais do
  corpo de auxiliares técnicos da Xunta de Galicia, grupo D.
range: Orde
url: 'https://www.xunta.gal/dog/Publicados/1995/19951213/Anuncio6836_gl.html'
---
<p>O exercicio do dereito de folga na Administración da Comunidade Autónoma de Galicia está condicionado ó mantemento dos servicios esenciais, de acordo co Decreto 155/1988, do 9 de xuño, o que significa, tal como declarou o Tribunal Constitucional, que o dereito da sociedade a estas prestacións vitais é prioritario respecto do dereito de folga, se ben esta prioridade necesita ser constatada en cada situación de folga e sometida ó principio de proporcionalidade dos sacrificios impostos ós folguistas e ós beneficiados polo servicio, no que atinxe ós dereitos fundamentais, as liberdades públicas e ós bens constitucionalmente protexidos.</p>
<p>As centrais sindicais Confederación Intersindical Galega (CIG), Comisións Obreiras (CC.OO.) e Unión General de Traballadores (UGT), comunican a convocatoria de folga para o día 14 de decembro de 1995, que afecta ós funcionarios da escala de axentes forestais, do corpo de auxiliares técnicos da Xunta de Gali</p>
<p>cia, grupo D, no ámbito de toda a Comunidade Autónoma.</p>
<p>O mencionado Decreto 155/1988, polo que se dictan normas para garanti-la prestación dos servicios esenciais no ámbito da Comunidade Autónoma, por unha banda, establece que terán a consideración de servicios esenciais, entre outros e polo que respecta ós prestados por esta consellería en relación coa indicada convocatoria de folga, os de vixilancia e de extinción de incendios e mantemento de edificios, bens e instalacións públicas (artigo 2º), e pola outra, faculta o conselleiro competente por razón dos devanditos servicios esenciais afectados para que, mediante orde, determine, oído o comité de folga, o mínimo de actividade necesaria para asegura-lo mantemento dos devanditos servicios, así como para a fixación do persoal preciso para a súa prestación (artigo 3º).</p>
<p>A motivación da concreta determinación do mínimo de actividade e da fixación do persoal preciso para asegura-lo mantemento dos sinalados servicios esenciais prestados por esta consellería, é respecto a cada un deles, a seguinte:</p>
<p>-No Servicio de Defensa contra Incendios Forestais, a imprevisibilidade do feito causante da prestación do servicio esencial de vixilancia e extinción de incendios e a súa posible incidencia na seguridade e benestar da poboación.</p>
<p>-Nos servicios de Medio Ambiente Natural e de Montes e Industrias Forestais, a realización de funcións de vixilancia de bens públicos.</p>
<p>Polo exposto, e de acordo co establecido no parágrafo 5º.2 do Regulamento de réxime interior da Xunta de Galicia aprobado polo Decreto 111/1984, do 25 de maio, e por proposta da Consellería de Agricultura, Gandería e Montes, convocado o comité de folga,</p>
<p>DISPOÑO:</p>
<p>Artigo 1º</p>
<p>O mínimo de actividade e o persoal preciso para asegura-lo mantemento dos servicios esenciais durante a folga convocada para o día 14 de decembro de 1995, que afecta ós funcionarios da escala de axentes forestais do corpo de auxiliares técnicos da Xunta de Galicia, grupo D, no ámbito de toda a Comunidade Autónoma, é o seguinte:</p>
<p>-Servicio de Defensa contra Incendios Forestais.</p>
<p>Un axente forestal en cada unha das xefaturas territoriais de Defensa contra Incendios Forestais.</p>
<p>-Servicio de Medio Ambiente Natural.</p>
<p>Un axente forestal en cada comarca.</p>
<p>-Servicio de Montes e Industrias Forestais.</p>
<p>Un axente forestal en cada comarca.</p>
<p>Artigo 2º</p>
<p>O persoal que debe presta-los servicios mínimos establecidos no artigo anterior será designado polos delegados provinciais da Consellería de Agricultura, Gandería e Montes, publicándose os nomes dos designados nos taboleiros de anuncios dos respectivos centros de traballo.</p>
<p>Artigo 3º</p>
<p>O incumprimento da obriga de atende-los servicios mínimos fixados nesta orde será sancionado de conformidade coa lexislación vixente.</p>
<p>Artigo 4º</p>
<p>O disposto na presente orde non suporá ningunha limitación dos dereitos que a normativa reguladora da folga recoñece ó persoal na dita situación.</p>
<p>Disposición derradeira</p>
<p>A presente orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 12 de decembro de 1995.</p>
<p>Dositeo Rodríguez Rodríguez</p>
<p>Conselleiro da Presidencia e Administración Pública</p>
<p>95-7875</p>

