---
date: '1995-04-21'
id: E42A
page: 2979
number: 77
agency: CONSELLERÍA DA PRESIDENCIA E ADMINISTRACIÓN PÚBLICA
section: III. OUTRAS DISPOSICIÓNS
title: >-
  Orde do 4 de abril de 1995, da Secretaría Xeral de Comunicación, pola que se
  convocan os Premios Galicia de Comunicación 1995.
range: Orde
url: 'https://www.xunta.gal/dog/Publicados/1995/19950421/AnuncioE42A_gl.html'
---
<p>Co fin de promocionar todo o que contribúa a afondar na realidade galega, así como, para recompensar publicamente o labor que profesionais, institucións e empresas da comunicación veñen realizando neste sentido, a Consellería da Presidencia e Administración Pública convoca os Premios Galicia de Comunicación 1995. Para tal efecto,</p>
<p>DISPOÑO:</p>
<p>Artigo único.-Convócanse os Premios Galicia de Comunicación 1995 e apróbanse as súas bases, que se publican como anexo á presente orde. Os gastos que se deriven serán sufragados con cargo á partida 04.07.361A 480.00 dos orzamentos xerais da Comunidade Autónoma para 1995.</p>
<p>Santiago de Compostela, 4 de abril de 1995.</p>
<p>P.D. (Orde 26-3-1992)</p>
<p>Jesús Pérez Varela</p>
<p>Secretario xeral de Comunicación</p>
<p>ANEXO</p>
<p>Bases que rexen a convocatoria dos Premios Galicia de Comunicación 1995</p>
<p>Primeira.-Poderán optar a estes premios os profesionais, empresas e institucións que durante o ano 1995 realizasen un destacado labor no ámbito da comunicación que contribuíse ó afondamente e difusión da realidade galega.</p>
<p>Segunda.-Os Premios Galicia de Comunicación 1995, dotados cada un deles coa contía de un millón de pesetas, excluída a retención regulamentaria, serán cinco:</p>
<p>1. Premio ó mellor labor de comunicación no ámbito nacional, referido á Comunidade Autónoma de Galicia.</p>
<p>2. Premio ó mellor labor de comunicación en medios impresos galegos e referido a esta Comunidade Autónoma.</p>
<p>3. Premio ó mellor labor de comunicación en medios radiofónicos galegos e referido a esta comunidade.</p>
<p>4. Premio ó mellor labor de comunicación en televisión, referido a Galicia.</p>
<p>5. Premio á mellor empresa ou institución que destacase por un singular esforzo no campo da comunicación.</p>
<p>Terceria.-O prazo de presentación dos traballos rematará o día 15 de outubro de 1995.</p>
<p>Cuarta.-A presentación farase en sobre cerrado e a solicitude virá asinada polo interesado ou persoa ou institución que propoña o outorgamento do premio en favor dun terceiro. No exterior do sobre figurará como enderezo a Secretaría Xeral de Comunicación (edificio administrativo nº 1 -central- de San Caetano, Santiago de Compostela) e conterá a documentación seguinte:</p>
<p>a) Se o traballo se difundiu nunha publicación periódica, achegaranse seis exemplares do xornal ou revista no que aparece, indicando cal é o traballo e a que premios opta, así como o nome e enderezo do autor.</p>
<p>Se o traballo se publicou con pseudónimo ou sen asinar, cumprirá presentar un certificado da empresa periodística correspondente que acredite quen é o autor.</p>
<p>b) Se o traballo se-radiou ou emitiu pola televisión, presenterá dúas cintas co programa ou programas, indicando a que premio opta, así como o nome e enderezo do autor. Presentarase tamén un certificado do director da emisora no que conste a data de emisión e mailo autor.</p>
<p>e) No suposto de concorrer a modalidade establecida no nº 5 da base 2ª, xuntarase memoria explicativa do destacado labor realizado no campo da comunicación, con documentación acreditativa dos extremos contidos na memoria de referencia.</p>
<p>Quinta.-O xurado para a adxudicación destes premios será nomeado polo secretario xeral de Comunicación. Constituirano persoas escollidas polos seus coñecementos nas materias obxecto dos premios.</p>
<p>Sexta.-Á marxe do exposto no apartado cuarto destas bases, os membros do xurado poderán presentar libremente a cantos profesionais, empresas ou institucións consideren merecedoras de optar a estes premios.</p>
<p>Sétima.-O veredicto do xurado farase público nun acto que terá lugar a partir da data de recepción dos traballos.</p>
<p>Oitava.-Os traballos recibidos non se lles devolverán ós autores. A Secretaría Xeral de Comunicación poderá publicalos ou emitilos, sen fin lucrativo.</p>
<p>Novena.-As decisións do xurado serán inapelables e o premio ou premios que este considere oportuno poderán ser declarados desertos.</p>
<p>CONSELLERÍA DE POLÍTICA TERRITORIAL, OBRAS PÚBLICAS E</p>
<p>VIVENDA</p>

