---
date: '2018-06-28'
id: C3Q2-210618-0001
page: 31396
number: 123
agency: Instituto Galego da Vivenda e Solo
section: VI. Anuncios. a) Administración autonómica.
title: >-
  RESOLUCIÓN do 18 de xuño de 2018 pola que se fai pública a aprobación
  definitiva da modificación puntual número 2 do proxecto sectorial do parque
  empresarial de Mondoñedo (Lugo), aprobada mediante Acordo do Consello da Xunta
  de Galicia do 14 de xuño de 2018.
range: Resolución
url: >-
  https://www.xunta.gal/dog/Publicados/2018/20180628/AnuncioC3Q2-210618-0001_gl.html
---
<p>En cumprimento do disposto no artigo 13 do Decreto 80/2000, do 23 de marzo, polo que se regulan os plans e proxectos sectoriais de incidencia supramunicipal, faise pública a aprobación definitiva, mediante Acordo do Consello da Xunta de Galicia do 14 de xuño de 2018, da modificación puntual nº 2 do proxecto sectorial do parque empresarial de Mondoñedo (Lugo).</p>
    <p>Así mesmo, en virtude do artigo 4 da Lei 10/1995, do 23 de novembro, de ordenación do territorio de Galicia, fanse públicas as disposicións normativas modificadas, para a súa entrada en vigor. Os artigos modificados son os seguintes:</p>
    <p>Artigo 3.2. Condicións da edificación (comúns a todas as zonas)</p>
    <p>Normativa xeral.</p>
    <p>No caso de edificios independentes dentro dunha parcela, a separación mínima entre eles será de 3 m.</p>
    <p>Permítense patios abertos ou pechados. A dimensión mínima destes patios fíxase coa condición de que, en planta, se poida inscribir un círculo de diámetro igual á altura da máis alta das edificacións, se estas teñen locais susceptibles de que se faga estadía habitual de persoas; ou á metade do diámetro se os ocos ao patio pertencen a zona de paso, almacéns ou outras que non reúnan as condicións para a estadía habitual das persoas.</p>
    <p>Permítense semisotos cando se xustifiquen debidamente, de acordo coas necesidades. Poderanse dedicar a locais de traballo cando os ocos de ventilación teñan unha superficie non menor de 1/8 da superficie útil do local.</p>
    <p>Permítense sotos cando se xustifique debidamente.</p>
    <p>Queda prohibido utilizar os sotos como locais de traballo.</p>
    <p>Permítese que as construcións e elementos accesorios necesarios para o adecuado funcionamento dos almacéns e das industrias, tales como depósitos elevados, silos, torres de refrixeración, chemineas, etc., excedan a altura máxima permitida nas edificacións.</p>
    <p>Para determinar a superficie de ocupación en planta e a superficie construída, terase en conta o exposto no número 1.2 destas ordenanzas.</p>
    <p>Peches de parcela.</p>
    <p>O límite da parcelas nas aliñacións a vías e nas liñas medianeiras, obxecto de recuamentos, materializarase cun cerramento tipo que se fixe para o parque ou, se for o caso, resolverase respectando un deseño adecuado que deberá someterse a aprobación municipal. O peche reflectirase no proxecto construtivo.</p>
    <p>Dado que o parque está incluído dentro da delimitación do territorio histórico asociado ao Camiño de Santiago, terase en conta o disposto na Guía de boas prácticas para as actuacións nos Camiños de Santiago, no que respecta a materiais e cores dos cerramentos, así como das especies vexetais que se planten. Así, os materiais non previstos para quedaren á vista, deberán revestirse con masa ou con outros materiais adecuados e pintarse. No que respecta á cor dos materiais de acabamento, deben evitarse as cores puras ou intensas, en especial as ocres amarelas, ocres vermellas, laranxas e granates, e optar máis ben polos tons claros e neutros. As cores brancas e grises poden ser adecuadas.</p>
    <p>Os peches das aliñacións a espazos públicos (non a vías) realizaranse cunha banda opaca de 0,60 m de altura máxima e poderase chegar ata 1,80 m con sebes vexetais ou proteccións diáfanas.</p>
    <p>No caso dos peches traseiros das parcelas que lindan coa estrada N-634, poderase eliminar a banda opaca e substituíla por un peche diáfano con sebes vexetais, de maneira que se formen pantallas que oculten as edificacións desde determinados puntos de vista ou para romper o seu perfil, de forma que o seu impacto se vexa atenuado.</p>
    <p>As sebes vexetais realizaranse con especies autóctonas, preferentemente especies xa existentes na zona.</p>
    <p>A construción do cerramento común a dúas parcelas correrá a cargo da industria que primeiro se estableza e a segunda deberá aboar o custo que correspondería á metade do cerramento tipo antes citado, e aboalos antes do comezo da construción.</p>
    <p>No suposto de parcelas estremeiras con grandes diferenzas entre as cotas de terreo, construiranse muros seguindo o límite das parcelas, para a contención de terras, que se sufragarán a partes iguais entre os propietarios das dúas parcelas. Así mesmo, no caso de que se establecese unha delas en primeiro lugar e realizase á súa custa o muro de contención, a segunda que se estableza deberá realizar o aboamento correspondente a esta.</p>
    <p>Artigo 3.7. Condicións estéticas</p>
    <p>Xeneralidade.</p>
    <p>Permítense as recebas sempre que estean ben terminadas. As empresas beneficiarias quedarán obrigadas ao seu bo mantemento e conservación.</p>
    <p>Tanto as paredes medianeiras como os paramentos susceptibles de posterior ampliación deberá tratarse como unha fachada e ofrecer calidade de obra terminada.</p>
    <p>Os rótulos empregados axustaranse ás normas dun correcto deseño canto á composición e cores utilizadas e realizaranse a base de materiais inalterables aos axentes atmosféricos. A empresa beneficiaria é a responsable, en todo momento, do seu bo estado de mantemento e conservación.</p>
    <p>As edificacións en parcelas con fronte a máis dunha rúa e, en xeral, a calquera sistema de espazos libres de dominio e uso público (xardíns, vías, aparcadoiros), quedarán obrigadas a que todos os seus paramentos de fachada teñan a mesma calidade de deseño e acabamento.</p>
    <p>Terán consideración de fachada aqueles paramentos que, aínda que non teñan fronte a unha rúa ou espazo público, sexan visibles por cuestións de topografía ou criterios de medición de rasantes.</p>
    <p>As construcións auxiliares e instalacións complementarias das industrias deberán ofrecer un acabamento digno e que non desmereza da estética do conxunto, para o cal os devanditos elementos deberán tratarse con idéntico nivel de calidade ao da edificación principal.</p>
    <p>Dado que o parque está incluído dentro da delimitación do territorio histórico asociado ao Camiño de Santiago, terase en conta o disposto na Guía de boas prácticas para as actuacións nos Camiños de Santiago, no que respecta a materiais e cores. Así, os materiais non previstos para quedaren á vista, deberán revestirse con masa ou con outros materiais adecuados e pintarse. No que respecta á cor dos materiais de acabamento, deben evitarse as cores puras ou intensas, en especial as ocres amarelas, ocres vermellas, laranxas e granates, e optar máis ben polos tons claros e neutros. As cores brancas e grises poden ser adecuadas.</p>
    <p>Permítese a utilización de cerramentos de paneis de formigón prefabricado ou paneis de chapa metálica con acabamentos e cores acordes co establecido na presente normativa, sempre que o seu acabamento sexa mate.</p>
    <p>Non se permite o uso de bloques de formigón para deixar á vista.</p>
    <p>Artigo 4.1. Solo industrial</p>
    <p>Ámbito de aplicación:</p>
    <p>Comprende as áreas delimitadas e grafadas no plano de zonificación.</p>
    <p>Condicións de edificación:</p>
    <p>Tipoloxía: acaroada (entre medianís agrupada e pareada illada).</p>
    <p>Superficie mínima de parcela: 400 m2.</p>
    <p>Fronte mínima de parcela: 10 m.</p>
    <p>Altura máxima de edificación: 9 m.</p>
    <p>Altura máxima de planta: a definida segundo o número 1.2.</p>
    <p>Altura libre de planta: 3 m.</p>
    <p>Número de plantas: 2.</p>
    <p>Recuamentos mínimos a aliñacións: os establecidos no plano de aliñacións e implantación.</p>
    <p>Recuamentos mínimos a estremas: permítese edificar acaroado; no caso de que non se chegue coa edificación á estrema, o recuamento mínimo será de 3 m.</p>
    <p>Ocupación máxima de parcela: a establecida polos propios recuamentos da parcela.</p>
    <p>Edificabilidade: 1 m2/m2.</p>
    <p>Condicións de uso:</p>
    <p>Calquera actividade industrial, así como os seus usos compatibles, que cumpran coa lexislación vixente.</p>
    <p>O uso industrial é o correspondente aos establecementos destinados á obtención de materias primas ou derivadas destas, incluíndo a almacenaxe, envasamento, reparación, transporte e distribución deses ditos produtos, ou a exposición, reparación e garda de maquinaria, así como ás funcións que complementan a actividade industrial propiamente dita.</p>
    <p>Considéranse usos compatibles co industrial aquelas actividades non especificamente industriais, como oficinas, laboratorios, centros informáticos, empresas de servizos, garaxe-aparcadoiro e talleres de automóbil.</p>
    <p>En tipoloxía illada considéranse tamén usos compatibles os hipermercados e os establecementos de hostalaría.</p>
    <p>A admisibilidade destes usos compatibles queda supeditada á existencia ou implantación simultánea do uso industrial principal na parcela considerada, polo que, previa ou simultaneamente á solicitude de usos compatibles, será obrigatoria a autorización da actividade industrial principal.</p>
    <p>Non obstante o anterior, nas parcelas industriais lucrativas estremeiras ao sur da chamada vía principal de distribución (toda a banda de parcelas que vai desde a S-1 ata a S-14, con vista directa á estrada N-634), así como nas situadas ao norte da vía e estremeiras co equipamento comercial lucrativo (parcelas S-19 e S-20), os usos previstos como compatibles tamén poderán ser considerados como uso principal, sen que a súa autorización estea vinculada á implantación dunha actividade industrial. </p>
    <p>Santiago de Compostela, 18 de xuño de 2018</p>
    <footer><p>Heriberto García Porto<br>Director xeral do Instituto Galego da Vivenda e Solo</p></footer>

