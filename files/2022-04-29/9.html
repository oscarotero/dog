---
date: '2022-04-29'
id: G0426-280422-0001
page: 25899
number: 82
agency: Consellería do Medio Rural
section: III. Outras disposicións.
title: >-
  ORDE do 28 de abril de 2022 pola que se modifica a Orde do 21 de xaneiro de
  2022 pola que se regula a aplicación dos pagamentos directos á agricultura e á
  gandaría e das axudas ao desenvolvemento rural suxeitas ao Sistema integrado
  de xestión e control.
range: Orde
url: >-
  https://www.xunta.gal/dog/Publicados/2022/20220429/AnuncioG0426-280422-0001_gl.html
---
<p>A Orde do 21 de xaneiro de 2022 pola que se regula a aplicación dos pagamentos directos á agricultura e á gandaría e das axudas ao desenvolvemento rural suxeitas ao Sistema integrado de xestión e control (DOG núm. 20, do 31 de xaneiro) regula, entre outras cuestións, o prazo para a presentación da solicitude única. En concreto, no seu artigo 10.3 prevé que o prazo de presentación da solicitude única, para o ano 2022, iniciarase o 1 de febreiro e finalizará o día 30 de abril, ambos incluídos.</p>
    <p>Este prazo adecúase ao disposto no Real decreto 1075/2014, do 19 de decembro, sobre a aplicación a partir do 2015 dos pagamentos directos á agricultura e á gandaría e outros réximes de axuda. Este real decreto regula, con carácter de normativa básica, o prazo de presentación da solicitude única e, en concreto no seu artigo 95, faculta ás comunidades autónomas para ampliar o dito prazo de presentación da solicitude única no seu ámbito territorial, de maneira debidamente motivada.</p>
    <p>De cara a favorecer o máximo posible a presentación de solicitudes por parte das persoas interesadas, máxime tendo en conta as dificultades económicas polas que atravesan os diversos sectores da actividade, e co obxecto de promover en particular a mellora do sector agrícola, considérase preciso flexibilizar o prazo de presentación de solicitude única mediante a súa ampliación ata o día 13 de maio de 2022.</p>
    <p>A Comunidade Autónoma de Galicia xa comunicou ao Fondo Español de Garantía Agraria a súa vontade de modificar a data límite de presentación da solicitude única ata o día 13 de maio de 2022, de forma que se flexibilice a data de presentación sen mingua da xestión.</p>
    <p>Por outra banda, unha vez que entrou en vigor a Orde do 21 de xaneiro de 2022, que se modifica mediante esta norma, detectouse unha discrepancia entre o indicado no punto 1 do artigo 34 relativo á «Realización de fotografías xeorreferenciadas», e o indicado na letra C do anexo I, relativo ás «Alegacións e solicitudes de modificación do Sixpac (código de procedemento MR239K)».</p>
    <p>En consecuencia, de conformidade co previsto no artigo 30.1.3 do Estatuto de autonomía de Galicia, no uso das facultades que me confiren a Lei 9/2007, do 13 de xuño, de subvencións de Galicia, e a Lei 1/1983, do 22 de febreiro, de normas reguladoras da Xunta e da súa Presidencia,</p>
    <h2>DISPOÑO:</h2>
    <p>Artigo único</p>
    <p>A Orde do 21 de xaneiro de 2022 pola que se regula a aplicación dos pagamentos directos á agricultura e á gandaría e das axudas ao desenvolvemento rural suxeitas ao Sistema integrado de xestión e control queda modificada como segue:</p>
    <p>Primeiro. O punto 3 do artigo 10 queda redactado do seguinte modo:</p>
    <p>«3. O prazo de presentación da solicitude única, para o ano 2022, iníciase o 1 de febreiro e finalizará o día 13 de maio, ambos incluídos.</p>
    <p>Segundo. Modifícase o cadro 2 «Documentación para cada tipo de alegación» da epígrafe C do anexo I, do seguinte xeito:</p>
    <p>A liña que di:</p>
    <table>
     <tbody>
      <tr>
       <td>Un mínimo de dúas fotografías datadas e xeorreferenciadas, indicando sobre a saída gráfica do visor o punto onde se tomaron e a orientación</td>
       <td>Obrigatorio para os tipos 9 e 14, así como para os cambios do uso FO aos usos PS, PA ou PR, e os cambios dos usos PA e PR ao uso PS. Voluntario en calquera outra alegación como xustificación do cambio proposto.</td>
      </tr>
     </tbody>
    </table>
    <p>Debe dicir:</p>
    <table>
     <tbody>
      <tr>
       <td>Un mínimo de dúas fotografías datadas e xeorreferenciadas, indicando sobre a saída gráfica do visor o punto onde se tomaron e a orientación</td>
       <td>Obrigatorio para os tipos 9 e 14, así como para os cambios do uso FO aos usos PS, PA ou PR, e os cambios dos usos PA e PR ao uso PS e tamén sobre as incidencias de abandono ou indicios de abandono do tipo 12. Voluntario en calquera outra alegación como xustificación do cambio proposto.</td>
      </tr>
     </tbody>
    </table>
    <p>Disposición derradeira. Entrada en vigor</p>
    <p>Esta orde entrará en vigor o mesmo día da súa publicación no Diario Oficial de Galicia.</p>
    <p>Santiago de Compostela, 28 de abril de 2022</p>
    <footer><p>José González Vázquez<br>Conselleiro do Medio Rural</p></footer>

