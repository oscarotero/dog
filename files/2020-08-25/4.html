---
date: '2020-08-25'
id: G0460-170820-0001
page: 33622
number: 171
agency: Axencia Galega para a Xestión do Coñecemento en Saúde
section: III. Outras disposicións.
title: >-
  RESOLUCIÓN do 13 de agosto de 2020 pola que se acorda a ampliación do prazo
  para a presentación de solicitudes no procedemento regulado na Resolución do 3
  de marzo de 2020 pola que se pon en marcha a Rede de Living Labs de Saúde de
  Galicia (denominada Labsaúde) e se aproban e se publican as bases reguladoras
  para o procedemento de selección das entidades que participarán no Living Lab
  de Ourense, e se procede á súa convocatoria para o ano 2020 (código de
  procedemento SA304B).
range: Resolución
url: >-
  https://www.xunta.gal/dog/Publicados/2020/20200825/AnuncioG0460-170820-0001_gl.html
---
<p>O día 13 de marzo publicouse no DOG núm. 50 a Resolución do 3 de marzo de 2020 pola que se pon en marcha a Rede de <em>Living Labs</em> de Saúde de Galicia (denominada Labsaúde) e se aproban e publican as bases reguladoras para o procedemento de selección das entidades que participarán no <em>Living Lab</em> de Ourense e se procede á súa convocatoria para o ano 2020 (código de procedemento SA304B).</p>
    <p>O prazo para a presentación de solicitudes era de tres meses contado a partir do día seguinte ao da publicación no <em>Diario Oficial de Galicia</em>, rematando o mesmo o 15 de xuño.</p>
    <p>Ante a situación de crise sanitaria ocasionada polo COVID-19, o goberno de España declarou, mediante o Real decreto 463/2020, do 14 de marzo de 2020, o estado de alarma en todo o territorio nacional. Na disposición adicional terceira deste real decreto, na súa redacción dada polo Real decreto 465/2020, do 17 de marzo, refírese á suspensión de prazos administrativos, sinalando a suspensión de termos e prazos para a tramitación dos expedientes de todo o sector público definido na Lei 39/2015, do 1 de outubro, do procedemento administrativo común das administracións públicas.</p>
    <p>A reanudación dos prazos administrativos tivo lugar con efecto desde o 1 de xuño segundo o artigo 9 do Real decreto 537/2020, do 22 de maio, polo que se prorroga o estado de alarma declarado polo Real decreto 463/2020, do 14 marzo. Polo tanto, a nova data de finalización do prazo para a presentación de solicitudes por parte das entidades interesadas en participar no <em>Living Lab</em> de Ourense trasládase ao 31 de agosto de 2020.</p>
    <p>A pandemia desatada polo virus SARS-CoV-2 máis coñecido como Coronavirus e a declaración do estado de alarma obrigou a que os servizos asistenciais do Servizo Galego de Saúde, incluíndo o hospital de Ourense, adoptasen unha serie de medidas de reorganización asistencial encamiñadas a reforzar a seguridade tanto dos propios profesionais sanitarios como dos pacientes. Neste sentido ditáronse instrucións relativas á suspensión ou aprazamento de procedementos cirúrxicos, probas diagnósticas ou consultas non urxentes como a Instrución 6/2020 da Xerencia do Servizo Galego de Saúde.</p>
    <p>Na actualidade, os servizos asistencias non recuperaron a súa actividade e funcionamento ordinario debido ás medidas preventivas que é necesario adoptar relativas ao distanciamento físico nos lugares públicos. A protección da saúde pública e dos riscos laborais obrigan ao mantemento, sempre que sexa posible, das modalidades de atención non presencial e á reorganización das actividades que requiran presenza física para minimizar a cohabitación de pacientes nos centros asistenciais.</p>
    <p>A recuperación da actividade asistencial tamén se ve ralentizada polo desfrute das vacacións regulamentarias por parte do persoal, na súa totalidade ou maior parte no período ordinario (meses de xuño e setembro de 2020), segundo a Instrución 15/2020 da Xerencia do Servizo Galego de Saúde. Esta medida foi adoptada para garantir a dispoñibilidade dos profesionais ante posibles brotes ou ondas epidémicas que poidan xurdir no último trimestre do ano en curso. </p>
    <p>Por outra banda, a declaración do estado de alarma mediante o Real decreto 463/2020, do 14 de marzo, provocou unha parálise da actividade económica neste novo escenario social. Moitas empresas víronse obrigadas a suspender a súa actividade de xeito parcial ou total e retomala, tras a finalización do estado de alarma, pero cunha variación importante debido á adaptación das condicións de traballo ás medidas preventivas obrigatorias o que pode afectar directamente a súa produción.</p>
    <p>Os outros potenciais participantes neste procedemento, organismos de investigación como centros tecnolóxicos e de apoio á innovación tecnolóxica ou universidades públicas, tamén se viron afectados durante este período debido a unha notable diminución da súa actividade e ao esforzo necesario para a súa reorganización e adaptación do traballo para continuar coa súa labor na medida do posible. Ademais, no ámbito da investigación priorizáronse todos os campos relativos ao COVID-19 dada a situación excepcional e primordial existente desde o punto de vista da saúde pública. </p>
    <p>Polo exposto,</p>
    <h2>RESOLVO:</h2>
    <p>Primeiro. Modificar o prazo de presentación de solicitudes ata o día 31 de outubro de 2020, polo que resulta ampliado o prazo regulado na base sétima da citada resolución.</p>
    <p>Segundo. Esta modificación, unha vez publicada no <em>Diario Oficial de Galicia</em>, non implicará apertura dun novo prazo para presentar novas solicitudes.</p>
    <p>Santiago de Compostela, 13 de agosto de 2020</p>
    <footer><p>Jesús Vázquez Almuíña<br>Presidente da Axencia Galega para a Xestión do Coñecemento en Saúde</p></footer>

