---
date: '1995-02-28'
id: A5E6
page: 1
number: 41
agency: CONSELLERÍA DA PRESIDENCIA E ADMINISTRACIÓN PÚBLICA
section: III. OUTRAS DISPOSICIÓNS
title: >-
  Orde do 3 de xaneiro de 1995 pola que se anuncian subvencións, a corporacións
  locais para a mellora dos recursos turísticos e a promoción do turismo.
range: Orde
url: 'https://www.xunta.gal/dog/Publicados/1995/19950228/AnuncioA5E6_gl.html'
---
<p>As corporacións locais veñen amosándose receptivas ás iniciativas encamiñadas a consegui-lo mellor desenvolvemento turístico do seu territorio e, xa en moitos casos, elas mesmas elaboran proxectos que procuran a mesma finalidade.</p>
<p>Polas características actuais dos mercados turísticos, evidénciase que os productos específicos acadan unha cota de demanda importante que está a medrar paulatinamente. Estes productos establécense fundamentalmente con base en recursos naturais que van determina-la potencialidade turística dunha zona por se-la materia prima da súa propia industria turística.</p>
<p>Por outra banda a rendibilidade promocional acada os mellores éxitos cando se programa conxuntamente, isto débese a que a actividade turística só se manifesta se existen atractivos suficientes capaces de motiva-lo desprazamento das persoas, e esta actividade cómpre que sexa continuada e non illada, porque deste xeito será máis doado conseguir resultados que xeren rendibilidade económica.</p>
<p>Polo dito, parece necesario que as entidades locais galegas promovan proxectos globalizados que, perseguindo un determinado obxectivo turístico, sexan susceptibles dunha continuada realización.</p>
<p>En consecuencia,</p>
<p>DISPOÑO:</p>
<p>Artigo 1º-DESTINATARIOS.</p>
<p>A Secretaría Xeral para o Turismo poderá conceder subvencións con cargo á aplicación 04.05.651-A.760.00 do programa ordenación, promoción, xestión e fomento do turismo dos presupostos xerais da Comunidade Autónoma para 1995, dentro do concepto mellora dos recursos turísticos e fomento do turismo, ás entidades locais, da Comunidade Autónoma de Galicia, ás que fai referencia o artigo 3 da Lei reguladora das bases de réxime local, Lei 7/1985, do 2 de abril.</p>
<p>As ditas concesións estarán limitadas polos créditos dispoñibles para este fin.</p>
<p>Artigo 2º.-OBXECTO.</p>
<p>Poderán ser obxecto de subvención, de conformidade co que se establece nesta orde, os proxectos promovidos polas entidades locais encamiñados a desenvolve-la actividade turística do territorio onde exercen as súas competencias.</p>
<p>Para estes efectos consideraranse accións subvencionables todos aqueles investimentos pertencentes a un proxecto global, que poderá estar integrado por accións como a mellora e acondicionamento dun espacio natural, a creación e mellora de servicios turísticos cos seus equipamentos, a realización de actividades de interese turístico, a promoción e a información turísticas.</p>
<p>Artigo 3º.-CONDICIÓNS PARTICULARES.</p>
<p>1.-Os proxectos que se subvencionen terán que comenzarse durante o ano 1995 e estar rematados con tempo dabondo para xustifica-lo investimento subvencionado dentro dos prazos establecidos nesta orde.</p>
<p>2.-Os contratos necesarios para realiza-los proxectos subvencionados formalizaranos as entidades locais de conformidade coa súa propia normativa.</p>
<p>3.-As autorizacións administrativas que cumpran para executa-lo investimento serán solicitadas polas entidades locais beneficiarias.</p>
<p>4.-Os proxectos suxeitos á normativa turística terán que cumpri-los requisitos esixidos nela.</p>
<p>5.-No caso de celebracións de interese turística só será subvencionable o investimento destinado á raizame tradicional do acontecemento.</p>
<p>6.-Nas manifestacións externas dos proxectos subvencionados terá que constar que se realizan coa colaboración da Secretaría Xeral para o Turismo.</p>
<p>Artigo 42.-CONTÍA DAS SUBVENCIÓNS.</p>
<p>1.-Se os proxectos seleccionados afectan a un só termo municipal, a subvención acadará o 50% do orzamento de investimento aceptado pola Secretaría Xeral para o Turismo, agás que este supere os dez millóns de pesetas; xa que logo neste caso a subvención será de cinco millóns de pesetas.</p>
<p>2.-Se os proxectos seleccionados afectan a dous ou máis termos municipais, a subvención acadará o 60% do orzamento de investimento aceptado pola Secretaría Xeral para o Turismo, agás que este supere os quince millóns de pesetas; xa que logo neste caso a subvención será de nove millóns de pesetas.</p>
<p>Artigo 5º.-SOLICITUDES E DOCUMENTACIÓN.</p>
<p>1.-As solicitudes, dirixidas ó secretario xeral para o Turismo, maila documentación que de seguido se especifica presentaranse, por duplicado exemplar, no Servicio Provincial de Turismo correspondente, en calquera das formas previstas na Lei 30/1992, do 26 de novembro, de réxime xurídico das administracións públicas e do procedemento administrativo común, no prazo de un mes a partir da publicación desta orde no Diario Oficial de Galicia.</p>
<p>a) Solicitude segundo o modelo do anexo I.</p>
<p>b) Fotocopia compulsada do CIF da entidade solicitante.</p>
<p>c) Certificación da conta bancaria onde deberá aboarse a subvención, se é o caso.</p>
<p>d) Memoria explicativa do proxecto na que conste desagregado por conceptos o orzamento de investimento.</p>
<p>e) Para as accións que implican obras, incluirase tamén proxecto básico asinado por técnico facultado.</p>
<p>f) Para os proxectos que conteñan edicións, incluirase tamén un esbozo delas con referencia ós textos ou guións, indicando o número de exemplares da tirada.</p>
<p>g) Certificación, referida ó exercicio de 1993, dos ingresos ordinarios que acadaron a fase de dereito</p>
<p>recoñecido e dos gastos, que acadaron fase de disposición, con indicación da clasificación económica e funcional, realizados en materia de ordenación, xestión, fomento e promoción do turismo.</p>
<p>h) Declaración doutras subvencións solicitadas para a realización do proxecto.</p>
<p>2 A Secretaría Xeral para o Turismo poderá, en todo momento, solicita-la documentación complementaria que considere necesaria para un mellor estudio do expediente.</p>
<p>Artigo 6º.-SELECCIÓN DAS SOLICITUDES E RESOLUCIÓN.</p>
<p>1.-Para a valoración das solicitudes teranse en conta os seguintes criterios:</p>
<p>-A oferta de servicio de utilización turística na zona onde se realice o proxecto.</p>
<p>-Os atractivos turísticos existentes.</p>
<p>-A conservación e protección que a realización do proxecto significa para o medio natural.</p>
<p>-O esforzo económico que, para a entidade, significa a realización do proxecto.</p>
<p>-A protección e potenciación da herdanza cultural.</p>
<p>2.-As entidades locais solicitantes emendarán, por requirimento do correspondente Servicio Provincial de Turismo, os defectos dos expedientes de solicitudes de subvención que o precisen, segundo o sinalado no artigo 71.1 da Lei 30/1992, do 26 de novembro, de réxime xurídico das administracións públicas e procedemento administrativo común, procedéndose ó arquivo, sen máis trámite, daqueles que non se cubrisen en tempo e forma.</p>
<p>3.-Os delegados provinciais da Consellería da Presidencia e Administración Pública, á vista dos expedientes e dos informes, que ó respecto emitirán os servicios provinciais de turismo, analizarán e cualificarán os proxectos, elevando proposta de resolución ó secretario xeral para o Turismo.</p>
<p>4.-Dictadas as resolucións de concesión polo secretario xeral para o Turismo, aquelas seranlle notificadas ós interesados, no prazo máximo de dous meses, contados desde o día seguinte ó do remate do prazo de presentación de solicitudes que se expresa no artigo 5º.</p>
<p>5.-De conformidade co establecido no Decreto 264/1994, do 29 de xullo, entenderanse desestimadas as solicitudes sobre as que non recaese resolución expresa no prazo de seis meses a contalos desde a data do rexistro de entrada da solicitude.</p>
<p>Artigo 7º.-ACEPTACIÓN E RENUNCIA DAS SUBVENCIÓNS.</p>
<p>1.-Unha vez recibidas as notificacións de concesión de subvención polos beneficiarios, estes no prazo de quince días, comunicarán ó Servicio Provincial de Turismo correspondente a aceptación ou renuncia a elas. Se, transcorridos os quince días, non se fixese manifestación en ningún sentido, tal feito entenderase como renuncia á subvención e procederase, sen máis trámite, ó arquivo do expediente.</p>
<p>2.-No prazo de dous meses unha vez recibida a</p>
<p>notificación de concesión da subvención, as entidades locais que a aceptasen, achegarán ó Servicio Provincial de Turismo correspondente, certificación de acordo plenario de compromiso de gasto que cubra a contribución de recursos propios para financia-lo proxecto subvencionado. De non comunicar este acordo no sinalado prazo de dous meses, entenderase incumpridas as condicións de concesión de subvención e procederase, sen máis trámite, ó arquivo do expediente.</p>
<p>3.-Unha vez verificadas as renuncias ou incumprimentos ás subvencións concedidas, o secretario xeral para o Turismo poderá utiliza-los créditos liberados en conceder novas subvencións a solicitudes onde os proxectos cumpran os requisitos establecidos na presente orde.</p>
<p>Artigo 8º.-XUSTIFICACIÓN E PAGAMENTO DAS SUBVENCIÓNS.</p>
<p>1.-Os beneficiarios de subvencións, unha vez executados os investimentos deberán xustificalos o antes posible, nunca con posterioridade ó 16 de outubro de 1995, salvo que o proxecta recolla actividades coa data de celebración posterior á citada, neste caso a propia resolución de concesión de subvención contemplará o prazo para a xustificación.</p>
<p>2.-O proxecto, xustificado deberá coincidir co aceptado na resolución de concesión da subvención, se o investimento xustificado fose menor e sempre mantendo os fins para os que se concedeu a subvención, esta reducirase proporcionalmente ó investimento non xustificado.</p>
<p>3.-Para percibi-la subvención os beneficiarios achegarán ó Servicio Provincial de Turismo correspondente, por triplicado, a seguinte documentación:</p>
<p>3.1. Solicitude de cobro, dirixida ó secretario xeral para o Turismo, segundo o modelo do anexo II.</p>
<p>3.2. Certificación da aprobación, polo órgano competente da entidade local, das obrigas recoñecidas en relación coa execución do investimento subvencionado.</p>
<p>3.3. Acta de recepción correspondente se o proxecto subvencionado leva consigo obras ou edicións; neste último caso farase consta-lo número de exemplares recepcionados e que neles figure impreso o texto da colaboración da Secretaría Xeral para o Turismo.</p>
<p>3.4. Un mínimo de catro exemplares cando o proxecto subvencionado comprenda edicións.</p>
<p>4.-Para o non previsto anteriormente estarase ó disposto nesta materia na Lei de presupostos xerais da Comunidade Autónoma para 1995 e artigos 78 e 79 da Lei 11/1992, do 7 de outubro, de réxime financeiro e presupostario da Galicia.</p>
<p>Disposición derradeira</p>
<p>Facúltase o secretario xeral para o Turismo para dictar, no ámbito das súas competencias, as resolucións oportunas para o desenvolvemento desta orde.</p>
<p>Santiago de Compostela, 3 de xaneiro de 1995.</p>
<p>Dositeo Rodríguez Rodríguez</p>
<p>Conselleiro da Presidencia e Administración Pública</p>

