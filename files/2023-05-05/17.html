---
date: '2023-05-05'
id: O150-260423-0001
page: 27763
number: 86
agency: Escola Galega de Administración Pública
section: III. Outras disposicións.
title: >-
  RESOLUCIÓN do 25 de abril de 2023 pola que se convoca o curso monográfico
  COVID-19 e dereito público: ensinanzas para o futuro.
range: Resolución
url: >-
  https://www.xunta.gal/dog/Publicados/2023/20230505/AnuncioO150-260423-0001_gl.html
---
<p>Tras aprobar o Consello Reitor o programa de actividades formativas da Escola Galega de Administración Pública (EGAP) para o ano 2023, de conformidade co artigo 6.2 da Lei 4/1987, do 27 de maio, de creación da Escola Galega de Administración Pública, modificada pola Lei 10/1989, do 10 de xullo,</p>
    <h2>RESOLVO:</h2>
    <p>Convocar o curso monográfico COVID-19 e dereito público: ensinanzas para o futuro, de acordo coas bases que se indican a seguir:</p>
    <p>Primeira. Obxectivos</p>
    <p>O curso monográfico COVID-19 e dereito público: ensinanzas para o futuro pretende afondar, desde a perspectiva do dereito público, nas diferentes medidas xurídico-administrativas adoptadas para afrontar a situación de emerxencia ocasionada polo gromo epidémico da COVID-19 co obxecto de mellorar a resposta fronte a futuras crises. En concreto, perséguense estes obxectivos:</p>
    <p>• Abordar as consecuencias xurídico-administrativas da pandemia, baseándose nas disposicións e medidas adoptadas, entre as que destacan o decreto de estado de alarma, a restrición de dereitos e liberdades e a adaptación da actividade contractual á situación de emerxencia. Neste ámbito, estudaranse casos de responsabilidade patrimonial da Administración ante danos sufridos, así como a coordinación entre o Estado e as comunidades autónomas no marco dun Estado descentralizado con distribución de competencias.</p>
    <p>• Analizar o papel de certas institucións durante a crise sanitaria, como o Tribunal Constitucional (esencial na interpretación do artigo 116 da Constitución) e o Parlamento (con dificultades para continuar o seu labor lexislativo e de control do Goberno durante ese período).</p>
    <p>Segunda. Contidos</p>
    <p>Os temas que se abordarán neste curso monográfico serán os seguintes:</p>
    <p>• COVID-19 e Parlamento.</p>
    <p>• COVID-19 e competencias estatais e autonómicas.</p>
    <p>• COVID-19 e contratación pública.</p>
    <p>• COVID-19 e responsabilidade patrimonial da Administración.</p>
    <p>• COVID-19 e Administración de xustiza.</p>
    <p>• O Tribunal Constitucional ante a COVID-19.</p>
    <p>• O desenvolvemento do artigo 116 da Constitución española.</p>
    <p>• A potestade sancionadora durante a crise provocada pola COVID-19.</p>
    <p>Terceira. Persoas destinatarias</p>
    <p>Esta actividade está dirixida ao persoal empregado público, en situación de servizo activo ou asimilada, da Administración autonómica galega, das súas entidades públicas instrumentais e da Administración institucional, da Administración local, da Administración de xustiza, das universidades do Sistema universitario de Galicia, así como profesionais e persoas interesadas en xeral.</p>
    <p>Cuarta. Desenvolvemento</p>
    <p>Lugar: salón de actos da EGAP, rúa Madrid, 2-4, Santiago de Compostela.</p>
    <p>Modalidade: presencial.</p>
    <p>Datas: 25 e 26 de maio de 2023.</p>
    <p>Horario: de mañá e tarde o día 25; só de mañá o día 26.</p>
    <p>Horas lectivas: 10.</p>
    <p>Quinta. Número de prazas</p>
    <p>Limitado pola capacidade do local.</p>
    <p>Sexta. Inscrición</p>
    <p>1. As solicitudes de participación nesta actividade formativa só poderán realizarse mediante o formulario de matrícula telemática dispoñible no enderezo &lt;https://egap.xunta.gal/matricula&gt;. As solicitudes entenderanse presentadas unha vez que se complete correctamente o proceso de matriculación.</p>
    <p>2. Antes de formalizar a súa inscrición nesta actividade todas as persoas deben introducir ou actualizar os datos da súa área de matrícula, de acordo co requirido e establecido na base terceira desta resolución respecto das persoas destinatarias.</p>
    <p>3. As persoas que oculten ou falseen datos esenciais para a selección serán automaticamente excluídas da actividade solicitada e pasarán ao final das listaxes de todas as actividades formativas que soliciten e cuxo prazo de matrícula comece dentro do ano seguinte, contado desde que se detecte o feito.</p>
    <p>4. As persoas interesadas deberán seleccionar, primeiro, a área en que está integrada esta actividade (Réxime xurídico e actividade financeira das administracións públicas) e, despois, seleccionar en nome do curso: curso monográfico COVID-19 e dereito público: ensinanzas para o futuro.</p>
    <p>5. O prazo para a inscrición permanecerá aberto desde as 9.00 horas do primeiro día hábil seguinte ao da publicación desta resolución no Diario Oficial de Galicia ata as 23.59 horas do día 21 de maio de 2023.</p>
    <p>Poderá obterse calquera outra información a través do correo electrónico &lt;novas.egap@xunta.gal&gt; ou, das 9.30 ás 14.00 horas, nos teléfonos 981 54 62 39 e 981 54 62 41.</p>
    <p>Sétima. Comprobación de datos</p>
    <p>1. Conforme o disposto no artigo 28.2 da Lei 39/2015, do 1 de outubro, do procedemento administrativo común das administracións públicas, para a tramitación do procedemento de selección, consultaranse automaticamente os datos das persoas solicitantes desta acción formativa necesarios para realizar o proceso de selección, salvo que a persoa interesada se opoña a iso.</p>
    <p>2. En caso de que as persoas interesadas se opoñan a esta consulta deberán indicalo expresamente incluíndo os motivos de oposición relacionados coa súa situación particular e enviar os documentos que indiquen a súa situación administrativa, tipo de persoal e antigüidade na Administración a través do correo electrónico &lt;novas.egap@xunta.gal&gt;.</p>
    <p>3. Excepcionalmente, en caso de que algunha circunstancia imposibilite a obtención dos citados datos, poderase solicitar ás persoas interesadas a presentación dos documentos correspondentes.</p>
    <p>4. A EGAP poderá pedir as certificacións necesarias para realizar a selección de acordo cos criterios recollidos nesta convocatoria.</p>
    <p>Oitava. Criterios de selección</p>
    <p>A orde de selección virá determinada pola data e hora de presentación das solicitudes ata completar o número de prazas.</p>
    <p>Novena. Publicación das listaxes de persoas seleccionadas, en reserva e excluídas</p>
    <p>A EGAP publicará na dirección web https://egap.xunta.gal as listaxes das persoas seleccionadas, en reserva, no caso de que o número de solicitudes sexa superior ao número de prazas, e, de ser o caso, as persoas excluídas nesta actividade, de acordo co disposto no artigo 45.1.b) da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro).</p>
    <p>Décima. Cambios ou substitucións na selección, renuncia e asistencia</p>
    <p>1. En ningún caso serán admitidos cambios ou substitucións entre as persoas seleccionadas.</p>
    <p>2. Renuncia:</p>
    <p>a) As persoas seleccionadas poderán renunciar á actividade formativa. A renuncia deberá ser comunicada por escrito á EGAP o máis axiña posible e, en todo caso e como máximo, o día 24 de maio de 2023, ata as 12.00 horas. Na páxina web da Escola está dispoñible un modelo de renuncia.</p>
    <p>Para isto poderase utilizar, ademais do previsto no artigo 16.4 da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro), o enderezo de correo electrónico &lt;novas.egap@xunta.gal&gt;.</p>
    <p>b) As persoas que incumpran o prazo previsto pasarán ao final das listaxes de espera de todas as actividades formativas que soliciten e cuxo prazo de matrícula comece dentro do ano seguinte contado a partir do día da finalización desta actividade, agás que a renuncia teña algunha das seguintes causas:</p>
    <p>– Por causa de forza maior suficientemente acreditada.</p>
    <p>– Por necesidades do servizo debidamente motivadas por parte dos/das responsables dos centros directivos.</p>
    <p>– Por razóns de conciliación familiar.</p>
    <p>– Por outras causas xustificadas documentalmente.</p>
    <p>3. Asistencia e puntualidade:</p>
    <p>a) Son obrigatorias a asistencia ás sesións da actividade formativa e a puntualidade.</p>
    <p>b) Durante a actividade formativa realizaranse controis de asistencia e puntualidade.</p>
    <p>c) As faltas de asistencia na actividade:</p>
    <p>c.1. Non poden superar en ningún caso o 10 % das horas lectivas presenciais. En todo caso, estas faltas de asistencia deberán xustificarse documentalmente ante as persoas responsables da actividade formativa nun prazo máximo de 10 días, contados a partir do día da súa finalización. As persoas que incumpran o especificado anteriormente perderán o dereito ao certificado na actividade formativa.</p>
    <p>c.2. Aquelas persoas cuxas faltas de asistencia superen o 50 % das horas lectivas pasarán ao final das listaxes de espera de todas as actividades formativas que soliciten e cuxo prazo de matrícula comece dentro do ano seguinte, contado a partir da finalización desta actividade.</p>
    <p>Décimo primeira. Certificado oficial</p>
    <p>Ao final desta actividade emitirase un certificado electrónico de asistencia, descargable desde a área de matrícula (https://egap.xunta.gal/matricula), a aquelas persoas inscritas que participasen asiduamente e sempre que a súa asistencia fose igual ou superior ao 90 % das horas lectivas programadas. Este documento estará asinado electronicamente pola EGAP e incluirá, de forma expresa, o contido, a carga lectiva, a modalidade de desenvolvemento, as datas e o lugar de realización do curso, así como un código de verificación electrónica (CVE) para contrastar a súa autenticidade.</p>
    <p>Décimo segunda. Facultades da EGAP</p>
    <p>1. A EGAP reserva para si a facultade de interpretar e resolver as incidencias que poidan xurdir no desenvolvemento deste curso monográfico, así como a facultade de cancelalo se o escaso número de solicitudes non xustificase a súa realización, caso en que se empregarán os medios de notificación ás persoas interesadas previstos na normativa vixente.</p>
    <p>2. A EGAP garantirá, na acción derivada desta convocatoria, a promoción da igualdade real e efectiva entre mulleres e homes, a eliminación de calquera tipo de discriminación e o fomento dos dereitos de conciliación.</p>
    <p>Santiago de Compostela, 25 de abril de 2023</p>
    <footer><p>Sonia Rodríguez-Campos González<br>Directora da Escola Galega de Administración Pública</p></footer>

