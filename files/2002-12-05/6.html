---
date: '2002-12-05'
id: 1AAA6
page: 16
number: 235
agency: PARLAMENTO DE GALICIA
section: III. OUTRAS DISPOSICIÓNS
title: >-
  Resolución do 15 de novembro de 2002 pola que se convocan dúas bolsas de
  colaboración en materia de redacción e corrección do Diario de Sesións do
  Parlamento de Galicia.
range: Resolución
url: 'https://www.xunta.gal/dog/Publicados/2002/20021205/Anuncio1AAA6_gl.html'
---
<p>A Mesa do Parlamento, o día 11 de novembro, prestou a súa aprobación á creación e dotación de dúas bolsas de colaboración en materia de redacción e corrección do Diario de Sesións do Parlamento de Galicia.</p>
<p>Con esta finalidade a cámara contribúe á realización de prácticas complementarias ós estudios universitarios para formar especialistas neste ámbito, formación que lles permitirá acceder no mercado laboral a postos que teñan funcións compatibles ou conexas coas agora programadas.</p>
<p>De se cumpriren as previsións establecidas, a súa actividade de colaboración co Parlamento de Galicia iniciarase en xaneiro do ano 2003.</p>
<p>Na súa virtude, convócanse as referenciadas bolsas segundo as bases que se achegan a esta resolución.</p>
<p>Santiago de Compostela, 15 de novembro de 2002.</p>
<p>José María García Leira</p>
<p>Presidente do Parlamento de Galicia</p>
<p>Bases da convocatoria de dúas bolsas de colaboración en materia de redacción e corrección do Diario de Sesións do Parlamento de Galicia.</p>
<p>Primeira.- Obxecto.</p>
<p>O Parlamento de Galicia convoca dúas bolsas de colaboración para a realización de traballos de redacción e corrección do Diario de Sesións do Parlamento de Galicia.</p>
<p>Segunda.- Duración e dotación económica.</p>
<p>As bolsas terán unha duración dun ano natural, non prorrogable.</p>
<p>A dotación económica será de 2.242,06 euros/mes brutos por bolsa de colaboración coa retención fiscal que lle corresponda.</p>
<p>Terceira.- Natureza xurídica da relación</p>
<p>A condición de bolserio ou bolseira non xerará unha relación laboral nin administrativa co Parlamento de Galicia nin a súa inclusión na Seguridade Social. Será incompatible coa percepción doutras bolsas.</p>
<p>O Parlamento contratará un seguro de accidente e enfermidade para cada un dos bolseiros polo tempo</p>
<p>de duración da bolsa, no caso de non teren estes cubertas as ditas continxencias.</p>
<p>Cuarta.- Requisitos dos solicitantes.</p>
<p>Poderán optar ás bolsas as persoas que reúnan os seguintes requisitos:</p>
<p>a) Seren licenciadas universitarias</p>
<p>b) Non estaren percibindo outras bolsas ou axudas ou realizando actividade profesional remunerada.</p>
<p>Quinta.- Solicitudes.</p>
<p>As persoas interesadas presentarán no Rexistro do Parlamento, dentro dos quince días naturais seguintes ó da publicación desta convocatoria no Diario Oficial de Galicia, a seguinte documentación:</p>
<p>a) Unha instancia de admisión para participar nas probas de selección, dirixida ó presidente do Parlamento de Galicia.</p>
<p>b) Un currículo acompañado de certificación académica, na que se detallen as cualificacións obtidas na licenciatura, e dos documentos que o acreditan, e, se é o caso, outros méritos da alínea b) da fase 1 da base sétima.</p>
<p>c) Unha declaración xurada ou responsable de renuncia ás prestacións por desemprego, ou a outras bolsas ou axudas, e a exercer actividade profesional remunerada durante o período de duración da bolsa.</p>
<p>Sexta.- Tribunal.</p>
<p>Presidente:</p>
<p>O presidente do Parlamento ou membro da mesa en quen delegue</p>
<p>Vocais:</p>
<p>Juan Pedrosa Vicente, secretario da Mesa do Parlamento.</p>
<p>Anxo Teixeiro Piñeiro, xefe do Servicio de Publicacións.</p>
<p>Dolores Reiriz Villar, redactora do Parlamento de Galicia.</p>
<p>Un funcionario ou funcionaria do Parlamento de Galicia designado pola Xunta de Persoal.</p>
<p>Secretaria:</p>
<p>Purificación López Gómez, letrada do Parlamento de Galicia.</p>
<p>Sétima: criterios para a selección dos bolseiros.</p>
<p>1. A selección dos bolseiros farase en dúas fases:</p>
<p>Fase 1:</p>
<p>A primeira fase consistirá na valoración dos méritos acreditados, conforme o seguinte baremo:</p>
<p>a) Expediente académico: ata 6 puntos.</p>
<p>b) Outros méritos (formación en lingua galega, informática... etc.): ata un máximo de 4 puntos.</p>
<p>Fase 2:</p>
<p>A segunda fase consistirá nun exercicio práctico de redacción e corrección lingüística (gramatical, ortográfica, morfolóxica, sintáctica e léxica ou ter</p>
<p>minolóxica) e de puntuación do texto da trascrición dun debate dunha sesión do Pleno do Parlamento de Galicia.</p>
<p>Neste exercicio valorarase a fidelidade co discurso do orador ou oradora, a corrección formal, a clareza, a intelixibilidade e a coherencia na redacción e presentación do texto e tamén a súa mellora de estilo.</p>
<p>O exercicio terá unha puntuación de ata 10 puntos.</p>
<p>2. Serán adxudicatarios das bolsas os dous aspirantes que obteñan unha maior puntuación.</p>
<p>Oitava.- Réxime de colaboración.</p>
<p>Os aspirantes seleccionados incorporaranse, logo da aceptación da bolsa, o día que lles sexa indicado.</p>
<p>Os bolseiros prestarán a súa colaboración, baixo as indicación do xefe do Servicio de Publicacións, durante unha xornada semanal de trinta e sete horas e media, no horario que se fixe en función das necesidades do servicio.</p>
<p>Ademais dos traballos de investigación que se lles poidan encomendar, asumirán, en relación coa redacción do diario de sesións do Pleno, as seguintes tarefas:</p>
<p>1. Introducción da puntuación adecuada.</p>
<p>2. Modificación da sintaxe orixinal cando fose necesario para mante-lo principio de textualidade e sempre que non se produza ningunha alteración do sentido do discurso.</p>
<p>3. Adaptación á normativa oficial do galego das variantes dialectais fonéticas e morfolóxicas, así como as incorreccións léxicas e morfosintácticas.</p>
<p>Os traballos realizados quedarán en propiedade do Parlamento de Galicia.</p>
<p>Os bolseiros presentarán á finalización das bolsas un informe sobre os traballos realizados.</p>
<p>Novena.- Cláusula xeral.</p>
<p>No caso de incumprimento das tarefas de colaboración, a Mesa do Parlamento poderá, por proposta do oficial maior, logo de informe do xefe do servicio e de escoita-las persoas afectadas, anula-las bolsas.</p>
<p>A solicitude das bolsas implica o coñecemento e a aceptación das presentes bases.</p>
<p>CONSELLERÍA DA PRESIDENCIA, RELACIÓNS INSTITUCIONAIS</p>
<p>E ADMINISTRACIÓN PÚBLICA</p>

