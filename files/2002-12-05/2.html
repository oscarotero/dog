---
date: '2002-12-05'
id: 1AA96
page: 16
number: 235
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 27 de novembro de 2002, de delegación de competencias da presidencia
  do Consello Escolar de Galicia no vicepresidente.
range: Orde
url: 'https://www.xunta.gal/dog/Publicados/2002/20021205/Anuncio1AA96_gl.html'
---
<p>A Lei 3/1986, do 18 de decembro, de consellos escolares de Galicia, no seu título I do Consello Escolar de Galicia, dedica o seu artigo 4 á súa composición, recollendo no seu punto 2 que o Consello estará presidido polo conselleiro de Educación e Ordenación Universitaria e, así mesmo, que elixirá un vicepresidente, que substituirá o presidente nos casos de vacantes ou ausencia coas súas mesmas funcións e prerrogativas, segundo establece o artigo 3.3º do Decreto 44/1988, do 11 de febreiro, de desenvolvemento da Lei 3/1986, de consellos escolares de Galicia.</p>
<p>O Decreto 87/1992, do 26 de marzo, polo que se aproba o regulamento de réxime interno do Consello Escolar de Galicia, no seu anexo inclúe o texto normativo do regulamento de réxime interno, que á súa vez recolle no artigo 6º que o vicepresidente exercerá a presidencia ou, segundo o caso, algunha das súas funcións ou competencias, de darse a ausencia, enfermidade ou delegación expresa do presidente.</p>
<p>A propia actividade administrativa da Consellería de Educación e Ordenación Universitaria leva consigo unha concentración de funcións arredor do seu titular que aconsella, dado o seu volume, recorrer á delegación de competencias no vicepresidente do Consello Escolar de Galicia.</p>
<p>A delegación de competencias permite a axilización administrativa necesaria que redunda en beneficio da propia actividade do Consello Escolar de Galicia, da Administración educativa e dos administrados, dentro do máis rigoroso respecto das garantías xurídicas que a tutela dos intereses públicos esixe.</p>
<p>En virtude das facultades que me confiren os artigos 3º e 6º do regulamento de réxime interno do Consello Escolar de Galicia, aprobado polo Decreto 87/1992,</p>
<p>DISPOÑO:</p>
<p>Artigo 1º</p>
<p>Delégase no vicepresidente do Consello Escolar de Galicia as seguintes funcións:</p>
<p>a) Representar ó consello e dirixi-la súa actividade.</p>
<p>b) Convoca-las sesións e fixa-la orde do día.</p>
<p>c) Presidi-las sesións, dirixi-las deliberacións e dirimi-las votacións en caso de empate.</p>
<p>d) Executa-los acordos do consello.</p>
<p>e) Resolver, oída a comisión permanente, calquera cuestión que se formule por razóns de representatividade dos conselleiros ou en relación cos procesos electorais para a inclusión daqueles nas distintas comisións.</p>
<p>f) Resolver, oída a comisión permanente, as dúbidas que se poidan suscitar na aplicación do regulamento do consello.</p>
<p>g) Visa-las actas e certificacións dos acordos do consello.</p>
<p>h) Executa-lo orzamento do consello, conforme os criterios que nel se establezan informando o pleno e a comisión permanente.</p>
<p>i) Exercer cantas outras funcións sexan inherentes á condición de presidente do consello.</p>
<p>Artigo 2º</p>
<p>As resolucións administrativas que se adopten facendo uso das delegacións contidas nesta orde farán constar expresamente esta circunstancia e consideraranse dictadas polo órgano delegante.</p>
<p>Artigo 3º</p>
<p>En calquera momento, o presidente poderá reclamar para si o exercicio das competencias que son delegadas por esta orde.</p>
<p>Disposición derradeira</p>
<p>Este orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 27 de novembro de 2002.</p>
<p>Celso Currás Fernández</p>
<p>Conselleiro de Educación e Ordenación Universitaria</p>
<p>CONSELLERÍA DE CULTURA, COMUNICACIÓN SOCIAL</p>
<p>E TURISMO</p>

