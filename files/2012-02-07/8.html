---
date: '2012-02-07'
id: CA04-270112-11567
page: 5265
number: 26
agency: Consellería de Economía e Industria
section: III. Outras disposicións.
title: >-
  RESOLUCIÓN do 26 de xaneiro de 2012, da Secretaría Xeral Técnica da
  Consellería de Economía e Industria, pola que se declara de interese galego a
  Fundación Club Financiero de Santiago e se ordena a súa inscrición no Rexistro
  de Fundacións de Interese Galego.
range: Resolución
url: >-
  https://www.xunta.gal/dog/Publicados/2012/20120207/AnuncioCA04-270112-11567_gl.html
---
<p>Examinado o expediente de declaración de interese galego e inscrición no Rexistro de Fundacións de Interese Galego da Fundación Club Financiero de Santiago, dítase esta resolución baseada nos feitos e fundamentos de dereito que se expoñen a continuación:</p>
    <p>Feitos.</p>
    <p>1. Roberto Pereira Costa, presidente do Padroado, formulou solicitude de clasificación e declaración de interese galego e inscrición no Rexistro de Fundacións de Interese Galego.</p>
    <p>2. A Fundación Club Financiero de Santiago foi constituída en escritura pública outorgada en Santiago de Compostela, o 17 de novembro de 2011, ante o notario José Manuel Amigo Vázquez, co número de protocolo 2.127, por Club Financiero de Santiago, S.A. por medio do seu representante, Roberto Pereira Costa.</p>
    <p>3. A Fundación Club Financiero de Santiago ten por obxecto, segundo establece o artigo 6 dos estatutos, o fomento da economía social e produtiva de Galicia.</p>
    <p>En particular, a Fundación cumprirá os obxectivos anteriores a base de reunir os empresarios e profesionais de Galicia nun foro representativo e independente, que defenda os intereses de Galicia. Impulsar todas aquelas iniciativas que favorezan os intereses da comarca de Santiago de Compostela, a súa área de influencia e as súas empresas, promovendo a colaboración e a cultura empresarial na zona. Para isto proponse:</p>
    <p>a) Reforzar a representatividade dos empresarios e profesionais e ser punto de referencia ante as institucións á hora de favorecer o desenvolvemento do contorno empresarial da comarca.</p>
    <p>b) Promover a opinión en todos aqueles temas que afectan a realidade industrial de Santiago de Compostela e a súa contorna.</p>
    <p>c) Impulsar unha mellora da competitividade das empresas, así como do tecido empresarial no seu ámbito de actuación, favorecendo a colaboración e o intercambio de experiencias entre empresarios e profesionais, e defendendo todos aqueles investimentos que permitan o desenvolvemento da actividade empresarial.</p>
    <p>d) Promover as relacións persoais entre empresarios, profesionais e cargos directivos das empresas e ofrecerlles servizos de información, expansión e descanso.</p>
    <p>4. Na escritura de constitución constan os aspectos relativos á personalidade do fundador, a súa capacidade e vontade de constituír a fundación conforme os preceptos da Lei 12/2006, do 1 de decembro, de fundacións de interese galego.</p>
    <p>5. Nos estatutos da fundación consta a denominación e natureza, o domicilio, o obxecto e a finalidade, as regras para a aplicación das rendas aos fins fundacionais e para a determinación dos beneficios e a designación do padroado inicial.</p>
    <p>6. O padroado inicial da fundación está formado por Roberto Pereira Costa, como presidente; José Ramón García González, como vicepresidente; Ramón Sabín Sabín, como secretario; e como vogais, José María Fernández Fernández e Rosa-Blanca Rodríguez Gutiérrez.</p>
    <p>7. A comisión integrada polos secretarios xerais de todas as consellerías elevoulle ao conselleiro de Presidencia, Administracións Públicas e Xustiza proposta de clasificación como de interese para o fomento da economía social e produtiva de Galicia da Fundación Club Financiero de Santiago dado o seu obxecto e finalidade, polo que, cumpríndose os requisitos exixidos na Lei 12/2006, do 1 de decembro, de fundacións de interese galego, e de conformidade co establecido no artigo 51 do Decreto 14/2009, do 21 de xaneiro, polo que se aproba o Regulamento de fundacións de interese galego, e no artigo 7 do Decreto 15/2009, do 21 de xaneiro, polo que se aproba o Regulamento do Rexistro de Fundacións de Interese Galego, o protectorado será exercido pola Consellería de Economía e Industria.</p>
    <p>8. De conformidade coa dita proposta, por Orde da Consellería de Presidencia, Administracións Públicas e Xustiza do 22 de decembro de 2011, clasificouse como de interese para o fomento da economía social e produtiva de Galicia a Fundación Club Financiero de Santiago, e adscribiuse á Consellería de Economía e Industria para os efectos do exercicio das funcións do protectorado.</p>
    <p>Fundamentos de dereito.</p>
    <p>Primeiro. O artigo 34 da Constitución española recoñece o dereito de fundación para fins de interese xeral, e o artigo 27.26 do Estatuto de autonomía para Galicia establece que é competencia exclusiva da Comunidade Autónoma galega o réxime das fundacións de interese galego.</p>
    <p>Segundo. De acordo co disposto no artigo 7.2 do Decreto 15/2009, do 21 de xaneiro, polo que se aproba o Regulamento do Rexistro de Fundacións de Interese Galego, en relación co Decreto 13/2012, do 4 de xaneiro, polo que se fixa a estrutura orgánica das consellerías da Xunta de Galicia, correspóndelle a Consellería de Economía e Industria a declaración de interese galego mediante resolución publicada no Diario Oficial de Galicia e a inscrición no Rexistro de Fundacións de Interese Galego da Fundación Club Financiero de Santiago, así como o exercicio das funcións do protectorado e as demais que correspondan á Xunta de Galicia de conformidade co indicado no dito regulamento.</p>
    <p>Terceiro. Á vista do disposto na Lei 12/2006, do 1 de decembro, de fundacións de interese galego, no Decreto 14/2006, do 21 de xaneiro, polo que se aproba o Regulamento de fundacións de interese galego, e no Decreto 15/2009, da mesma data, polo que se aproba o Regulamento do Rexistro de Fundacións de Interese Galego, resultan cumpridos os requisitos establecidos pola normativa vixente para a declaración de interese galego e inscrición no Rexistro de Fundacións de Interese Galego, sección da Consellería de Economía e Industria, da Fundación Club Financiero de Santiago, polo que</p>
    <h2>RESOLVO:</h2>
    <p>1. Declarar de interese galego a Fundación Club Financiero de Santiago.</p>
    <p>2. Ordenar a súa inscrición no Rexistro de Fundacións de Interese Galego, sección da Consellería de Economía e Industria.</p>
    <p>3. Esta fundación queda sometida ao disposto na Lei 12/2006, do 1 de decembro, de fundacións de interese galego, no Decreto 14/2009, do 21 de xaneiro, polo que se aproba o Regulamento de fundacións de interese galego, e no Decreto 15/2009, do 21 de xaneiro, polo que se aproba o Regulamento do Rexistro de Fundacións de Interese Galego, así como na demais normativa que resulte de aplicación, onde se establecen especialmente as obrigas de dar publicidade suficiente do seu obxecto e actividades, ausencia de ánimo de lucro na prestación dos seus servizos, así como a presentación anual da documentación contable e plan de actuación ante o protectorado, que será exercicio pola Consellería de Economía e Industria.</p>
    <p>Contra esta resolución pode interpoñerse recurso de alzada ante o conselleiro de Economía e Industria, no prazo dun mes contado desde o día seguinte ao da súa publicación, segundo o disposto nos artigos 114 e 115 da Lei 30/1992, do 26 de novembro, de réxime xurídico das administracións publicas o do procedemento administrativo común.</p>
    <p>Santiago de Compostela, 26 de xaneiro de 2012.</p>
    <footer><p>Borja Verea Fraiz<br>Secretario xeral técnico da Consellería de Economía e Industria</p></footer>

