---
date: '1997-12-23'
id: E306
page: 12
number: 247
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 29 de outubro de 1997, da Delegación Provincial de Pontevedra,
  pola que se dispón o rexistro, depósito e publicación, no Diario Oficial de
  Galicia, do convenio colectivo da empresa Pescanova Alimentación, S.A.
range: Resolución
url: 'https://www.xunta.gal/dog/Publicados/1997/19971223/AnuncioE306_gl.html'
---
<p>Visto o expediente do convenio colectivo para a empresa Pescanova Alimentación, S.A., que tivo entrada nesta delegación provincial o día 21-10-1997, subscrito en representación da parte económica por unha representación da empresa, e da parte social, polo comité de empresa, en data 14-7-1997. De conformidade co disposto no artigo 90.2º e 3º, do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, Real decreto 1040/1981, do 22 de maio, sobre rexistro e depósito</p>
<p>de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación provincial,</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo, desta delegación provincial, e a notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Vigo, 29 de outubro de 1997.</p>
<p>Antonio Coello Bufill</p>
<p>Delegado provincial de Pontevedra</p>
<p>Ámbito de aplicación e disposicións xerais</p>
<p>Artigo 1º.-Ámbito territorial.</p>
<p>O presente convenio colectivo establece as bases para as relacións laborais entre a empresa Pescanova Alimentación, S.A. e os seus traballadores, adscritos ó centro de traballo de oficinas centrais, situado en Chapela, Redondela. Queda exceptuado o persoal embarcado.</p>
<p>Os traballadores das delegacións da rede comercial de Pescanova Alimentación, S.A. están exceptuados do ámbito de aplicación deste convenio, agás no disposto no artigo 28º sobre xubilación e 29º sobre indemnizacións en caso de morte ou invalidez permanente por causa de accidente.</p>
<p>Artigo 2º.-Ámbito persoal.</p>
<p>O presente convenio colectivo comprende todo o persoal do cadro nas súas distintas categorías profesionais existentes no momento do asinamento, no centro de traballo aludido no artigo anterior, así como os que posteriormente se incorporen ós respectivos cadros de persoal.</p>
<p>Están excluídos da aplicación deste convenio colectivo os traballadores adscritos ás delegacións e axencias da rede comercial de Pescanova Alimentación, S.A., distribuídas por todo o territorio nacional, agás o disposto no parágrafo 2 do artigo anterior, así como os traballadores incorporados a calquera das flotas de Pescanova, S.A., ou o seu grupo de empresas, en todo caso.</p>
<p>Artigo 3º.-Vixencia.</p>
<p>O convenio entrará en vigor o 1 de xaneiro de 1997 e cun período de vixencia ata o 31 de decembro do mesmo ano, e será denunciado por escrito polo menos cun mes de antelación á data do seu vencemento; en caso contrario prorrogarase por períodos anuais.</p>
<p>Artigo 4º.-Determinación das partes que o concertan.</p>
<p>As partes asinantes deste convenio foron pola parte empresarial, Fernando Ilarri Junquera e Marina Vázquez Álvarez, e pola parte social, os membros do comité de empresa abaixo asinantes.</p>
<p>Artigo 5º.-Condicións máis beneficiosas.</p>
<p>O conxunto das condicións pactadas neste convenio absorberá e compensará aquelas melloras que puideran establece-las condicións legais vixentes en cada momento.</p>
<p>Tódalas condicións económicas establecidas no presente convenio teñen o carácter de mínimas e son as que figuran nas táboas salariais anexas.</p>
<p>Respectaranse as condicións acordadas en contrato individual entre empresa e traballador, vixentes á entrada en vigor do convenio.</p>
<p>Artigo 6º.-Comisión paritaria.</p>
<p>Para a interpretación e vixilancia das condicións xerais pactadas neste convenio, crearase unha comisión paritaria composta por:</p>
<p>Parte social: o presidente do comité de empresa, secretario do comité de empresa e un representante de cada un dos sindicatos.</p>
<p>Parte empresarial: cinco membros designados pola empresa.</p>
<p>No caso de que existan discrepancias entre as partes e non logre chegarse a un acordo, someteranse á xurisdicción laboral competente.</p>
<p>Artigo 7º.-Vinculación á totalidade.</p>
<p>As condicións pactadas neste convenio colectivo forman un todo orgánico e indivisible e, para efectos da súa aplicación práctica, serán consideradas globalmente en cómputo anual.</p>
<p>No suposto de que a autoridade ou xurisdicción competente, no exercicio das súas facultades, non aprobase ou modificase algunha das súas cláusulas, as partes deberán reunirse para revisa-lo convenio.</p>
<p>Organización do traballo</p>
<p>Artigo 8º.-Principios xerais.</p>
<p>A organización práctica do traballo, respectando a lexislación vixente en cada momento, é facultade da dirección de empresa e, por delegación, dos seus mandos ou representantes legais.</p>
<p>Todo iso sen mingua das funcións de información que estas disposicións legais atribúan ós representantes dos traballadores, comité de empresa e seccións sindicais, se é o caso.</p>
<p>É política común dos traballadores e da dirección o mantemento das actitudes de información, diálogo e negociación que conduzan a esquemas participativos.</p>
<p>A empresa manterá e fomentará a formación e promoción profesional dos seus traballadores. Anualmente comunicarase ó comité de empresa o plan de formación.</p>
<p>Artigo 9º.-Clasificación do persoal.</p>
<p>O persoal ó servicio da empresa incluído no ámbito de aplicación deste convenio, queda encadrado nalgún dos seguintes grupos profesionais.</p>
<p>I. Persoal técnico.</p>
<p>II. Persoal administrativo.</p>
<p>III. Persoal obreiro e actividades auxiliares.</p>
<p>Artigo 10º.-Definición de grupos profesionais.</p>
<p>Técnicos: clasifícanse neste grupo os que realizan traballos que esixan, con titulación ou sen ela, unha adecuada competencia ou práctica, exercendo funcións de tipo facultativo, técnico ou dirección especializada.</p>
<p>O dito grupo, pola súa vez, clasifícase nos seguintes subgrupos:</p>
<p>1. Técnicos con título superior.</p>
<p>2. Técnicos con título non superior.</p>
<p>3. Técnicos non titulados.</p>
<p>Administrativos: neste concepto quedan comprendidas aquelas persoas que realicen traballos de mecánica administrativa, contable e outros análogos non abranguidos no grupo anterior.</p>
<p>Obreiros e actividades auxiliares: inclúe este grupo o persoal que execute fundamentalmente traballo de índole material ou mecánica e engloba o persoal de fabricación, cámaras e oficios varios, así como, o persoal subalterno.</p>
<p>Artigo 11º.-Regulación.</p>
<p>Os contratos do persoal, calquera que sexa a súa modalidade, adaptaranse ás formas e condicións establecidas polas disposicións legais vixentes.</p>
<p>Artigo 12º.-Contratos formativos.</p>
<p>A empresa poderá contratar traballadores en prácticas e para a formación, de acordo coas disposicións legais vixentes.</p>
<p>O salario será o 100% do salario base do convenio, o primeiro ano, e o 120% do salario base o segundo ano.</p>
<p>Artigo 13º.-Vacantes e postos de nova creación.</p>
<p>Na creación de novos postos de traballo na provisión de vacantes, cando se requira persoal de novo ingreso, a empresa terá en conta, en primeiro lugar o persoal de terra, en segundo lugar, o de flota, e en terceiro lugar as peticións dos fillos ou fillas de traballadores en activo, falecidos, xubilados ou pensionistas de tódalas empresas do grupo Pescanova, S.A., concedéndolle-lo emprego, en todo caso, se superan as probas de aptitude que correspondan. Para postos de certa responsabilidade que precise</p>
<p>a empresa, será necesario que as súas condicións e coñecementos non sexan inferiores ós doutros candidatos.</p>
<p>A empresa está obrigada a informa-lo comité de empresa das vacantes producidas e postos de nova creación. Así mesmo, daráselle difusión nos taboleiros de anuncios.</p>
<p>Artigo 14º.-Período de proba.</p>
<p>O persoal de novo ingreso terá carácter provisional durante un período de proba variable, segundo a índole do labor que hai que realizar, de acordo coa seguinte escala:</p>
<p>Técnicos titulados: seis meses.</p>
<p>Titulados grao superior, contrato de prácticas: dous meses.</p>
<p>Titulados grao medio, contrato de prácticas: un mes.</p>
<p>Contratos de aprendizaxe: un mes.</p>
<p>Resto do persoal: un mes.</p>
<p>Durante os períodos que se sinalan, tanto o traballador como a empresa, poderán desistir da proba ou proceder á rescisión do contrato, sen previo aviso nin dereito a indemnización. Será nulo o pacto que estableza un período de proba, cando o traballador desempeñase xa as mesmas funcións con anterioridade na empresa, e dentro da mesma categoría profesional, baixo calquera modalidade de contratación.</p>
<p>O traballador desfrutará, durante o período de proba, a retribución que corresponda á categoría profesional do traballo no que se clasificase. O período de proba será computado para efectos de antigüidade.</p>
<p>Superado o período de proba, o traballador pasará a depender da empresa, coa categoría que corresponda en cada caso.</p>
<p>Artigo 15º.-Postos especiais.</p>
<p>A empresa procurará emprega-lo persoal con capacidade física ou intelectual diminuída pola idade ou outros inconvenientes ocorridos antes da súa xubilación en destinos adecuados ás súas condicións reais, en caso de que existan estes postos. Igual criterio seguirase con quen se atope na situación de invalidez parcial para a súa profesión habitual.</p>
<p>Artigo 16º.-Postos ou áreas de traballo.</p>
<p>Enténdese por postos ou áreas de traballo o conxunto de funcións, deberes, atribucións e responsabilidades asignadas a un ou máis traballadores. Os postos de traballo forman a unidade básica organizativa de cada centro de traballo. Cada posto clasificarase no grupo profesional que proceda.</p>
<p>Artigo 17º.-Execución do traballo.</p>
<p>Cada traballador deberá desempeñar basicamente as funcións propias do seu posto de traballo.</p>
<p>Non obstante, se as ditas funcións non ocupasen plenamente a súa xornada laboral, os traballadores realizarán os traballos que se lle asignen, sempre de acordo coa súa experiencia, formación e clasificación profesional.</p>
<p>É deber básico do traballador, cumprir coas obrigas completas do seu traballo, de conformidade coas regras de boa fe e dilixencia, así como, observa-las medidas de seguridade e hixiene e os procedementos de calidade que se adopten.</p>
<p>Artigo 18º.-Mobilidade funcional.</p>
<p>Regularase polo disposto no artigo 39 do Estatuto dos traballadores.</p>
<p>Artigo 19º.-Incorporación a outras empresas do grupo.</p>
<p>Os traballadores da empresa Pescanova Alimentación, S.A., poderán ser destinados a outras empresas do mesmo grupo de empresas, cando existan razóns organizativas, técnicas e productivas que o xustifiquen, sempre que se respecten os límites da mobilidade funcional e o traslado non implique cambio de domicilio, e se efectúe dentro da área de influencia de Vigo.</p>
<p>A decisión de incorporación á nova empresa deberá comunicárselle ós afectados e ó comité de empresa, cunha antelación de 30 días naturais, agás acordo noutro sentido.</p>
<p>Os traballadores afectados por esta decisión incorporaranse ó cadro de persoal da empresa do seu novo destino, conservando a súa categoría profesional e antigüidade, e salario anual, que se respectarán desde o seu ingreso en Pescanova Alimentación, S.A., a excepción dos complementos vinculados ó posto de traballo.</p>
<p>Se a incorporación prevista neste artigo significase para o traballador un incremento nos seus gastos, debidamente acreditado, a empresa deberá compensalo por iso.</p>
<p>Artigo 20º.-Excedencias.</p>
<p>Terá dereito á situación de excedencia, todo o persoal afectado polo presente convenio, conforme as normas reguladas no Estatuto dos traballadores.</p>
<p>Xornada, vacacións e licencias</p>
<p>Artigo 21º.-Xornada anual e horario.</p>
<p>A xornada de traballo será de 1.749 horas de traballo efectivo ó ano. Para tal efecto non se cumputarán como tempo efectivo de traballo os descansos obrigatorios ou pactados.</p>
<p>O tempo de traballo computarase ó inicio e ó final da xornada no posto de traballo.</p>
<p>A xornada desenvolverase nos horarios seguintes:</p>
<p>Primeira quenda:</p>
<p>Horario de inverno: de 8 a 15 horas de luns a venres. De 8 a 13 horas os sábados.</p>
<p>Horario de verán: de 8 a 14.30 horas de luns a venres. De 8 a 13 horas os sábados.</p>
<p>Segunda quenda</p>
<p>Horario de inverno: de 8 a 13.30 e de 14.15 a 16.45 horas.</p>
<p>Horario de verán: de 8 a 14.30 horas</p>
<p>O horario do persoal da segunda quenda é de luns a venres.</p>
<p>A xornada intensiva de verán para o persoal de oficinas estenderase desde o 16 de xuño ó 30 de setembro para o ano 1997.</p>
<p>Para a primeira quenda, durante a xornada de verán, non traballarán os sábados abranguidos entre o 1 de xullo e o 31 de agosto de 1997.</p>
<p>Para o persoal adscrito ó departamento de administración de vendas, e segundo as necesidades do servicio, establécense as especialidades horarias recollidas no anexo II deste convenio.</p>
<p>Artigo 22º.-Horas extraordinarias.</p>
<p>É firme vontade de ámbalas dúas partes a reducción ó mínimo de horas extraordinarias.</p>
<p>Para o suposto de que fose necesaria a súa realización, retribuirase segundo o valor dunha hora ordinaria incrementada nun 75%.</p>
<p>Cando a realización das horas extraordinarias se realizase en domingos ou festivos, retribuiranse segundo o valor dunha hora ordinaria incrementada no 100%.</p>
<p>Non se terán en conta, para efectos da duración máxima da xornada ordinaria laboral, nin para o cómputo do número máximo das horas extraordinarias autorizadas, o exceso das traballadas para previr ou reparar sinistros ou outros danos extraordinarios e urxentes ou por causa de forza maior, sen prexuízo do seu aboamento como se se tratasen de horas extraordinarias.</p>
<p>Consideraranse horas extraordinarias estructurais as realizadas nos seguintes casos:</p>
<p>-Incidencias nas quendas de traballo provocadas por licencias retribuídas ou I.T.</p>
<p>-Ausencia imprevista do relevo no traballo a quenda.</p>
<p>-Reparacións perentorias.</p>
<p>-Peches de exercicio contable e confección de orzamentos.</p>
<p>Artigo 23º.-Vacacións.</p>
<p>Todo o persoal afectado polo presente convenio terá trinta días naturais de vacacións; aboaranse estas coa retribución do salario da táboa anexa máis antigüidade e complemento persoal.</p>
<p>No ano de comezo da relación laboral, o persoal de novo ingreso desfrutará dentro deste a parte proporcional que corresponda segundo o número de</p>
<p>meses traballados durante o ano, computándose para estes efectos a fracción de mes como mes completo.</p>
<p>O persoal de oficinas desfrutará as vacacións de acordo cos seus xefes respectivos, se ben de forma preferente entre os meses de xuño e setembro.</p>
<p>As vacacións non comezarán en día festivo ou véspera, agás petición do interesado.</p>
<p>Se durante o desfrute das vacacións, o traballador xustificase ter sufrido internamento clínico, non se computarán para efectos de vacacións os días que durase o dito internamento.</p>
<p>Neste suposto, os días de vacacións pendentes desfrutaranse cando as necesidades do servicio o permitan.</p>
<p>Anualmente elaborarase un calendario laboral que comprenderá o período de vacacións.</p>
<p>O persoal que por necesidade da empresa non desfrute as súas vacacións nos períodos oficiais fixados, terá dereito a un complemento retributivo de 20.000 ptas. ou a parte proporcional correspondente.</p>
<p>Artigo 24º.-Licencias retribuídas.</p>
<p>O traballador, logo do aviso e xustificándoo adecuadamente, terá dereito a solicitar licencias retribuídas nos seguintes casos:</p>
<p>a) Matrimonio: quince días naturais.</p>
<p>b) Tres días naturais en caso de nacemento de fillo, enfermidade grave, internamento e falecemento de parentes ata o terceiro grao de consanguinidade ou afinidade. Cando con tal motivo o traballador necesite facer un desprazamento para tal efecto, o prazo será de cinco días.</p>
<p>c) Un día por traslado de domicilio.</p>
<p>d) Un día por intervención cirúrxica sen internamento, ou recoñecemento médico de pais, cónxuxe e fillos.</p>
<p>e) Polo tempo indispensable para o cumprimento dun deber inescusable de carácter público e persoal.</p>
<p>f) Polo tempo indispensable para acudi-lo traballador a probas ou consultas médicas nos centros sanitarios da Seguridade Social, sempre que se acredite fidedignamente, e que se notificase con anterioridade á empresa.</p>
<p>Concederánselle os mesmos dereitos ó compañeiro ou compañeira có esposo ou esposa, tanto nos casos de parto como enfermidade.</p>
<p>Tódolos días indicados anteriormente consideraranse días naturais.</p>
<p>Réxime económico</p>
<p>Artigo 25º.-Crecemento salarial.</p>
<p>A partir do primeiro de xaneiro de 1997 rexerán para tódolos efectos os salarios que figuran na táboa anexa ó convenio, na que se inclúen tódolos con</p>
<p>ceptos salariais, pluses e demais e que supuxo un incremento do 2,8%.</p>
<p>Artigo 26º.-Principios xerais sobre retribución.</p>
<p>Tódolos conceptos salariais que figuran no presente convenio teñen a consideración de retribucións brutas, e sobre elas efectuaranse as correspondentes deduccións por Seguridade Social, IRPF e calquera outra que puidese corresponder por aplicación legal.</p>
<p>Artigo 27º.-Conceptos retributivos.</p>
<p>-Salario base.</p>
<p>-Plus convenio.</p>
<p>-Plus de asistencia.</p>
<p>-Plus de distancia.</p>
<p>-Antigüidade.</p>
<p>-Plus de traballos penosos, insalubres e perigosos.</p>
<p>-Bolsa de vacacións.</p>
<p>-Axudas de custo</p>
<p>-Pagas extraordinarias.</p>
<p>-Salario base.</p>
<p>Salario por unidade de tempo ou de obra: o determinado no convenio ou no contrato, e figura na táboa salarial.</p>
<p>Complementos salariais.</p>
<p>-Plus convenio.</p>
<p>Salario de cualificación por categoría profesional e é o que consta na táboa salarial.</p>
<p>-Plus de asistencia.</p>
<p>Está en relación cos días de asistencia ó traballo e é o que consta na táboa salarial.</p>
<p>-Plus de distancia.</p>
<p>Todo o persoal afectado por este convenio percibirá, en concepto de plus de distancia, a cantidade que figura na táboa anexa.</p>
<p>-Plus de traballos penosos, molestos, insalubres e perigosos:</p>
<p>A todo o persoal que polas súas condicións de traballo se lle recoñeza actualmente unha prima polos ditos traballos, seguiráselle recoñecendo este dereito na contía que figura na táboa salarial anexa. Os ditos traballos pagaranse proporcionalmente ó tempo traballado.</p>
<p>Os demais traballadores que eventualmente teñan que realizar traballos desta natureza, percibirán un plus do 20% do salario base, en proporción ó tempo traballado nestas condicións.</p>
<p>-Bolsa de vacacións.</p>
<p>Recoñecéselle a todo o persoal afectado polo convenio, unha bolsa de vacacións de 72.000 ptas. que se fará efectiva coa paga de xullo.</p>
<p>-Axudas de custo.</p>
<p>Cando por necesidades da actividade da empresa se considere precisa a continuidade da xornada laboral habitual de traballo en tres ou máis horas, a empresa facilitará unha axuda de custo para a comida de 1.700 ptas.</p>
<p>En casos especiais, co consentimento do seu xefe correspondente, se as necesidades do traballo urxente o requiren, poderíase autoriza-lo pagamento da axuda de custo sen a partición da xornada laboral establecida.</p>
<p>-Pagas extraordinarias.</p>
<p>Todo o persoal afectado por este convenio desfrutará de catro pagas extraordinarias aboadas a razón dunha mensualidade composta por salario base, plus convenio, plus de distancia, plus de traballos especiais e plus de traballos penosos, máis antigüidade, como se vén facendo ata a data.</p>
<p>As ditas pagas corresponden a:</p>
<p>a) O día 15 de marzo.</p>
<p>b) O día 15 de xullo.</p>
<p>c) O día 15 de outubro.</p>
<p>d) O día 15 de decembro.</p>
<p>As ditas pagas faranse efectivas o día laboral inmediatamente anterior á data sinalada neste artigo.</p>
<p>As pagas correspondentes ós días 15 de xullo e 15 de decembro, serán aboadas por semestres. A paga correspondente ó 15 de marzo, para o persoal que ingrese durante o ano, farase efectiva o día 31 de decembro, aboándoselle na súa parte proporcional. A paga correspondente ó 15 de outubro seguirase devengando de acordo coa normativa da empresa, de considerala como paga de asistencia ó traballo e proporcionalmente ó tempo traballado, tendo tal consideración a situación de incapacidade temporal derivada de accidente laboral, maternidade e cando se produza a consecuencia de intervención cirúrxica ou de hospitalización.</p>
<p>-Antigüidade</p>
<p>Tódolos traballadores afectados por este convenio desfrutarán de bienios ó 5% do salario mínimo interprofesional ata o máximo de 18 bienios, segundo o cálculo seguinte:</p>
<p>a) Bienios cumpridos ata o 1-1-1985, calculados a razón do 5% do salario mínimo interprofesional de 37.710 ptas.</p>
<p>b) Bienios que se cumprirán a partir do 1-1-1985 calculados a razón do 5% do salario mínimo interprofesional vixente no momento de cumprir tal bienio.</p>
<p>A cantidade resultante de suma-lo calculado nos apartados a) e b) configurará o importe da antigüidade adquirida.</p>
<p>A antigüidade computarase desde o 1 de xaneiro do ano en que se cumpra o bienio.</p>
<p>Beneficios sociais</p>
<p>Artigo 28º.-Idade de xubilación.</p>
<p>Queda establecida a xubilación, con carácter obrigatorio ós 65 anos de idade, para todo o persoal da empresa.</p>
<p>Ó producirse a xubilación de acordo co disposto no parágrafo anterior, recoñeceráselle ó traballador un premio segundo a seguinte escala:</p>
<p>a) Traballadores con antigüidade de 30 anos: catro mensualidades.</p>
<p>b) Traballadores cunha antigüidade de 20 anos: tres mensualidades.</p>
<p>c) Traballadores cunha antigüidade de 15 anos: dúas mensualidades.</p>
<p>d) Traballadores cunha antigüidade de 10 anos: unha mensualidade.</p>
<p>Se a xubilación se anticipa á idade de 65 anos, gratificaráselle con quince días máis por ano de anticipación.</p>
<p>Artigo 29º.-Seguro.</p>
<p>Con independencia das indemnizacións obrigatorias da Seguridade Social, a empresa mediante a concertación da póliza de cobertura cunha entidade aseguradora, garantirá ós seus traballadores ou, se é o caso, ós seus herdeiros, e nos supostos que se especifican, as seguintes indemnizacións. A póliza cobre as 24 horas do día:</p>
<p>1.1 Por accidente non laboral.</p>
<p>1.1.1. Morte do traballador.</p>
<p>Os herdeiros do traballador ou, no seu defecto, a persoa que el mesmo designase, percibirán a cantidade de sete millóns duascentas corenta e catro mil oitocentas sesenta e nove pesetas.</p>
<p>1.1.2. Invalidez permanente total ou invalidez absoluta do traballador e gran invalidez.</p>
<p>O traballador percibirá a cantidade de sete millóns duascentas corenta e catro mil oitocentas sesenta e nove pesetas para os primeiros casos, catorce millóns catrocentas oitenta e nove mil setecentas trinta e nove pesetas para os segundos e vinteoito millóns novecentas setenta e nove mil catrocentas setenta e nove pesetas para os terceiros.</p>
<p>1.2. Por accidente laboral.</p>
<p>1.2.1. Morte do traballador.</p>
<p>Os herdeiros do traballador ou, no seu defecto, a persoa que el mesmo designase, percibirán a cantidade de sete millóns duascentas corenta e catro mil oitocentas sesenta e nove pesetas.</p>
<p>1.2.2. Invalidez permanente total, invalidez permanente absoluta e gran invalidez.</p>
<p>O traballador percibirá a cantidade de sete millóns duascentas corenta e catro mil oitocentas sesenta</p>
<p>e nove pesetas para os primeiros casos, catorce millóns catrocentas oitenta e nove mil setecentas trinta e nove pesetas para os segundos e vinteoito millóns novecentas setenta e nove mil catrocentas setenta e nove pesetas para os terceiros.</p>
<p>Entenderase por invalidez permanente total, a incapacidade que inhabilite o traballador, de modo permanente, para realizar todas ou as fundamentais tarefas da súa profesión habitual, aínda que poida dedicarse a outra distinta.</p>
<p>Entenderase por invalidez permanente absoluta, a incapacidade que inhabilite o traballador de modo permanente, para toda profesión ou oficio.</p>
<p>Entenderase por gran invalidez, a situación do traballador para efectos de incapacidade permanente absoluta e que por consecuencia de perdas anatómicas ou funcionais, necesite a asistencia doutra persoa para realiza-los actos máis esenciais da vida, como son vestirse, desprazarse, comer ou análogos.</p>
<p>As condicións quedan establecidas na póliza de seguros e entregaráselle unha copia oficial ó comité de empresa.</p>
<p>Artigo 30º.-Complemento de IT.</p>
<p>Cando o persoal da empresa estea en situación de incapacidade temporal, terá un complemento de ata o 100% do salario real, é dicir, percibirá a totalidade do salario como se estivese traballando.</p>
<p>Artigo 31.-Fondo social.</p>
<p>A empresa destinará 1.242.000 ptas. para o ano de vixencia do convenio ó fondo social que será distribuído polo comité de empresa para bolsas de estudio e outros fins sociais. A dita cantidade, acumulada ós restos que puidesen quedar do ano anterior, será distribuída ben durante este ano ou ben o próximo ano, aumentando no importe do fondo do dito ano.</p>
<p>Artigo 32.-Comedor.</p>
<p>A empresa prestará un servicio de comedor no centro de traballo de Chapela, dentro do horario establecido para o efecto pola dirección da empresa; a súa explotación será exercida de forma directa ou contratada.</p>
<p>A aportación do traballador (prezo do servicio) será durante o ano 1997 (desde o 1 de marzo de 1997 ó 31 de decembro de 1997) de 217 ptas./comida. Este valor revisarase anualmente.</p>
<p>Artigo 33º.-Tenda de peixe.</p>
<p>Todo o persoal pertencente ó cadro de Pescanova Alimentación, S.A. ou pensionistas desta, terá dereito á adquisición de productos comercializados por Pescanova, na tenda establecida para o efecto, nas condicións de pagamento seguintes:</p>
<p>a) Pagamento a crédito.</p>
<p>1) Productos elaborados/precociñados/vexetais, prezo da tarifa oficial de Pescanova, cun desconto do 5%.</p>
<p>2) Marisco: prezo de tarifa oficial de Pescanova, cun desconto de 20 ptas./kg.</p>
<p>3) Peixe enteiro/filetes/a granel: prezo de tarifa oficial de Pescanova.</p>
<p>Sobre os prezos anteriores incrementarase o IVE sobre prezo de tarifa.</p>
<p>b) Pagamento de contado.</p>
<p>1) Productos elaborados/precociñados/vexetais, prezo de lista oficial de Pescanova, cun desconto do 7,5%.</p>
<p>2) Marisco: prezo de tarifa oficial de Pescanova, cun desconto de 30 ptas./kg.</p>
<p>3) Peixe enteiro/filetes/a granel: prezo de tarifa oficial de Pescanova, cun desconto de 3 ptas./kg.</p>
<p>Sobre os prezos anteriores incrementarase o IVE sobre prezo de tarifa.</p>
<p>Cando a empresa faga unha promoción dos seus productos nas grandes áreas de alimentación da zona, esta farase igualmente na tenda da factoría.</p>
<p>Dentro de cada mes natural, cada empregado ten un tope de compras equivalente a unha mensualidade do seu salario (a crédito ou de contado).</p>
<p>Seguridade e saúde laboral</p>
<p>Artigo 34º.-Principio xeral.</p>
<p>As partes asinantes do presente convenio comprométense a adopta-las medidas necesarias para asegura-la eficaz prevención dos riscos para a saúde e integridade física dos traballadores, actuando sobre os métodos e as condicións de traballo, así como, sobre a actitude das persoas.</p>
<p>Artigo 35º.-Recoñecementos médicos.</p>
<p>Será obrigatoria a realización dun recoñecemento médico, con carácter previo á incorporación ó traballo, que efectuará o servicio médico da empresa ou unha entidade coa que se concerte tal prestación.</p>
<p>Anualmente e, en todo caso, sempre que así proceda, efectuaráselles un recoñecemento médico a tódolos traballadores.</p>
<p>A empresa, a través do seu servicio médico, ou por entidades especializadas, poderá comproba-lo estado de saúde dos traballadores en situación de IT, respectando en todo caso o dereito á intimidade persoal.</p>
<p>Artigo 36º.-Pezas de roupa e medios de protección persoal.</p>
<p>A empresa proporcionará ós traballadores os medios e pezas de roupa de protección persoal que resulten esixibles para cada situación de risco.</p>
<p>Artigo 37º.-Vestiario.</p>
<p>Polas circunstancias do traballo, será preciso que certo persoal utilice vestiarios adecuados ó traballo que efectúa. En tal caso, a empresa proverá o vestiario correspondente. A definición de tal vestiario e a súa calidade, así como os prazos de entrega, será consecuencia das disposicións vixentes, dos</p>
<p>requirimentos especiais de traballo e do estudio técnico-sanitario deste, oído o comité de seguridade e hixiene da empresa. O dito vestiario será de dous equipos anuais.</p>
<p>Dereitos sindicais</p>
<p>Artigo 38º.-Garantías sindicais.</p>
<p>A empresa garantirá tódolos dereitos dos representantes legais dos traballadores recoñecidos no Estatuto dos traballadores, texto refundido (Real decreto lei 1/1995, do 24 de marzo).</p>
<p>Non serán contabilizadas no cómputo de horas sindicais as destinadas a reunións coa empresa.</p>
<p>O crédito horario poderase acumular nun ou varios traballadores trimestralmente, logo do aviso e negociación coa empresa.</p>
<p>O crédito horario non se computará para efectos de cálculo do índice de absentismo.</p>
<p>Infraccións e sancións</p>
<p>Artigo 39º.-Facultade disciplinaria.</p>
<p>Os traballadores poderán ser sancionados pola dirección da empresa, en virtude de incumprimentos laborais, de acordo coa graduación de faltas e sancións establecidas no presente capítulo.</p>
<p>Artigo 40º.-Graduación de faltas.</p>
<p>As faltas cometidas polo traballador serán cualificadas, segundo a súa importancia, transcendencia e intención, en leves, graves e moi graves.</p>
<p>Artigo 41º.-Faltas leves.</p>
<p>Consideraranse faltas leves as accións ou omisións seguintes:</p>
<p>a) Ata tres faltas de puntualidade en trinta días, na asistencia ó traballo, con atraso superior a dez minutos e inferior a trinta no horario de entrada.</p>
<p>b) Faltar ó traballo un día sen xustificación.</p>
<p>c) Non cursar en tempo oportuno o documento correspondente, cando se falte ó traballo, por motivo xustificado a non ser que se probe a imposibilidade de efectualo.</p>
<p>d) Non atende-lo público coa corrección e dilixencia debidas.</p>
<p>e) Non comunicar á dirección da empresa a residencia e domicilio, así como os cambios destes.</p>
<p>f) As discusións sobre asuntos estraños ó traballo dentro das dependencias da compañía. Se tales discusións producisen escándalo notorio, poderase considerar falta grave ou moi grave.</p>
<p>g) Pequenos descoidos na conservación do material ou ferramenta.</p>
<p>h) O abandono do posto de traballo sen causa xustificada e sen notificación ó inmediato superior, aínda cando sexa por breve tempo. Se o dito abandono implicase risco de prexuízo de consideración á</p>
<p>empresa ou de accidente ou constituíse un quebranto da disciplina, poderá ser considerada a falta como grave ou moi grave.</p>
<p>i) Non asistir ós recoñecementos médicos anuais, ou a aqueloutros para os que fose requirido polo servicio médico como consecuencia de procesos de incapacidade temporal.</p>
<p>Artigo 42º.-Faltas graves.</p>
<p>Consideraranse faltas graves as accións ou omisións seguintes:</p>
<p>a) Máis de tres faltas inxustificadas de puntualidade na asistencia ó traballo, superiores a dez minutos e inferiores a trinta, durante un período de trinta días.</p>
<p>b) Ausencia ou atrasos superiores a trinta minutos, sen causa xustificada, por dous días durante un período de trinta.</p>
<p>c) Faltar ó traballo dous días nun período de trinta sen xustificación.</p>
<p>d) Non comunicar, coa puntualidade debida, os cambios experimentados na familia que poidan afectar á Seguridade Social, á facenda pública ou ter calquera repercusión económica. A falta maliciosa nestes datos considérase como falta moi grave.</p>
<p>e) Entregarse a xogos, distraccións ou durmir durante a xornada de traballo. Se a falta se cometese nun posto de responsabilidade poderá cualificarse como moi grave.</p>
<p>f) A simulación de enfermidade ou accidente.</p>
<p>g) A desobediencia ós superiores en materia de traballo se implicase quebranto da disciplina, ou deles se derivase prexuízo notorio para a empresa, poderá cualificarse como falta moi grave.</p>
<p>h) Simula-la presencia doutro traballador, asinar ou fichar por el.</p>
<p>i) A neglixencia ou desidia no traballo que afecta á boa marcha deste.</p>
<p>j) A imprudencia no traballo. Se implicase risco de accidente para as persoas ou as instalacións, poderá cualificarse como moi grave.</p>
<p>k) Realizar, sen o oportuno permiso, traballos particulares durante a xornada, así como empregar para usos propios ferramentas ou materiais da empresa.</p>
<p>l) A embriaguez ou toxicomanía ocasional durante o traballo. Se diso se derivase perigo para as persoas ou instalacións, poderá cualificarse como falta moi grave.</p>
<p>m) A reincidencia en faltas leves, excluída a de puntualidade, aínda que sexa de distinta natureza, dentro dos tres meses seguintes á sanción anterior.</p>
<p>Artigo 43º.-Faltas moi graves.</p>
<p>Consideraranse faltas moi graves as accións ou omisións seguintes:</p>
<p>a) Máis de dez faltas non xustificadas de puntualidade, superior a dez minutos, cometidas nun período de seis meses ou vinte durante un ano.</p>
<p>b) Faltar tres días ó traballo, durante un período de sesenta días, sen causa que o xustifique.</p>
<p>c) A fraude, deslealdade ou abuso de confianza nas xestións encomendadas e o furto ou roubo, tanto á empresa como ós seus traballadores ou a calquera outra persoa dentro das dependencias da empresa.</p>
<p>d) Facer desaparecer, inutilizar, estragar ou causar desperfectos en materias primas, vehículos, ferramentas, maquinaria, aparellos, instalacións, edificios, utensilios, vestiario, documentos ou calquera outra propiedade da compañía.</p>
<p>e) A embriaguez habitual ou toxicomanía durante o traballo.</p>
<p>f) Viola-lo segredo de correspondencia ou de documentos reservados ou revelar datos de reserva obrigada.</p>
<p>g) Os malos tratos de palabra ou obra, abuso de autoridade ou faltas graves de respecto ou consideración ós superiores, compañeiros, subordinados e os seus familiares, así como a persoas alleas á empresa con ocasión da actividade laboral.</p>
<p>h) Causar accidente grave por neglixencia ou imprudencia.</p>
<p>i) Abandona-lo traballo en posto de responsabilidade.</p>
<p>j) A diminución voluntaria e continuada no rendemento normal do traballo.</p>
<p>k) Orixinar frecuentes rifas e pendencias cos compañeiros de traballo.</p>
<p>l) A reincidencia en falta grave, aínda que sexa de distinta natureza, sempre que se cometa dentro dos doce meses seguintes de ser sancionado pola anterior.</p>
<p>m) O abuso de autoridade por parte dos superiores será sempre considerado falta moi grave. O que o sufra poderá poñelo directamente en coñecemento da dirección ou do comité de empresa.</p>
<p>n) Ordenar expresamente a realización de traballos ou tarefas en forma tal que implique a vulneración dos procedementos escritos con risco grave para as persoas ou as instalacións.</p>
<p>Artigo 44º.-Sancións.</p>
<p>As sancións que poderá impoñe-la dirección, atendendo á gravidade da falta e, segundo as circunstancias que concorran en cada caso, serán as seguintes:</p>
<p>Por faltas leves:</p>
<p>-Amoestación verbal.</p>
<p>-Amoestación por escrito.</p>
<p>-Suspensión de emprego e soldo por tempo non superior a dous días.</p>
<p>Por faltas graves:</p>
<p>-Suspensión de emprego e soldo por tempo non superior a vinte días.</p>
<p>Por faltas moi graves:</p>
<p>-Suspensión de emprego e soldo por tempo non superior a 60 días.</p>
<p>-Despedimento disciplinario nos supostos en que a falta se cualifique en grao máximo.</p>
<p>Artigo 45º.-Procedemento.</p>
<p>1. A sanción de faltas requirirá a comunicación escrita e motivada ó traballador.</p>
<p>2. A sanción de faltas moi graves requirirá a previa instrucción dun procedemento contradictorio sumario, con audiencia do traballador afectado e do comité de empresa, tendo este último quince días naturais para emitir informe, previo á imposición da sanción.</p>
<p>3. Durante a substanciación do expediente disciplinario aludido no apartado anterior, a dirección da empresa poderá acorda-la medida cautelar de suspensión de emprego.</p>
<p>4. A dirección da empresa informará ó comité de empresa sobre as sancións impostas por faltas graves e moi graves.</p>
<p>5. Cando o traballador estea afiliado a un sindicato informarase ou oirase o delegado sindical, nos casos e cos procedementos previstos nos puntos 2 e 4 do presente artigo.</p>
<p>6. Se se trata de delegado sindical ou membro do comité de empresa/delegado de persoal, aplicarase ó disposto no artigo 68 do Estatuto dos traballadores.</p>
<p>Artigo 46º.-Prescrición.</p>
<p>As faltas leves prescribirán ós dez días, as graves ós vinte días e as moi graves ós sesenta días, contados a partir da data en que a dirección da empresa tivo coñecemento da súa comisión e, en todo caso, ós seis meses de cometerse.</p>
<p>Asínase en Chapela o 14 de xullo de 1997.</p>
<p>Asinado pola empresa.</p>
<p>Asinado polo comité de empresa.</p>
<p>ANEXO I</p>
<p>DEFINICIÓN CATEGORÍAS ADMINISTRATIVAS</p>
<p>Comprende:</p>
<p>-Xefes administrativos.</p>
<p>-Oficiais administrativos.</p>
<p>-Auxiliares administrativos.</p>
<p>-Telefonistas.</p>
<p>-Xefe administrativo.</p>
<p>É o empregado/a que ten a responsabilidade dunha ou varias seccións, negociados, delegacións ou axencias, e está encargado de imprimirlles unidade, distribúe o traballo e achega as súas iniciativas para o bo funcionamento destas. É responsable así mesmo do grupo ou equipo de traballo que puidese ter ó seu cargo.</p>
<p>Dentro desta categoría distínguense diversos niveis que constan na táboa de salarios que están</p>
<p>en función de diversos graos de responsabilidade, eficacia e cualificación profesional.</p>
<p>-Oficial administrativo de primeira.</p>
<p>É o empregado/a que actúa ás ordes dun xefe, se o houber, e que baixo a súa propia responsabilidade realiza con perfección burocrática traballos que requiren iniciativa, ordenando o traballo do equipo que puidese ter ó seu cargo.</p>
<p>-Oficial administrativo de segunda.</p>
<p>É o empregado/a que con iniciativa e responsabilidade restrinxida e subordinado a un xefe e/ou oficial de primeira, se o houber, realiza traballos de carácter secundario que esixen coñecementos xerais da técnica administrativa.</p>
<p>-Auxiliar administrativo.</p>
<p>É o empregado/a que dedica a súa actividade a tarefas e operacións administrativas elementais e, en xeral, ás puramente mecánicas inherentes ó traballo de oficina.</p>
<p>-Auxiliar de entrada.</p>
<p>É o empregado/a que se inicia nos traballos de contabilidade, burocráticos, etc., para acada-la necesaria práctica profesional. Non poderá permanecer nesta categoría máis de tres anos, data na que pasará á categoría de auxiliar ou á que corresponda.</p>
<p>-Telefonista.</p>
<p>É o empregado/a que ten como principal misión estar ó servicio e coidado dunha centraliña telefónica, e pode realizar tarefas administrativas auxiliares.</p>
<p>ANEXO II</p>
<p>ESPECIALIDADES HORARIAS</p>
<p>Para o persoal de administración de vendas sección facturación/vendas, o horario oficial é o seguinte:</p>
<p>Xornada de inverno: de 8 a 13.30 e de 14.15 a 17 horas, de luns a venres.</p>
<p>Xornada de verán: de 8 a 14.30 para a quenda A, de luns a venres. De 14 a 20.30 para a quenda B, de luns a venres.</p>
<p>A quenda B farase soamente se as necesidades da empresa o esixen, e será efectuado polo menor número de persoal posible.</p>
<p>Para o persoal de administración de vendas, Sección de Servicio ó Cliente (S.A.A.C.), o horario oficial será o seguinte:</p>
<p>Xornada de inverno: de 9 a 13.40 e de 14.15 a 18 horas de luns a venres.</p>
<p>Xornada de verán: dúas quendas de xornada continuada cada unha, flexibilizando o horario entre as 8 e as 20.30 horas, poidendo se-lo mesmo horario da Sección Facturación/Vendas.</p>
<p>A segunda quenda farase soamente se as necesidades da empresa o esixen, e sempre co menor número de persoal posible.</p>
<p>Táboa salarial 1997</p>
<table><tbody><tr><td></td></tr>
<tr><td></td></tr>
<tr><td>Categorías</td><td>Salario
base</td><td>Plus
asistencia</td><td>Plus
convenio</td><td>Plus
distancia</td><td>Traballos
especiais</td><td>Traballos
penosos</td><td>Total
mes</td><td>Total
ano</td></tr>
<tr><td></td></tr>
</tbody></table>
<table><tbody><tr><td>1. Titulados</td></tr>
<tr><td>Grao Sup. e asimilados</td><td>78.487</td><td>14.371</td><td>121.183</td><td>10.880</td><td>0</td><td>0</td><td>224.921</td><td>3.541.252</td></tr>
<tr><td>Titulado superior en prácticas</td></tr>
<tr><td>a) Primeiro ano</td><td>78.487</td><td>0</td><td>57.288</td><td>0</td><td>0</td><td>0</td><td>135.775</td><td>2.172.400</td></tr>
<tr><td>b) Segundo ano</td><td>78.487</td><td>0</td><td>90.719</td><td>0</td><td>0</td><td>0</td><td>169.206</td><td>2.707.296</td></tr>
<tr><td>Titulado Gr. medio en prácticas
(Diplomado universitario)</td></tr>
<tr><td>a) Primeiro ano</td><td>73.940</td><td>0</td><td>25.870</td><td>0</td><td>0</td><td>0</td><td>99.810</td><td>1.596.960</td></tr>
<tr><td>b) Segundo ano</td><td>73.940</td><td>0</td><td>50.306</td><td>0</td><td>0</td><td>0</td><td>124.246</td><td>1.987.936</td></tr>
<tr><td>Analista de organización</td><td>73.940</td><td>7.345</td><td>55.627</td><td>9.541</td><td>0</td><td>0</td><td>146.453</td><td>2.313.868</td></tr>
<tr><td>Graduado social</td><td>73.940</td><td>6.653</td><td>72.403</td><td>9.444</td><td>0</td><td>0</td><td>162.440</td><td>2.572.428</td></tr>
<tr><td></td></tr>
<tr><td>2. Administrativos</td></tr>
<tr><td>Xefe de 1ª A</td><td>73.940</td><td>8.762</td><td>109.409</td><td>9.539</td><td>0</td><td>0</td><td>201.650</td><td>3.191.352</td></tr>
<tr><td>Xefe de 1ª B</td><td>73.940</td><td>7.741</td><td>86.671</td><td>9.539</td><td>0</td><td>0</td><td>177.891</td><td>2.815.292</td></tr>
<tr><td>Xefe de 1ª C</td><td>73.940</td><td>6.604</td><td>83.783</td><td>9.539</td><td>0</td><td>0</td><td>173.866</td><td>2.755.440</td></tr>
<tr><td>Xefe de 2ª A</td><td>73.940</td><td>7.426</td><td>73.636</td><td>9.539</td><td>0</td><td>0</td><td>164.541</td><td>2.602.952</td></tr>
<tr><td>Xefe de 2ª B</td><td>73.940</td><td>7.424</td><td>66.310</td><td>9.539</td><td>0</td><td>0</td><td>157.213</td><td>2.485.712</td></tr>
<tr><td>Xefe de 3ª</td><td>73.940</td><td>7.424</td><td>62.257</td><td>9.539</td><td>0</td><td>0</td><td>153.160</td><td>2.420.864</td></tr>
<tr><td>Oficial 1ª</td><td>73.940</td><td>5.666</td><td>53.926</td><td>9.961</td><td>0</td><td>0</td><td>143.493</td><td>2.273.224</td></tr>
<tr><td>Oficial de 2ª</td><td>73.940</td><td>5.073</td><td>46.628</td><td>9.539</td><td>0</td><td>0</td><td>135.180</td><td>2.142.588</td></tr>
<tr><td>Auxiliar</td><td>73.940</td><td>3.962</td><td>24.997</td><td>9.539</td><td>0</td><td>0</td><td>112.438</td><td>1.783.160</td></tr>
<tr><td>Auxiliar entrada</td><td>73.940</td><td>2.929</td><td>12.880</td><td>9.539</td><td>0</td><td>0</td><td>99.288</td><td>1.576.892</td></tr>
<tr><td>Telefonistas</td><td>73.940</td><td>4.510</td><td>37.307</td><td>9.539</td><td>0</td><td>0</td><td>125.296</td><td>1.986.696</td></tr>
<tr><td></td></tr></tbody></table>
<table><tbody><tr><td></td></tr>
<tr><td></td></tr>
<tr><td>Categorías</td><td>Salario
base</td><td>Plus
asistencia</td><td>Plus
convenio</td><td>Plus
distancia</td><td>Traballos
especiais</td><td>Traballos
penosos</td><td>Total
mes</td><td>Total
ano</td></tr>
<tr><td></td></tr>
</tbody></table>
<table><tbody><tr><td>3. Subalternos</td></tr>
<tr><td>Chofer</td><td>73.940</td><td>6.790</td><td>42.065</td><td>9.539</td><td>0</td><td>0</td><td>132.334</td><td>2.090.184</td></tr>
<tr><td>Dependente principal</td><td>73.940</td><td>4.510</td><td>38.586</td><td>9.539</td><td>0</td><td>0</td><td>126.575</td><td>2.007.160</td></tr>
<tr><td>Dependente caixeiro</td><td>73.940</td><td>3.962</td><td>24.997</td><td>9.539</td><td>0</td><td>0</td><td>112.438</td><td>1.783.160</td></tr>
<tr><td>Auxiliar economato</td><td>73.940</td><td>3.962</td><td>24.997</td><td>9.539</td><td>0</td><td>0</td><td>112.438</td><td>1.783.160</td></tr>
<tr><td>Ordenanza</td><td>73.940</td><td>2.944</td><td>22.974</td><td>3.304</td><td>0</td><td>0</td><td>103.162</td><td>1.638.816</td></tr>
<tr><td></td></tr></tbody></table>
<p>9115</p>

