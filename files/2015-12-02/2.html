---
date: '2015-12-02'
id: CA01-241115-0001
page: 45361
number: 230
agency: Consellería de Facenda
section: III. Outras disposicións.
title: >-
  ORDE  do  23  de  novembro  de  2015  pola  que  se  regula  o  exercicio 
  dos  dereitos  electorais  do  persoal  ao  servizo  da  Comunidade  Autónoma 
  de  Galicia nas eleccións convocadas para o día 20 de decembro de 2015 polo
  Real decreto 977/2015, do 26 de outubro, de disolución do Congreso dos
  Deputados e do Senado e de convocatoria de eleccións.
range: Orde
url: >-
  https://www.xunta.gal/dog/Publicados/2015/20151202/AnuncioCA01-241115-0001_gl.html
---
<p>Convocadas eleccións a ambas as cámaras lexislativas para o 20 de decembro de 2015 mediante o Real decreto 977/2015, do 26 de outubro (BOE nº 257, do 27 de outubro), de disolución do Congreso dos Deputados e do Senado e de convocatoria de eleccións, é preciso adoptar as medidas oportunas para facilitar o exercicio dos dereitos e deberes do persoal ao servizo da Administración da Comunidade Autónoma de Galicia.</p>
    <p>En consecuencia, en virtude do previsto nos artigos 28, 76 e 78 da Lei orgánica 5/1985, do 19 de xuño, do réxime electoral xeral, e no artigo 13 do Real decreto 605/1999, do 16 de abril, de regulación complementaria dos procesos electorais, e demais disposicións concordantes, esta consellería, de conformidade coas facultades que lle confire o artigo 14 da Lei 2/2015, do 29 de abril, do emprego público de Galicia,</p>
    <h2>DISPÓN:</h2>
    <p>Primeiro. O persoal ao servizo da Administración da Comunidade Autónoma de Galicia que o día das eleccións non desfrute do seu descanso semanal terá dereito a un permiso retribuído de ata catro horas libres para exercer o seu dereito ao voto, sempre que a súa quenda de traballo, o día 20 de decembro de 2015, coincida, polo menos en catro horas, co tempo en que permanecerán abertas as mesas electorais. Cando o traballo se preste en xornada reducida, efectuarase a correspondente redución proporcional do permiso.</p>
    <p>O persoal ao servizo da Administración pública de Galicia que teña previsto que na data da votación non se atopará na localidade onde lle corresponde exercer o seu dereito ao voto, ou que non poida exercer o dereito de sufraxio o día das eleccións, disporá, no seu horario laboral, de ata catro horas libres para que poida formular persoalmente a solicitude de certificación acreditativa da súa inscrición no censo, que se recolle no artigo 72 da Lei orgánica 5/1985, do 19 de xuño, de réxime electoral xeral, así como para a remisión do voto por correo. </p>
    <p>Segundo. O persoal nomeado presidenta/e ou vogal de mesas electorais e as/os que acrediten a súa condición de interventoras/es teñen dereito, durante o día da votación, a un permiso retribuído de xornada completa se non desfrutan en tal data de descanso semanal, e a unha redución da súa xornada de traballo de cinco horas o día inmediatamente posterior.</p>
    <p>Os que acrediten a súa condición de apoderadas/os teñen dereito a un permiso retribuído durante o día da votación, se non desfrutan nese día de descanso semanal.</p>
    <p>A acreditación do persoal nomeado presidenta/e ou vogal de mesas electorais ou da condición de interventoras/es ou de apoderadas/os realizarase mediante a entrega da oportuna xustificación documental na correspondente dirección ou xefatura de persoal.</p>
    <p>Terceiro. O persoal ao servizo da Administración pública de Galicia que se presente como candidata/o ás eleccións que terán lugar o vindeiro 20 de decembro poderá ser dispensada/o, logo da súa solicitude, da prestación do servizo nas súas respectivas unidades durante a campaña electoral; é decir, desde as cero horas do venres 4 de decembro de 2015 ata as vinte e catro horas do venres 18 de decembro de 2015. A competencia para a concesión do referido permiso corresponderá á secretaría xeral técnica de cada consellería.</p>
    <p>Cuarto. As direccións ou xefaturas de persoal das dependencias onde prestan os seus servizos as persoas afectadas por esta orde exixirán a estas os oportunos xustificantes expedidos polas mesas electorais de que foi exercido o seu dereito ao voto.</p>
    <p>Disposición derradeira</p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 23 de novembro de 2015</p>
    <footer><p>Valeriano Martínez García<br>Conselleiro de Facenda</p></footer>

