---
date: '2002-01-16'
id: 15A6
page: 585
number: 11
agency: CONSELLERÍA DE POLÍTICA AGROALIMENTARIA E DSENVOLVEMENTO RURAL
section: VI. ANUNCIOS
title: >-
  Aviso do 21 de decembro de 2001, da Delegación Provincial de Ourense, polo que
  se anuncia a toma de posesión provisional dos predios de substitución na zona
  de concentración parcelaria de Albarellos-Vilaza (Monterrei-Ourense).
range: Aviso
url: 'https://www.xunta.gal/dog/Publicados/2002/20020116/Anuncio15A6_gl.html'
---
<p>Rematada a publicación do acordo de concentración parcelaria da zona de Albarellos-Vilaza (Monterrei-Ourense), e non excedendo o número de recursos presentados e pendentes do seis por cento dos titulares das explotacións, nin representando os reclamantes máis do dez por cento da superficie concentrada, a Dirección Xeral de Infraestructuras Agrarias resolveu dar posesión provisional dos novos predios, fixándose como data para a toma de posesión o día 15 de febreiro de 2002. A dita toma de posesión é obrigatoria para tódolos interesados e enténdese sen prexuízo das rectificacións que procedan como consecuencia dos recursos que prosperen (artigo 44 da Lei de concentración parcelaria para Galicia, modificada pola Lei 12/2001, do 10 de setembro). No caso de que algún propietario non permita a toma de posesión dos predios de substitición no prazo indicado, será obxecto, logo de apercibimento, de compulsión directa, tal como establece o artigo 45 da citada lei.</p>
<p>Segundo establece o artigo 46 da Lei 10/1985, do 14 de agosto, de concentración parcelaria para Galicia, modificada pola Lei 12/2001, do 10 de setembro, os interesados poderán reclamar ante este servicio na rúa Florentino López Cuevillas, 4 e 6 de Ourense, acompañando dictame pericial, sobre diferencias superiores ó dous por cento entre a cabida real dos novos predios e a que conste no título ou no expediente de concentración, dentro dos sesenta días seguintes á data en que os predios de substitución se poñan á disposición dos participantes para que tomen posesión deles.</p>
<p>As denuncias contra os propietarios que impidan a toma de posesión deberán facelas os novos propietarios no prazo sinalado no segundo parágrafo deste aviso.</p>
<p>Asimesmo, ponse en coñecemento de todos que a posesión dos predios de substitución outorga ós que no acordo de concentración figuren como adxudicatarios, os medios de defensa esbablecidos nas leis.</p>
<p>En relación coas árbores existentes nos predios recoméndase, na medida do posible, chegar a un acordo entre o entregante e o adxudicatario. No caso contrario poderán ser retiradas polos propietarios das parcelas de contribución dentro dos tres meses seguintes á data da toma de posesión, logo da petición ó servicio de Montes e Industrias Forestais do preceptivo permiso e o informe favorable do servicio de Medio Ambiente Natural da Delegación Provincial da Consellería de Medio Ambiente, no caso de seren especies autóctonas protexidas. Transcorrido o referido prazo entenderase que pertencen ó propietario do novo predio.</p>
<p>Ourense, 21 de decembro de 2001.</p>
<p>Manuel López Casas</p>
<p>Delegado provincial de Ourense</p>

