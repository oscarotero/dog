---
date: '2000-01-17'
id: 28AE
page: 619
number: 10
agency: 'CONSELLERÍA DE CULTURA, COMUNICACIÓN SOCIAL E TURISMO'
section: III. OUTRAS DISPOSICIÓNS
title: >-
  Decreto 2/2000, do 7 de xaneiro, polo que se declara o ano 2000 ano de Manuel
  Murguía.
range: Decreto
url: 'https://www.xunta.gal/dog/Publicados/2000/20000117/Anuncio28AE_gl.html'
---
<p>A Real Academia Galega decidiu dedica-lo Día das Letras Galegas do ano 2000 a Manuel Murguía, figura fundamental do Rexurdimento, literato, historiador e periodista; a súa extensa obra contribuíu de xeito fundamental ó engrandecemento de Galicia.</p>
<p>Comezou moi novo unha prometedora carreira literaria que abrangueu varios xéneros como a novela, o ensaio, o xornalismo e a crítica literaria.</p>
<p>Desde o seu traballo de historiador propiciou unha renovación metodolóxica na historiografía de Galicia o cal sentará as bases do traballo científico posterior neste campo.</p>
<p>Considerado no seu tempo como unha das figuras máis senlleiras de Galicia, foi cronista xeral do reino e presidente da Real Academia Galega. Durante toda a súa vida desenvolveu un importantísimo labor de defensa da lingua e a identidade de Galicia, o que o fixo merecente dun posto de honra na nosa historia.</p>
<p>Na súa virtude, por proposta do conselleiro de Cultura, Comunicación Social e Turismo e logo de deliberación do Consello da Xunta de Galicia na súa reunión do día sete de xaneiro do ano dous mil,</p>
<p>DISPOÑO:</p>
<p>Artigo 1º</p>
<p>Declárase o ano 2000 en Galicia ano de Manuel Murguía, polo que debe constituír unha obriga para tódolos galegos participar na homenaxe debida a este insigne persoeiro da nosa historia.</p>
<p>Artigo 2º</p>
<p>As institucións públicas galegas, os centros de ensino, as bibliotecas, as asociacións e federacións culturais dependentes da Xunta de Galicia dedicarán unha parte da súa actividade a poñer de relevo a obra deste historiador, xornalista e escritor que tanto fixo polas letras galegas.</p>
<p>Artigo 3º</p>
<p>Como testemuño da homenaxe a Manuel Murguía, a Xunta de Galicia acuñará unha medalla conmemorativa de trescentos exemplares numerados.</p>
<p>Disposición derradeira</p>
<p>Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, sete de xaneiro de dous mil.</p>
<p>Manuel Fraga Iribarne</p>
<p>Presidente</p>
<p>Jesús Pérez Varela</p>
<p>Conselleiro de Cultura, Comunicación Social e Turismo</p>

