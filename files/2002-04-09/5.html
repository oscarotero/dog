---
date: '2002-04-09'
id: '6426'
page: 4
number: 68
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Decreto 118/2002, do 22 de marzo, polo que se adscribe ó organismo autónomo
  Servicio Galego de Saúde o edificio do Complexo Administrativo de San Lázaro.
range: Decreto
url: 'https://www.xunta.gal/dog/Publicados/2002/20020409/Anuncio6426_gl.html'
---
<p>A Comunidade Autónoma de Galicia ten a titularidade dos terreos onde se sitúan os edificios que integran o Complexo Administrativo de San Lázaro, sitos en San Lázaro, Santiago de Compostela.</p>
<p>O Servicio Galego de Saúde, organismo autónomo de carácter administrativo, dotado de personalidade</p>
<p>xurídica propia e adscrito á Consellería de Sanidade, solicitou a adscrición do inmoble do novo edificio que albergará as súas dependencias.</p>
<p>Vistos os informes da Secretaría Xeral e do Patrimonio da Consellería de Economía e Facenda e da Intervención Xeral da Comunidade Autónoma de Galicia.</p>
<p>Á vista do disposto nos artigos 13 da Lei 3/1985, do 12 de abril, do patrimonio da Comunidade Autónoma de Galicia, e 20 e seguintes do Decreto 50/1989, do 9 de marzo, polo que se aproba o regulamento para a execución da dita lei, de conformidade coa proposta do conselleiro de Economía e Facenda e logo de deliberación do Consello da Xunta de Galicia na súa reunión do día vintedous de marzo de dous mil dous,</p>
<p>DISPOÑO:</p>
<p>Artigo 1º</p>
<p>Adscríbese ó organismo autónomo Servicio Galego de Saúde (Sergas) o edificio do Complexo Administrativo de San Lázaro composto de baixo, tres plantas e dous sotos, cunha superficie construída estimada de 16.888 m destinados a oficinas, 14.494 m para aparcadoiros, arquivos e instalacións, a situación do cal se reflicte no plano incorporado ó correspondente expediente.</p>
<p>Artigo 2º</p>
<p>A adscrición confire ó dito organismo autónomo as facultades de administración, xestión e conservación dos bens inmobles adscritos</p>
<p>Disposición derradeira</p>
<p>A Consellería de Economía e Facenda, a través da Secretaría Xeral e do Patrimonio, resolverá tódalas incidencias que poidan xurdir na execución deste acordo e levará a cabo tódolos trámites necesarios para a efectividade do disposto no presente decreto.</p>
<p>Sobrado dos Monxes (A Coruña), vintedous de marzo de dous mil dous.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>

