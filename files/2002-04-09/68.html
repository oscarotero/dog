---
date: '2002-04-09'
id: 652E
page: 4
number: 68
agency: DEPUTACIÓN PROVINCIAL DA CORUÑA
section: VI. ANUNCIOS
title: Anuncio do Premio Otero Pedrayo 2002.
range: Anuncio
url: 'https://www.xunta.gal/dog/Publicados/2002/20020409/Anuncio652E_gl.html'
---
<p>A Deputación Provincial da Coruña convoca o Premio Otero Pedrayo 2002, segundo as seguintes bases:</p>
<p>1. Convocatoria.</p>
<p>1.1. Convócase o Premio Otero Pedrayo 2002, dotado con 30.050,61 euros, atendendo ás disposicións do regulamento correspondente.</p>
<p>1.2. A presente convocatoria corresponde ó ano 2002, de acordo co disposto no regulamento no que se establece o seu ámbito rexional e o seu carácter anual, organizándoo cada ano unha das deputacións provinciais da Coruña, Lugo, Ourense e Pontevedra, por esta mesma orde.</p>
<p>1.3. Atendendo ás razóns expostas, a tramitación e concesión do premio na edición de 2002 atribúese á Deputación Provincial da Coruña, que consignará no seu orzamento de gastos o importe do premio (30.050,61 euros), máis os gastos correspondentes á súa organización, e no de ingresos, as sumas que entregarán cada unha das demais deputacións de Galicia, cotitulares do premio, na contía de 3.606,07 euros, e a Xunta de Galicia, na contía de 15.626,33 euros.</p>
<p>2. Obxecto do premio.</p>
<p>O Premio Otero Pedrayo ten por obxecto:</p>
<p>2.1. Perpetuar e honra-la memoria do egrexio home de letras.</p>
<p>2.2. Premiar un labor que constitúa unha contribución eminente á cultura galega.</p>
<p>2.3. Promociona-los valores propios de Galicia e as obras que leven ó esclarecemento e mellora dos seus homes e institucións.</p>
<p>3. Candidatos.</p>
<p>3.1. Poderán optar ó premio:</p>
<p>-As persoas naturais nacidas en Galicia ou con residencia en calquera das súas catro provincias, por tempo dabondo para determinar, a xuízo do xurado, unha cumprida raizame nelas.</p>
<p>-Os grupos de traballo constituídos para este fin, radicados en Galicia.</p>
<p>-As entidades ou institucións que se teñan caracterizado pola difusión e mantemento da cultura galega.</p>
<p>3.2. A opción ó premio determinarase por unha candidatura, que poderá ser feita:</p>
<p>-Por calquera persoa física ou xurídica das sinaladas no número 3.1., respecto de si mesmas.</p>
<p>-Polas entidades académicas e culturais radicadas en Galicia, respecto dos seus membros.</p>
<p>-Por calquera dos presidentes das deputacións provinciais de Galicia, por proposta das respectivas comisións de cultura.</p>
<p>-Pola Xunta de Galicia, atendida a consellería correspondente.</p>
<p>-Polo mesmo xurado, xa constituído.</p>
<p>4. Tramitación.</p>
<p>4.1. A presentación de candidatos ó premio formularase en escrito dirixido ó presidente da Deputación Provincial da Coruña, acompañado dos seguintes documentos:</p>
<p>-Descrición biográfica da persoa que aspira ó premio.</p>
<p>-Documentos e antecedentes que se consideren de interese para o coñecemento da súa dimensión literaria ou científica.</p>
<p>-Cinco exemplares mecanografíados a dobre espacio do traballo co que se optase ó premio, no caso de que a proposta estea baseada nunha obra ou producción singular concreta.</p>
<p>-No caso de entidades e institucións, un exemplar do regulamento ou estatutos polos que se rexan e unha relación das tarefas levadas a cabo en relación co obxecto do premio.</p>
<p>4.2. A presentación de candidatos realizarase no prazo de tres meses a partir do día seguinte ó da publicación desta convocatoria no BOP da Coruña.</p>
<p>Tal publicación realizarase tamén nos boletíns oficiais das provincias de Lugo, Ourense e Pontevedra,</p>
<p>no Diario Oficial de Galicia e nos dous diarios de máis difusión da Comunidade Autónoma.</p>
<p>4.3. A presentación dun candidato determina a aceptación íntegra das condicións desta convocatoria e das contidas no regulamento do premio.</p>
<p>4.4. Rematado o prazo ó que se refire o número 4.2., a Secretaría da Deputación Provincial da Coruña expedirá certificación das propostas presentadas que, xunto con elas e coa documentación correspondente, pasarán ó xurado do premio.</p>
<p>4.5. A cada solicitude ou proposta xuntaranse cantos documentos sexan considerados de interese para o mellor coñecemento do candidato.</p>
<p>5. Xurado e actuacións.</p>
<p>5.1. Para adxudica-lo premio ó que se refire esta convocatoria constituirase un xurado integrado do xeito seguinte:</p>
<p>-Presidente: o da Xunta de Galicia.</p>
<p>-Vicepresidente: o presidente da deputación convocante do premio, que neste ano corresponde á Deputación Provincial da Coruña.</p>
<p>-Vocais:</p>
<p>-Os presidentes das tres deputacións restantes ou persoas nas que deleguen.</p>
<p>-O presidente da Comisión de Cultura da deputación convocante.</p>
<p>-O conselleiro de Cultura da Xunta de Galicia.</p>
<p>-Un representante de cada un dos seguintes organismos:</p>
<p>a) Universidade da Coruña.</p>
<p>b) Universidade de Santiago de Compostela.</p>
<p>c) Universidade de Vigo.</p>
<p>d) Real Academia Galega.</p>
<p>e) Instituto Padre Sarmiento de Estudos Galegos.</p>
<p>-Cinco persoas de recoñecida autoridade científica e literaria designadas pola Xunta de Galicia e cada unha das deputacións.</p>
<p>-Secretario, con voz e sen voto, o da Deputación Provincial da Coruña.</p>
<p>5.2. O xurado constituído emitirá o seu dictame no mes seguinte ó día que remate o prazo de presentación de candidatos e a súa actuación suxeitarase ó determinado nos artigos 4.2º a 4.6º do regulamento do premio.</p>
<p>5.3. Da actuación do xurado e da adxudicación do premio redactarase acta detallada que, asinada polos seus membros e coa totalidade da documentación presentada, pasará a coñecemento do Pleno da Deputación convocante na primeira sesión que celebre.</p>
<p>5.4. Redactarase copia da acta e dos demais antecedentes que cumpran para o coñecemento da tra</p>
<p>mitación do premio remitirase ás deputacións de Lugo, Ourense e Pontevedra.</p>
<p>6. Entrega do premio.</p>
<p>A entrega do premio realizarase no lugar e data que determine o presidente da Deputación Provincial da Coruña, nun acto solemne e coa asistencia dos membros da Corporación Provincial e do xurado, así como de personalidades das artes, letras e ciencias da Comunidade Autónoma.</p>
<p>Xunto co premio, o galardoado recibirá unha copia da acta da reunión do xurado.</p>
<p>7. Normas supletorias.</p>
<p>No que non estea previsto expresamente nestas bases, o xurado e a deputación convocante terán en conta as normas contidas no regulamento do premio e nos xerais de funcionamento da Corporación Provincial.</p>
<p>A Coruña, 27 de febreiro de 2002.</p>
<p>José Luis Torres Colomer</p>
<p>Presidente da Deputación Provincial da Coruña</p>
<p>José Luis Almau Supervía</p>
<p>Secretario da Deputación Provincial da Coruña</p>

