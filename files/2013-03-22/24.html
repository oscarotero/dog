---
date: '2013-03-22'
id: CA04-280213-0002
page: 8776
number: 58
agency: Consellería de Economía e Industria
section: VI. Anuncios. a) Administración autonómica.
title: >-
  RESOLUCIÓN do 25 de febreiro de 2013, da Dirección Xeral de Industria, Enerxía
  e Minas, pola que se autoriza administrativamente e se aproba o proxecto de
  execución da infraestrutura eléctrica denominada modificación do tramo 323-327
  da LAT 220 kV SC Mesón-Porto, no tramo comprendido entre os apoios 323-327,
  nos termos municipais da Coruña e Culleredo (expediente IN407A 2012/145).
range: Resolución
url: >-
  https://www.xunta.gal/dog/Publicados/2013/20130322/AnuncioCA04-280213-0002_gl.html
---
<p>Logo de examinar o expediente instruído a pedimento da empresa Red Eléctrica de España, S.A.U. (REE), con enderezo para os efectos de notificación en Paseo del Conde de los Gaitanes, nº 177, 28109 Madrid, resultan os seguintes,</p>
    <p>Antecedentes de feito:</p>
    <p>Primeiro. A empresa REE é a propietaria da liña aérea de alta tensión (LAT) a 220 kV, en simple circuíto (SC), denominada Mesón-Porto, que ten a súa orixe na subestación de Mesón do Vento e o seu final na subestación do porto, ambas na provincia da Coruña, e cunha lonxitude de 26,5 km.</p>
    <p>Con motivo da construción da autovía de acceso á Coruña e conexión co aeroporto de Alvedro, tramo As Lonzas-A Zapateira que promove o Ministerio de Fomento, a empresa adxudicataria Acciona solicitou a REE a modificación desta liña para regulamentar a zona de influencia do proxecto da autovía coa liña eléctrica, sendo preciso para isto efectuar unha variación da traza actual da liña eléctrica nos tramos comprendidos entre os apoios 323 a 327 e 328 a 331, localizados nos termos municipais da Coruña e Culleredo.</p>
    <p>Segundo. O 7.8.2012 a empresa REE presentou, ante a Xefatura Territorial da Coruña desta consellería (en diante, xefatura territorial), a solicitude de autorización administrativa e aprobación do proxecto de execución da infraestrutura eléctrica denominada modificación dos tramos 323-327 e 328-331 da LAT 220 kV SC Mesón-Porto, xunto co proxecto de execución e das correspondentes separatas técnicas para os organismos afectados.</p>
    <p>Con esta modificación, entre os apoios 323-327 producirase un cambio de traza da liña eléctrica mentres que entre os apoios 328-331 se manterá a traza, realizándose un cambio de situación de apoios baixo traza.</p>
    <p>Terceiro. O 11.9.2012 a empresa REE presentou, ante a xefatura territorial, a solicitude de desistencia da súa petición de autorización administrativa e aprobación do proxecto de execución da modificación da LAT 220 kV SC Mesón-Porto no tramo comprendido entre os apoios 328-331.</p>
    <p>Entre estes apoios no se producirá un cambio de traza, senón un cambio de situación dos apoios 329 e 330 baixo traza; polo tanto, esta modificación non precisa de autorización administrativa nin de aprobación do proxecto de execución, segundo o disposto no punto 4 da ITC LAT 09 do Real decreto 223/2008, do 15 de febreiro, polo que se aproba o Regulamento sobre condicións técnicas e garantías de seguridade en liñas eléctricas de alta tensión e as súas instrucións técnicas complementarias, en relación co artigo 115 do Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica.</p>
    <p>Deste xeito, o proxecto inicial queda dividido en dúas partes, unha (con cambio de traza) sometida ao trámite de autorización administrativa e aprobación do proxecto de execución e outra (sen cambio de traza) acollida á ITC LAT 09 citada no parágrafo anterior.</p>
    <p>Cuarto. O 8.10.2012 a empresa REE presentou, ante a xefatura territorial e como substitución do proxecto inicial, a solicitude de autorización administrativa e aprobación do proxecto de execución da infraestrutura eléctrica denominada modificación do tramo 323-327 da LAT 220 kV SC Mesón-Porto, xunto co proxecto de execución e das correspondentes separatas técnicas para os organismos afectados. Tamén presentan oficio do Ministerio de Fomento dirixido a REE, con rexistro de saída do 31.8.2012, no que autoriza a esta empresa para a constitución da nova servidume de paso de enerxía eléctrica a que dea lugar a citada modificación. </p>
    <p>Esta modificación realizarase na zona de Elviña, nos termos municipais da Coruña e Culleredo, afectará o tramo comprendido entre os apoios 323 e 327, que ten unha lonxitude de 1.411 m, e consistirá basicamente no seguinte: desmontaxe dos apoios 324, 325 e 326 e instalación dos novos apoios metálicos (tipo Drago) 324A, 324B, 325 e 326 (quedando unha lonxitude de 1.453 m entre os apoios 323 e 327), empregándose condutor LA 455 e instalándose dous cables de terra, un tipo Alumoweld 7/8 de 58,56 mm2 de sección, entre os apoios 324A e 326, e outro tipo OPGW de 118 mm2 de sección, entre os apoios 324A e 327.</p>
    <p>Quinto. O 15.10.2012 a xefatura territorial ditou resolución pola que se someteu a información pública a petición de autorización da infraestrutura eléctrica denominada modificación do tramo 323-327 da LAT 220 kV SC Mesón-Porto, que se publicou no <em>Diario Oficial de Galicia</em> do 26.10.2012 e no <em>Boletín Oficial</em> da provincia da Coruña do 26.10.2012. Durante este trámite de información pública non se presentaron alegacións.</p>
    <p>Sexto. Ademais, a xefatura territorial trasladou as separatas do devandito proxecto ás distintas administracións, organismos ou empresas de servizo público ou de servizos de interese xeral, con bens e dereitos ao seu cargo, afectadas pola mencionada infraestrutura eléctrica, para os efectos de obter a súa conformidade, oposición ou reparos para a súa autorización. Na seguinte táboa relaciónanse estas entidades e recóllese un resumo da súa resposta (da cal se deu traslado ao promotor para obter a súa conformidade):</p>
    <table>
     <thead>
      <tr>
       <td>Nº</td>
       <td>Entidade</td>
       <td>Resumo da resposta</td>
      </tr>
     </thead>
     <tbody>
      <tr>
       <td>1</td>
       <td>Demarcación de Estradas do Estado en Galicia-Ministerio de Fomento</td>
       <td>Informe do 31.10.2012: mostra a súa conformidade.</td>
      </tr>
      <tr>
       <td>2</td>
       <td>Dirección Xeral de Patrimonio Cultural-Consellería de Cultura, Educación e Ordenación Universitaria</td>
       <td>Informe do 5.11.2012. emite informe favorable, indicando as consideracións que deberá ter en conta.</td>
      </tr>
      <tr>
       <td>3</td>
       <td>Servizo de Vías e Obras-Deputación Provincial da Coruña</td>
       <td>Non contestou a petición de informe, nin a reiteración desta petición. Polo tanto, conforme o disposto nos artigos 127 e 131 do Real decreto&amp;nbsp;1955/2000, do 1 de decembro, enténdese a súa conformidade coa autorización da instalación, sen prexuízo da autorización que lle corresponda outorgar.</td>
      </tr>
      <tr>
       <td>4</td>
       <td>Concello da Coruña</td>
       <td>Non contestou a petición de informe, nin a reiteración desta petición. Polo tanto, conforme o disposto nos artigos 127 e 131 do Real decreto&amp;nbsp;1955/2000, do 1 de decembro, enténdese a súa conformidade coa autorización da instalación, sen prexuízo da autorización que lle corresponda outorgar.</td>
      </tr>
      <tr>
       <td>5</td>
       <td>Concello de Culleredo</td>
       <td>Non contestou a petición de informe, nin a reiteración desta petición. Polo tanto, conforme o disposto nos artigos 127 e 131 do Real decreto&amp;nbsp;1955/2000, do 1 de decembro, enténdese a súa conformidade coa autorización da instalación, sen prexuízo da autorización que lle corresponda outorgar.</td>
      </tr>
      <tr>
       <td>6</td>
       <td>Unión Fenosa Distribución, S.A.</td>
       <td>Informe do 14.11.2012: mostra a súa conformidade.</td>
      </tr>
      <tr>
       <td>7</td>
       <td>Gas Galicia SDG, S.A.</td>
       <td>Informe do 18.2.2013: mostra a súa conformidade, indicando o condicionado que se debe ter en conta no desenvolvemento dos traballos.</td>
      </tr>
      <tr>
       <td>8</td>
       <td>Telefónica de España, S.A.</td>
       <td>Informe do 25.10.2012: mostra a súa conformidade, pedindo que se lles comunique con antelación suficiente a data de execución das obras, para comprobar sobre o terreo o cumprimento das prescricións vixentes en materia de cruzamentos e paralelismos de liñas de alta tensión con liñas de comunicación.</td>
      </tr>
     </tbody>
    </table>
    <p>Sétimo. O 25.10.2013 a xefatura territorial solicitou á Dirección Xeral de Política Enerxética e Minas do Ministerio de Industria, Enerxía e Turismo o preceptivo informe exixido, para as instalacións de transporte, no artigo 36.3 da Lei 54/1997, do 27 de novembro, do sector eléctrico; quen emitiu o 16.11.2012 informe favorable sobre a devandita infraestrutura eléctrica.</p>
    <p>Oitavo. A xefatura territorial emitiu os seguintes informes, con respecto á devandita infraestrutura eléctrica:</p>
    <p>– O 15.10.2012 informe favorable para o sometemento a información pública da solicitude de autorización administrativa.</p>
    <p>– O 20.2.2013 informe en que se conclúe a procedencia de que esta dirección xeral continúe coa tramitación do expediente.</p>
    <p>Fundamentos de dereito:</p>
    <p>Primeiro. A Dirección Xeral de Industria, Enerxía e Minas é competente para resolver este expediente con fundamento no Estatuto de autonomía de Galicia; no Real decreto 2563/1982, do 24 de xullo, sobre traspaso de funcións e servizos da Administración do Estado á Comunidade Autónoma de Galicia en materia de industria, enerxía e minas; no Decreto 132/1982, do 4 de novembro, sobre asunción de competencias en materia de industria, enerxía e minas e a súa asignación á Consellería de Industria, Enerxía e Comercio; no Decreto 235/2012, do 5 de decembro, polo que se fixa a estrutura orgánica da Vicepresidencia e das consellerías da Xunta de Galicia; no Decreto 324/2009, do 11 de xuño, polo que se establece a estrutura orgánica da Consellería de Economía e Industria; no Decreto 36/2001, do 25 de xaneiro, polo que se establecen os órganos competentes para a resolución dos procedementos de autorización de instalacións eléctricas que sexan competencia da Comunidade Autónoma de Galicia; en relación coa Lei 54/1997, do 27 de novembro, do sector eléctrico; co Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica; e coa Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Segundo. O proxecto cumpre o disposto no Regulamento sobre condicións técnicas e garantías de seguridade en liñas eléctricas de alta tensión e as súas instrucións técnicas complementarias ITC-LAT 01 a 09, aprobado polo Real decreto 223/2008, do 15 de febreiro.</p>
    <p>Terceiro. A Lei 30/1992, do 30 de novembro, de réxime xurídico das administracións públicas e do procedemento administrativo común, establece no seu artigo 90.1 que todo interesado poderá desistir da súa solicitude e, no seu artigo 91.2, que a Administración aceptará de plano a desistencia e declarará concluído o procedemento.</p>
    <p>Cuarto. No expediente instruído para o efecto cumpríronse os trámites regulamentarios.</p>
    <p>Esta dirección xeral, de acordo co que antecede e no exercicio das competencias que ten atribuídas,</p>
    <h2>RESOLVE:</h2>
    <p>1. Autorizar administrativamente a infraestrutura eléctrica denominada modificación do tramo 323-327 da LAT 220 kV SC Mesón-Porto, nos termos municipais da Coruña e Culleredo (A Coruña) e promovida por REE.</p>
    <p>2. Aprobar o proxecto de execución da infraestrutura eléctrica que se cita.</p>
    <p>3. Aceptar a desistencia de REE respecto da súa solicitude de autorización administrativa e aprobación do proxecto de execución da modificación do tramo 328-331 da LAT 220 kV SC Mesón-Porto, e declarar concluído este procedemento.</p>
    <p>Todo isto de acordo coas seguintes condicións:</p>
    <p>Primeira. A infraestrutura eléctrica que se autoriza terá que realizarse de acordo coas especificacións e planos que figuran no proxecto presentado por REE, titulado modificación do tramo 323-327 da LAT 220 kV SC Mesón-Porto, asinado polo enxeñeiro industrial Rafael García Fernández (colexiado nº 12.654 do Colexio Oficial de Enxeñeiros Industriais de Madrid), e con visado dixital deste colexio, con nº 201210852 e data 1.10.2012; e no que figura un orzamento de 752.189,34 €.</p>
    <p>Segunda. O peticionario asegurará o mantemento e a vixilancia correcta das instalacións durante a construción e despois da súa posta en servizo, co fin de garantir que en todo momento se manterán as condicións regulamentarias de seguridade.</p>
    <p>Terceira. En todo momento se deberá cumprir canto establecen os regulamentos técnicos de aplicación, así como demais normativa e directrices vixentes aplicables.</p>
    <p>Cuarta. Para introducir modificacións nas instalacións que afecten datos básicos do proxecto será necesaria autorización previa desta dirección xeral. Así mesmo, a xefatura territorial poderá autorizar as modificacións de detalle do proxecto que resulten procedentes, debendo comunicar a esta dirección xeral todas as resolucións que dite en aplicación da citada facultade.</p>
    <p>Quinta. O prazo para a posta en marcha das instalacións que se autorizan será de doce meses, contados a partir da data da última autorización administrativa necesaria para a súa execución. Unha vez construídas as instalacións autorizadas, a xefatura territorial inspeccionará a totalidade das obras e montaxes efectuadas e verificará o cumprimento dos compromisos contraídos pola empresa promotora.</p>
    <p>Sexta. En canto aos bens e dereitos afectados por esta infraestrutura eléctrica e adscritos ás distintas administracións, organismos ou empresas de servizo público ou de servizos de interese xeral (relacionadas no antecedente de feito sexto da presente resolución), a empresa promotora da infraestrutura eléctrica procederá a realizar os correspondentes cruzamentos e afeccións de acordo cos condicionados e informes emitidos por estes ou, de ser o caso, pendentes de emitir.</p>
    <p>Sétima. A Administración reserva para si o dereito a deixar sen efecto esta autorización por calquera das causas sinaladas no artigo 34.1 do Decreto 1775/1967, do 22 de xullo, sobre o réxime de instalación, ampliación e traslado de industrias; por incumprimento das condicións estipuladas; pola facilitación de datos inexactos; ou por calquera outra causa legal ou regulamentaria que así o prevexa.</p>
    <p>Oitava. Esta autorización outórgase sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para a realización das obras das instalacións autorizadas.</p>
    <p>Contra a presente resolución, que non é definitiva en vía administrativa, cabe interpoñer recurso de alzada ante o conselleiro de Economía e Industria no prazo dun mes contado a partir do día seguinte ao da notificación ou publicación desta resolución, sen prexuízo de que os interesados poidan interpoñer calquera outro recurso que coiden pertinente.</p>
    <p>Santiago de Compostela, 25 de febreiro de 2013</p>
    <footer><p>Ángel Bernardo Tahoces<br>Director xeral de Industria, Enerxía e Minas</p></footer>

