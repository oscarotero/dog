---
date: '2001-04-23'
id: 6B4E
page: 5
number: 78
agency: ACADEMIA GALEGA DE SEGURIDADE
section: III. OUTRAS DISPOSICIÓNS
title: >-
  Resolución do 27 de marzo de 2001 pola que se convocan dous cursos de segundo
  nivel de plans de autoprotección.
range: Resolución
url: 'https://www.xunta.gal/dog/Publicados/2001/20010423/Anuncio6B4E_gl.html'
---
<p>Dentro do programa de actividades que a Academia Galega de Seguridade ten previsto realizar no ano 2001, conforme as funcións que ten encomendadas pola Lei 4/1992, do 9 de abril, de creación da Academia Galega de Seguridade, anúnciase a realización de dous cursos de 2º nivel sobre plans de autoprotección, que deberán desenvolverse conforme as seguintes bases:</p>
<p>* Obxectivos.</p>
<p>Dota-lo persoal voluntario de protección civil que asiste ós cursos dunha formación teórico-práctica que lle facilite a realización de métodos de prevención e planificación necesarios no desenvolvemento das tarefas que teña encomendadas.</p>
<p>* Destinatarios.</p>
<p>-Responsables das agrupacións de voluntarios de protección civil da Comunidade Autónoma de Galicia, que previamente superasen o curso básico de protección civil.</p>
<p>-Persoal técnico da protección civil local.</p>
<p>* Inscrición.</p>
<p>A inscrición dos participantes será totalmente gratuíta.</p>
<p>* Solicitudes.</p>
<p>1. As persoas que desexen participar nestes cursos presentarán, cuberta á máquina ou con letra moi clara, a instancia que figura no anexo.</p>
<p>2. O prazo para a presentación de instancias será de 15 días naturais a partir do día seguinte ó da publicación desta resolución no Diario Oficial de Galicia.</p>
<p>3. As instancias serán enviadas polo presidente da agrupación correspondente, ou ben directamente polo interesado no caso do persoal técnico de pro</p>
<p>tección civil local, á sede da Academia Galega de Seguridade: avenida da Cultura, 36680 A Estrada, ou ben poden entregarse en calquera dos lugares previstos no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>* Contido.</p>
<p>O contido dos cursos de 2º nivel sobre plans de autoprotección versará sobre:</p>
<p>Lexislación. Plans territoriais, especiais e específicos. Plans de autoprotección. Avaliación do risco e métodos de análise. Medios de protección. Plan de evacuación. Implantación e mantemento dos plans. Diferentes plans de autoprotección.</p>
<p>* Duración e datas.</p>
<p>Os cursos terán lugar durante o ano 2001 e cunha duración de 35 horas lectivas.</p>
<p>O primeiro curso realizarase nas datas 22-23-24 e 29 e 30 de maio, e o segundo nas datas de 25-26-27 de setembro e 2 e 3 de outubro, ámbolos dous das 9.30 ás 19.30 horas.</p>
<p>* Prazas.</p>
<p>O número máximo de prazas ofertadas por cada un dos cursos é de 27.</p>
<p>* Relación de admitidos.</p>
<p>A relación de admitidos publicarase o día 9 de maio de 2001 no taboleiro de anuncios da Academia Galega de Seguridade, ou ben poden confirma-la súa asistencia chamando ó teléfono 986 59 00 21.</p>
<p>* Lugar.</p>
<p>Os cursos realizaranse na sede da Academia Galega de Seguridade no Concello da Estrada.</p>
<p>* Asistencia.</p>
<p>É obrigatoria a asistencia e puntualidade en tódalas actividades do curso. A falta de asistencia, aínda cando sexa xustificada, a máis dun 10% das horas lectivas programadas, determinará a cualificación de non apto no curso.</p>
<p>* Certificado de aproveitamento.</p>
<p>Ó remate dos cursos entregaráselles un certificado de asistencia e aproveitamento a aquelas persoas que acrediten a súa asistencia continuada e que superen as correspondentes probas de coñecementos.</p>
<p>* Modificacións.</p>
<p>A Academia Galega de Seguridade poderá modifica-lo desenvolvemento dos cursos para adaptalos ás necesidades da Administración e ás continxencias que poidan xurdir.</p>
<p>A Estrada, 27 de marzo de 2001.</p>
<p>Juan José Fariñas-Ferro Rodríguez</p>
<p>Director xeral da Academia Galega de Seguridade</p>

