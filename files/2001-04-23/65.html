---
date: '2001-04-23'
id: 6C26
page: 5
number: 78
agency: >-
  FUNDACIÓN PARA O FOMENTO DA CALIDADE INDUSTRIAL E DESENVOLVEMENTO TECNOLÓXICO
  DE GALICIA
section: VI. ANUNCIOS
title: >-
  Resolución do 26 de marzo de 2001 pola que se convoca o proceso de selección
  para ingreso no cadro de persoal laboral fixo da Fundación para o Fomento da
  Calidade Industrial e Desenvolvemento Tecnolóxico de Galicia.
range: Resolución
url: 'https://www.xunta.gal/dog/Publicados/2001/20010423/Anuncio6C26_gl.html'
---
<p>En cumprimento da Lei 10/1996, do 5 de novembro (Diario Oficial de Galicia nº 227, do 20 de novembro), de actuación de entes e empresas nas que ten participación maioritaria a Xunta de Galicia, en</p>
<p>materia de persoal e contratación, resólvese convoca-lo proceso selectivo para o persoal laboral fixo da Fundación para o Fomento da Calidade Industrial e Desenvolvemento Tecnolóxico de Galicia.</p>
<p>Convócase unha (1) praza para o Centro de Innovación e Servicios Tecnolóxicos da Madeira (CIS Madeira), de técnico superior.</p>
<p>Requisitos mínimos que deberán acreditarse:</p>
<p>-Titulación universitaria en enxeñería de montes, especialidade de industrias forestais, ou enxeñería superior en tecnoloxía da madeira.</p>
<p>Requisitos xerais:</p>
<p>-Ter nacionalidade dun país membro da Unión Europea.</p>
<p>-Ter cumpridos os 18 anos de idade.</p>
<p>-Non padecer enfermidade ou defecto físico que impida desempeña-las funcións correspondentes.</p>
<p>-Non estar separado do servicio de ningunha Administración pública en virtude de expediente disciplinario, nin atoparse inhabilitado por sentencia firme para o exercicio de funcións públicas.</p>
<p>-Posuír e acredita-la titulación académica esixida (homologada polo Ministerio de Educación, no caso de títulos expedidos por un país que non sexa membro da Unión Europea).</p>
<p>Documentación que hai que presentar:</p>
<p>-Solicitude, segundo modelo presentado como anexo I Fotocopia do DNI.</p>
<p>-Fotografía tamaño carné.</p>
<p>-Currículum vitae con documentación orixinal o fotocopia* que acredite a titulación, formación e experiencia esixidas, así como a formación e/ou experiencia que desexe achegar para a súa valoración. A omisión da documentación acreditativa de calquera mérito eliminará este da súa correspondente valoración. Acreditarase a experiencia laboral con historial completo da Seguridade Social ou certificado de empresa.</p>
<p>*Aqueles que presenten fotocopias sen compulsar e accedan á fase de entrevista persoal deberán achega-las orixinais co gallo de cotexa-las copias presentadas.</p>
<p>Lugar de presentación e de publicación de anuncios. Prazo de presentación de solicitudes:</p>
<p>-As solicitudes serán dirixidas ó presidente do Consello de Dirección da fundación e presentaranse ou remitiranse por correo certificado ás oficinas de servicios centrais da fundación, sitas na rúa Varsovia nº 4-C 2º andar-Área Central, 15703 Santiago de Compostela; ou ben na propia sede do CIS Madeira no Parque Tecnolóxico de Galicia en San Cibrao das Viñas-32901 Ourense.</p>
<p>-O prazo de presentación será de 30 días naturais contados a partir do día seguinte ó da publicación desta presente convocatoria no Diario Oficial de Galicia.</p>
<p>Proceso de selección:</p>
<p>1. A selección, de conformidade co disposto no artigo 4 da Lei 10/1996, do 5 de novembro, será efectuada por unha comisión designada para o efecto (anexo II).</p>
<p>2. Expirado o prazo de presentación de solicitudes, o comité de selección publicará as listas previas de admitidos e excluídos ó proceso de selección, con indicación da causa de exclusión, se é o caso, establecéndose un prazo de 10 días hábiles para, por petición do interesado, reparar calquera erro que sexa emendable.</p>
<p>3. As probas, para todas aquelas persoas que cumpran os requisitos mínimos esixidos, consistirán nun concurso de méritos, unha proba escrita e unha entrevista persoal.</p>
<p>a) Concurso de méritos. Avaliaranse os méritos de cada candidato segundo o baremo do anexo III, ata unha puntuación máxima de 20 puntos. Pasarán á proba escrita todos aqueles que obteñan como mínimo 10 puntos nesta valoración.</p>
<p>Unha vez valorados os requisitos mínimos publicaranse as listas definitivas de admitidos e excluídos á proba escrita, incluíndo lugar e data na que comezarán as probas, ás que deberán asisti-los candidatos provistos do DNI. Estas listas publicaranse nos taboleiros de anuncios dos enderezos anteriores.</p>
<p>b) Proba escrita: teórico-práctica. Versará sobre o temario incluído como anexo IV, que terá que superarse para pasar á entrevista persoal. A puntuación máxima que se poderá obter na proba é de 20 puntos; cada fase valorarase ata un máximo de 10 puntos e débese superar cada fase cun mínimo de 5 puntos. A valoración final obterase por suma da puntuación obtida en cada unha das fases.</p>
<p>-Parte teórica: tipo test e/ou tema para desenvolver relacionado coa industria da madeira.</p>
<p>-Parte práctica: traducción ó castelán dun texto escrito en inglés e relacionado coa industria da madeira.</p>
<p>Unha vez corrixida a proba escrita, o comité de selección publicará a lista de aprobados, incluíndo o lugar e a data nos que se realizarán as entrevistas persoais.</p>
<p>c) Entrevista persoal. Valorarase o perfil persoal do candidato ademais da súa adecuación ó posto de traballo. Valorarase ata unha puntuación máxima de 10 puntos.</p>
<p>A puntuación final do proceso de selección obterase por suma dos puntos obtidos na fase de concurso de méritos (máximo 20 puntos), na proba teórico-práctica (máximo 20 puntos) e na entrevista persoal (máximo 10 puntos).</p>
<p>4. Unha vez finalizado todo o proceso anterior, o comité de selección publicará o nome da persoa seleccionada nos taboleiros de anuncios da fundación, facendo consta-la data de ingreso, así como</p>
<p>a documentación complementaria que deberán achegar para formaliza-lo contrato; contrato laboral fixo, suxeito ó período de proba regulado no artigo 14 do Estatuto dos traballadores, actuando como órgano de contratación da fundación o Consello de Dirección o través do seu presidente.</p>
<p>Santiago de Compostela, 26 de marzo de 2001.</p>
<p>José Manuel González González</p>
<p>Presidente do Consello de Dirección da Fundación para o Fomento da Calidade Industrial e Desenvolvemento Tecnolóxico de Galicia</p>
<p>ANEXO I</p>
<p>SOLICITUDE PARA PARTICIPAR NO PROCESO DE SELECCIÓN PARA O INGRESO NO CADRO DE PERSOAL LABORAL FIXO DA FUNDACIÓN PARA O FOMENTO DA CALIDADE INDUSTRIAL E DESENVOLVEMENTO TECNOLÓXICO DE GALICIA</p>
<p>Praza á que opta: ...</p>
<p>Datos persoais:</p>
<p>Primeiro apelido ... Segundo apelido ...</p>
<p>Nome ... DNI ...</p>
<p>Enderezo...</p>
<p>Localidade ... Provincia ... Código postal ...</p>
<p>Teléfono ... Data de nacemento ...</p>
<p>Localidade ... Provincia ...</p>
<p>Nacionalidade ... Nº afiliación á Seguridade Social ...</p>
<p>Titulación ...</p>
<p>Declaración xurada: ...</p>
<p>O/a abaixo asinante declara baixo xuramento non padecer enfermidade ou defecto físico que lle impida desempeñar as funcións correspondentes ó posto de traballo da praza á que opta, e non estar separado do servicio de ningunha Administración pública en virtude de expediente disciplinario, nin atoparse inhabilitado por sentencia firme para o exercicio de funcións públicas.</p>
<p>Lugar e data</p>
<p>Asinado: ...</p>
<p>Presidente do Consello de Dirección da Fundación para o Fomento da Calidade Industrial e Desenvolvemento Tecnolóxico de Galicia</p>
<p>ANEXO II</p>
<p>COMISIÓN DE SELECCIÓN</p>
<p>1. A comisión de selección estará formada por:</p>
<p>a) Presidente: o presidente do Consello de Dirección.</p>
<p>b) Secretario: o secretario do Consello de Dirección.</p>
<p>c) Vocal: o secretario do Padroado.</p>
<p>d) Vocal: o director do Centro de Innovación e Servicios Tecnolóxicos da Madeira.</p>
<p>e) Vocal: 1 representante do CIS da Madeira con rango de xefe de área</p>
<p>f) Vocal: 1 representante dos traballadores.</p>
<p>2. Os membros da comisión deberán absterse de intervir, notificándollo ó presidente, cando concorran neles circunstancias das previstas no artigo 28 da Lei de réxime xurídico das administracións públicas e do procedemento administrativo común, ou realizasen tarefas de preparación de aspirantes a probas selectivas nos cinco anos anteriores á publicación desta convocatoria.</p>
<p>O presidente poderá solicitalles ós membros da comisión de selección declaración expresa de non atoparse incursos nas causas sinaladas de abstención.</p>
<p>Os aspirantes poderán recusa-los membros da comisión de selección cando concorran as circunstancias previstas nesta base.</p>
<p>3. Para actuar validamente a comisión requirirase, como mínimo, a presencia do presidente, do secretario e dun vocal.</p>
<p>4. Para efectos de comunicación e demais incidencias, a comisión terá como sede as oficinas dos servicios centrais, sitas na rúa Varsovia nº 4-C, 2ª planta-Área Central, 15703 Santiago de Compostela.</p>
<p>ANEXO III</p>
<p>BAREMO PARA O CONCURSO DE MÉRITOS</p>
<p>-Experiencia profesional acreditada en posto de técnico superior en industria de transformación da madeira ou centro tecnolóxico da madeira; 0.20 puntos/mes, ata un máximo de 8 puntos.</p>
<p>-Idiomas:</p>
<p>Posuí-los tres primeiros cursos da Escola Oficial de Idiomas ou titulación equivalente, certificados emitidos por entidade estranxeira (First, Avanced o similar) ou ter feitos cursos de inglés no estranxeiro: 2 puntos.</p>
<p>Posuí-lo título oficial dos cinco cursos da Escola de Idiomas, Proficiency ou título universitario en filoloxía inglesa: 3 puntos.</p>
<p>O epígrafe de idiomas estranxeiros non poderá superar un máximo de 3 puntos no seu conxunto.</p>
<p>-Galego:</p>
<p>Título oficial de iniciación : 1 punto</p>
<p>Título de perfeccionamento: 1 punto</p>
<p>O epígrafe de galego non poderá superar un máximo de 2 puntos no seu conxunto.</p>
<p>-Posuí-lo título de doutor: 3 puntos.</p>
<p>-Méritos:</p>
<p>Realización ou participación de proxectos técnicos, traballos de I+D: 0,5 puntos por cada proxecto ou traballo realizado para empresa privada, entidade ou organismo público. Máximo 1,5 puntos.</p>
<p>Publicación de proxectos ou artigos sobre a tecnoloxía de procesos ou productos da madeira : 0,25 artigo publicado en revista especializada da madeira. Máximo de 1 punto.</p>
<p>Formación complementaria (participación en cursos, congresos, seminarios, etc.) relacionados coa industria da madeira, xestión empresarial e/ou calidade industrial: 0,5 puntos por cada asistencia. Máximo 1,5 puntos.</p>
<p>Este epígrafe de méritos non poderá superar nunca un máximo de 4 puntos.</p>
<p>ANEXO IV</p>
<p>TEMARIO PROBA ESCRITA</p>
<p>-Coñecementos da madeira.</p>
<p>-Tecnoloxías dos procesos da industria transformadora da madeira</p>
<p>-Aplicacións de producto da madeira.</p>
<p>-Aplicacións de producto derivado da madeira.</p>
<p>-Xestión de calidade (ISO 9000).</p>
<p>-Normativa de producto no sector da madeira.</p>

