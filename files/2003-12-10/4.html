---
date: '2003-12-10'
id: 230AA
page: 15
number: 239
agency: 'CONSELLERÍA DE CULTURA, COMUNICACIÓN SOCIAL E TURISMO'
section: III. OUTRAS DISPOSICIÓNS
title: >-
  Orde do 27 de novembro de 2003 pola que se convocan bolsas para a formación de
  expertos turísticos en mercados emisores mediante a realización de prácticas
  profesionais de especialización en oficinas de turismo no estranxeiro durante
  o ano 2004.
range: Orde
url: 'https://www.xunta.gal/dog/Publicados/2003/20031210/Anuncio230AA_gl.html'
---
<p>Debido á grande importancia que o sector turístico ten no desenvolvemento da nosa economía requírese que, por parte das administracións públicas, se destinen recursos para xerar iniciativas con tendencia a mellorar cada día o sector para así mante-la demanda existente e incrementala en todo o que sexa posible.</p>
<p>Entre esas iniciativas, a Xunta de Galicia, a través da súa Consellería de Cultura, Comunicación Social y Turismo, desde o ano 1999, vén dedicando parte</p>
<p>dos seus recursos en materia turística á convocatoria de bolsas para que, a través da realización de prácticas na rede de oficinas do Instituto de Turismo de España (Turespaña) no estranxeiro, se formen expertos en promoción exterior do turismo e se estableza unha base de apoio á captación de demanda turística a Galicia.</p>
<p>Á vista dos fructíferos resultados obtidos nas anteriores edicións, a consellería considera de interese continuar con esta medida. A conveniencia de que os bolseiros se incorporen ós destinos durante o mes de marzo, marcada en especial polo feito de que o 2004 sexa Ano Xacobeo, fai aconsellable que a tramitación da orde se realice coa maior urxencia posible.</p>
<p>Por iso, con cargo ós créditos asignados a esta finalidade no exercicio de 2004, consonte o establecido sobre medidas de fomento no artigo 73 da Lei 9/1997, do 21 de agosto, de ordenación e promoción do turismo en Galicia, en concordancia co sinalado no artigo 74 da dita lei, e tendo en conta</p>
<p>as determinacións establecidas na orde da Consellería de Economía e Facenda do 11 de febreiro de 1998, modificada polas do 27 de novembro de 2000 e 25 de outubro de 2001, sobre tramitación anticipada de expedientes de gasto, en uso das facultades que teño atribuídas, dispoño a convocatoria, en réxime de concorrencia competitiva, das bolsas enunciadas no epígrafe, de acordo coas seguintes bases:</p>
<p>Primeira.-Destino, número, duración e contido das bolsas.</p>
<p>Convócanse catro bolsas para a realización de prácticas profesionais de especialización de expertos turísticos en mercados emisores, que desenvolverán as súas funcións nas seguintes cidades e polos meses que a continuación se indican: Bos Aires (10 meses), Londres (9 meses), Munich (9 meses) e Sao Paulo (8 meses). As prácticas comezarán no mes de marzo. En ningún caso se considerarán períodos de vacacións.</p>
<p>Nas localidades de Londres, Munich e Sao Paulo, os bolseiros traballarán nas oficinas españolas de turismo no país de destino, baixo as ordes e supervisión do director da devandita oficina ou persoa a quen este asigne a titoría do bolseiro, onde se integrará como membro desta, con suxeición ás normas da oficina sobre xornada laboral e de funcionamento, utilizando os medios dispoñibles no centro de traballo que sexan necesarios para a realización das tarefas que se lles encomenden por parte do director, e que serán compatibles co plan de actuación aprobado para cada un deles.</p>
<p>En Bos Aires, o beneficiario situarase no Centro de Galicia desa localidade, sito na rúa Bartolomé Mitre 2538/60, onde desempeñarán as actividades de información e promoción que desde a Dirección Xeral de Turismo lle sexan encomendadas, en coordinación co presidente do devandito centro, quen será o que acredite o cumprimento do traballo por parte do bolseiro.</p>
<p>A Dirección Xeral de Turismo reservase para si a facultade, se existen circunstancias que o xustifiquen, de adscribi-los bolseiros a outras oficinas temporal ou definitivamente. No caso de que iso implicara desprazamentos, a dirección xeral faríase cargo deles.</p>
<p>Segunda.-Requisitos dos solicitantes.</p>
<p>* Nacionalidade: estar en posesión da nacionalidade española.</p>
<p>* Titulación: licenciado ou diplomado en turismo ou calquera titulado superior.</p>
<p>* Ter finalizada a licenciatura ou diplomatura nos 5 anos inmediatamente anteriores ó momento de remate do prazo de presentación das solicitudes e non máis de 35 anos.</p>
<p>* Idiomas: dominio oral e escrito da lingua do país de destino.</p>
<p>* Non ter obtido con anterioridade ningunha bolsa para a formación de expertos turísticos en mercados emisores.</p>
<p>Terceira.-Dotación das bolsas e determinacións orzamentarias.</p>
<p>A concesión das bolsas farase con cargo á aplicación orzamentaria 10.05.651A.480.0, dos orzamentos xerais da Comunidade Autónoma de Galicia para o ano 2004, tendo en conta que, en todo caso, o gasto proxectado se suxeitará á existencia de crédito axeitado e suficiente para tal fin nos ditos orzamentos xerais e ó disposto na orde da Consellería de Economía e Facenda do 11 de febreiro de 1998, modificada pola Orde do 27 de novembro de 2000 e do 25 de outubro de 2001.</p>
<p>O importe total do crédito destinado a esta convocatoria é de setenta e seis mil trescentos setenta e catro (76.374) euros, que se repartirá como segue:</p>
<table><tbody><tr><td></td></tr>
<tr><td>Cidade de destino</td><td>Número de bolsas</td><td>Duración da bolsa</td><td>Dotación euros</td></tr>
<tr><td></td></tr>
</tbody></table>
<table><tbody><tr><td>Bos Aires</td><td>1</td><td>10 meses</td><td>21.630</td></tr>
<tr><td></td></tr>
<tr><td>Londres</td><td>1</td><td>9 meses</td><td>18.720</td></tr>
<tr><td></td></tr>
<tr><td>Munich</td><td>1</td><td>9 meses</td><td>18.720</td></tr>
<tr><td></td></tr>
<tr><td>Sao Paulo</td><td>1</td><td>8 meses</td><td>17.304</td></tr>
<tr><td></td></tr></tbody></table>
<p>Na dotación de cada unha das bolsas están incluídos os gastos de desprazamento (ata e desde o lugar de destino).</p>
<p>Cuarta.-Condicións e incompatibilidades.</p>
<p>1. A condición e o desfrute dunha bolsa non establece relación laboral ou contractual de ningún tipo coa Xunta de Galicia nin a inclusión na Seguridade Social.</p>
<p>2. A percepción da bolsa non será compatible co desfrute doutras axudas.</p>
<p>Quinta.-Obrigas dos bolseiros.</p>
<p>1. Desenvolve-la actividade obxecto da bolsa, que se detalla no seu plan específico de actuacións, cuns niveis de dedicación e rendemento satisfactorios, presentando informes trimestais de actividade á Dirección Xeral de Turismo, e calquera outro que determinen a directora xeral de Turismo ou o director da oficina na que estivesen destinados.</p>
<p>2. Presentar unha memoria final realizada polo bolseiro e visada polo responsable da oficina sobre as tarefas realizadas e os resultados obtidos, con inclusión das propostas de mellora que se consideren oportunas.</p>
<p>3. Comeza-lo desfrute da bolsa dentro do prazo que se sinale en cada caso e desenvolve-lo seu labor sen que ningún outro compromiso anterior ou futuro impida ou dificulte. O bolseiro comprométese a non renunciar á bolsa salvo causa de forza maior.</p>
<p>4. Facilitar toda a información que lle sexa requirida pola Intervención Xeral da Comunidade Autónoma, o Tribunal de Contas e o Consello de Contas, no exercicio das súas funcións de fiscalización e control do destino da bolsa obxecto desta orde.</p>
<p>Sexta.-Presentación de solicitudes.</p>
<p>1. Os interesados dirixirán a súa solicitude á Dirección Xeral de Turismo, segundo o modelo normalizado no anexo I. Deberá remitirse en calquera das formas previstas na Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro, no prazo de 30 días naturais contados a partir do día seguinte da data da publicación desta orde no Diario Oficial de Galicia.</p>
<p>Coa solicitude achegarase a seguinte documentación:</p>
<p>a) Fotocopia compulsada, por ámbalas dúas caras, do DNI ou documento análogo e unha fotografía.</p>
<p>b) Certificación académica completa ou fotocopia compulsada dela, que inclúa as cualificacións obtidas na licenciatura, na diplomatura ou na materia de técnico de empresas e actividades turísticas. No caso de que o expediente académico non sexa español, será preciso que estea debidamente validado pola administración educativa española.</p>
<p>c) Curriculum vitae, cos documentos acreditativos correspondentes. Valorarase con carácter preferente o coñecemento de idiomas estranxeiros, o coñecemento dalgunha versión de Microsoft Word e Power Point, navegador de Internet e correo electrónico e as actividades de formación, investigación e experiencia laboral no ámbito turístico.</p>
<p>d) Declaración sobre bolsas das que estean beneficiándose ou solicitasen.</p>
<p>e) Relación de toda a documentación que se achegue.</p>
<p>2. Os interesados poderán presentar dúas solicitudes como máximo. Nese suposto sinalarán o destino preferente.</p>
<p>3. As compulsas que procedan para toda a documentación que se especifica nesta orde faranse nos correspondentes servicios centrais ou provinciais da Consellería de Cultura, Comunicación Social e Turismo e no rexistro auxiliar da Dirección Xeral de Turismo.</p>
<p>Sétima.-Proceso de selección e resolución.</p>
<p>1. A selección das solicitudes será realizada unha comisión que se constituirá para o efecto e que se axustará ó disposto na Lei 30/1992, do 26 de novembro, de réxime xurídico das administracións públicas e do procedemento administrativo común. Estará composta polos seguintes membros:</p>
<p>Presidente: a subdirectora xeral de Ordenación do Turismo.</p>
<p>Secretario: un xefe de servicio da Dirección Xeral de Turismo.</p>
<p>Vocais: un funcionario da Dirección Xeral de Turismo e un xefe de área de Turgalicia designados pola presidenta da comisión.</p>
<p>Para as probas de idioma, o conselleiro, por proposta da comisión, poderá designar asesores especialistas, que terán voz pero non voto nas sesións que esta realice.</p>
<p>2. A valoración dos méritos alegados polos candidatos realizarase conforme o seguinte baremo:</p>
<p>A) Curriculum vitae.</p>
<table><tbody><tr><td></td></tr>
<tr><td>Formación</td><td>Ata 4 puntos</td></tr>
<tr><td></td></tr>
<tr><td>Informática</td><td>Por cursos relacionados coa informática e/ou Internet, de máis de 20 h: 0,10 puntos ata un máximo de 0,50.</td></tr>
<tr><td></td></tr>
<tr><td>Idiomas</td><td>Por coñecemento dun idioma distinto daquel do país para o que se solicita a bolsa: 0,50 puntos ata un máximo de 1,50.</td></tr>
<tr><td></td></tr>
<tr><td>Cursos</td><td>Por cada curso relacionado con turismo de máis de 20 h, 0,10 ata un máximo de 1; e por cursos de posgrao ou masters relacionados: 1 punto.</td></tr>
<tr><td></td></tr>
<tr><td>Investigación</td><td>Por un traballo de investigación en materia turística ata 1 punto.</td></tr>
<tr><td></td></tr>
<tr><td>Experiencia</td><td>Ata 2 puntos</td></tr>
<tr><td></td></tr>
<tr><td></td><td>Por cada 3 meses de prácticas ou traballo no sector turístico: 0,50.</td></tr>
<tr><td></td></tr></tbody></table>
<p>B) Probas.</p>
<table><tbody><tr><td></td></tr>
<tr><td>Test
Sobre temas do anexo II</td><td>Ata 3 puntos</td></tr>
<tr><td></td></tr>
<tr><td>Idioma
Proba oral</td><td>Ata 3 puntos</td></tr>
<tr><td></td></tr></tbody></table>
<p>C) Entrevista persoal.</p>
<p>Valorarase ata un máximo de 6 puntos. Coa entrevista preténdese profundizar sobre os coñecementos dos candidatos acerca do país para o que soliciten a bolsa e sobre comercialización e promoción turística, así como valora-las súas actitudes e aquelas outras circunstancias que se consideren de interese para o seu futuro traballo.</p>
<p>3. Proceso de selección.</p>
<p>3.1. A comisión, unha vez examinadas as solicitudes presentadas, elaborará unha lista cos aspirantes admitidos e excluídos, detallando neste caso a causa de exclusión, e convocará os primeiros á realización de dúas probas: unha tipo test sobre o temario que se inclúe como anexo II desta orde, e outra oral de idioma. A entrevista realizarase a continuación da proba de idioma.</p>
<p>3.2. A comisión de valoración valorará os méritos alegados polos candidatos conforme o baremo arriba indicado e propoñerá ó conselleiro a adxudicación das bolsas ós candidatos de maior puntuación.</p>
<p>3.3. As listas de aspirantes admitidos e excluídos, as datas e o lugar da realización das probas e a puntuación obtida faranse públicas nos taboleiros de anuncios da Dirección Xeral de Turismo, da Secretaría Xeral da Consellería e dos servicios provinciais de Turismo. Entre a exposición da lista de aspirantes admitidos e excluídos e a realización da primeira proba debe mediar, alomenos, un período de dez días.</p>
<p>4. A resolución do conselleiro pon fin á vía administrativa e contra ela poderá o interesado interpoñer recurso contencioso-administrativo diante do Tribunal Superior de Xustiza da Comunidade Autónoma de Galicia, no prazo de dous meses, contados desde a recepción da notificación da resolución ou ben interpoñer, no prazo dun mes desde a recepción da resolución, recurso de reposición diante do conselleiro de Cultura, Comunicación Social e Turismo</p>
<p>Ós adxudicatarios notificaráselles persoalmente a concesión ós domicilios que sinalasen nas solicitudes. Eles están obrigados, no prazo de cinco días naturais, a comunicar á Dirección Xeral de Turismo a aceptación ou renuncia das bolsas. Se transcorridos os sinalados 5 días non se fixese manifestación en ningún sentido, tal feito entenderase como renuncia á bolsa e esta concederáselle ó seguinte candidato con mellor puntuación de entre os que solicitaron ese destino que non fora beneficiario doutra das bolsas convocadas.</p>
<p>No suposto de que non existira suplente porque non houbera máis candidatos ou estes tamén renunciaran, poderá ofertarse ós seguintes aspirantes por orde de puntuación sexa cal fora o destino solicitado, sempre que acreditaran suficiente coñecemento do idioma do país de destino.</p>
<p>5. Xunto co escrito de aceptación da bolsa, no que debe constar expresamente que o beneficiario coñece e se compromete a cumpri-las bases da convocatoria, o adxudicatario deberá remiti-la seguinte documentación:</p>
<p>a) Unha declaración de renuncia expresa a calquera outra bolsa ou axuda similar da que fora beneficiario ou que solicitara.</p>
<p>b) A certificación bancaria da conta onde se aboará a bolsa.</p>
<p>c) Unha declaración da súa situación familiar para efectos do cálculo das retencións fiscais.</p>
<p>Oitava.-Aboamento das axudas.</p>
<p>1. Realizaranse catro aboamentos, unha vez recibidos de conformidade os documentos que se especifican a continuación. O primeiro pagamento equivalerá ó 30 por 100 do importe total da bolsa, e realizarase durante os dous primeiros meses; os dous pagamentos seguintes, equivalerán o 25 por 100 por cada un; e o cuarto pagamento, que se elevará ó 20 por 100 da bolsa, unha vez finalizadas as prácticas.</p>
<p>En tódolos pagamentos efectuará a correspondente retención á conta do imposto sobre a renda das persoas físicas.</p>
<p>2. Primeiro pagamento: para o seu aboamento será requisito ter enviado a seguinte documentación:</p>
<p>a) Escrito de aceptación da bolsa, onde conste o compromiso de cumprimento das normas e obrigas derivadas das bases desta convocatoria.</p>
<p>b) Fotocopias compulsadas das pólizas de seguro de asistencia sanitaria e accidentes, válidas no país onde se realicen as prácticas e que cubran a totalidade do período de duración da bolsa.</p>
<p>c) Fotocopia do billete ata o lugar de destino.</p>
<p>3. Pagamentos intermedios (segundo e terceiro): para o aboamento destes será requisito ter presentado:</p>
<p>a) Certificación, expedida polo director ou responsable da oficina onde se realicen as prácticas, de levar a cabo a súa actividade cun nivel de rendemento satisfactorio.</p>
<p>b) Informe trimestral ó que alude a base quinta desta orde.</p>
<p>4. Pagamento final: para o aboamento do derradeiro pagamento será requisito ter presentado a seguinte documentación:</p>
<p>a) Certificación expedida polo director ou responsable da oficina onde se realicen as prácticas no mesmo sentido do punto anterior.</p>
<p>b) Memoria realizada polo bolseiro e visada polo director ou responsable de oficina acerca do labor realizado e cun balance que inclúa os resultados obtidos e as propostas de mellora, se é o caso.</p>
<p>Novena.-Cancelación da bolsa.</p>
<p>En calquera momento, o director da OET correspondente poderá propoñer á Subdirección de Comercialización Exterior de Turismo e OETS -quen decidirá- a cancelación da adscrición do bolseiro por razóns de insuficiencia no seu rendemento, incumprimento do plan de actuación aprobado ou inadaptación ás normas de funcionamento da oficina. Á vista diso, a Consellería de Cultura, Comunicación Social e Turismo, logo do trámite de audiencia, poderá revoga-la concesión ou suspende-lo desfrute dunha bolsa por incumprimento das obrigas contraídas polos adxudicatarios.</p>
<p>No suposto de renuncia durante o desfrute da bolsa, o conselleiro, tendo en conta o que manifeste o interesado e unha vez estudiadas as circunstancias concorrentes no caso, resolverá se procede a devolución total ou parcial das cantidades percibidas ou soamente a anulación dos aboamentos pendentes.</p>
<p>Décima.-Entrada en vigor.</p>
<p>Esta orde entrará en vigor o día seguinte ó da súa publicación no Diario Oficial de Galicia.</p>
<p>Disposición transitoria</p>
<p>Tódolos actos dictados nos expedientes de gasto regulados ó abeiro desta orde entenderanse condicionados a que, unha vez aprobada a Lei de orzamentos xerais da Comunidade Autónoma de Galicia para o ano 2004, subsistan as mesmas circunstancias de feito e de dereito existentes no momento en que se produciron aqueles. A concesión das axudas reguladas nesta orde quedará sometida á condición suspensiva de existencia de crédito axeitado e suficiente no momento da resolución.</p>
<p>Disposicións derradeiras</p>
<p>Primeira.-En todo o non recollido nesta orde aplicarase ó disposto, para esta materia, no Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia.</p>
<p>Segunda.-Facúltase a directora xeral de Turismo para dictar cantas disposicións considere oportunas no desenvolvemento e interpretación desta orde.</p>
<p>Santiago de Compostela, 27 de novembro de 2003.</p>
<p>Jesús Pérez Varela</p>
<p>Conselleiro de Cultura, Comunicación</p>
<p>Social e Turismo</p>

