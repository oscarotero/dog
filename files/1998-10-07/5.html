---
date: '1998-10-07'
id: 30BE
page: 11
number: 195
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 272/1998, do 24 de setembro, polo que se declara a urxente ocupación,
  para efectos de expropiación forzosa, polo Concello de Boiro (A Coruña), dos
  bens e dereitos necesarios para a realización das obras do proxecto de
  recuperación ambiental do sistema dunar e zona húmida da praia de
  Carragueiros, TM de Boiro.
range: Decreto
url: 'https://www.xunta.gal/dog/Publicados/1998/19981007/Anuncio30BE_gl.html'
---
<p>O Concello de Boiro (A Coruña), en sesión celebrada o día 9 de marzo de 1995, aprobou o proxecto de recuperación ambiental do sistema dunar e zona húmida da praia de Carragueiros, TM de Boiro e na sesión celebrada o día 14 de novembro de 1996 acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ó abeiro do disposto no artigo 52 da Lei de expropiación forzosa. O concello remitiu a documentación complementaria para a correcta tramitación do expediente con data de entrada no rexistro xeral da Consellería de Xustiza, Interior e Relacións Laborais o día 4 de xuño de 1998.</p>
<p>Os bens nos que se concreta a declaración de urxente ocupación están determinados no expediente que se someteu a información pública.</p>
<p>A Dirección Xeral de Urbanismo da Consellería de Política Territorial, Obras Públicas e Vivenda emitiu informe favorable. O dito informe tivo entrada no rexistro xeral da Consellería de Xustiza, Interior e Relacións Laborais o día 10 de setembro de 1998.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, porque por unha banda é perentoria a necesidade de levar a cabo a actuación recuperadora proxectada na zona de Carragueiros, dado o nivel de degradación ambiental que está a sufrir, o que podería levala a unha deterioración de difícil retorno, e por outra a realización deste proxecto, que será levado a cabo polo Ministerio de Medio Ambiente, financiarase a través dos fondos de cohesión da Unión Europea, corréndose o risco de perdela se non se logra a dispoñibilidade inmediata dos terreos.</p>
<p>A competencia para a declaración da urxente ocupación correspóndelle ó Consello da Xunta de Galicia segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude, por proposta do conselleiro de Xustiza, Interior e Relacións Laborais e logo de deliberación do Consello da Xunta de Galicia na súa reunión do día vintecatro de setembro de mil novecentos noventa e oito,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a urxente ocupación, polo Concello de Boiro (A Coruña) para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto de recuperación ambiental do sistema dunar e zona húmida da praia de Carragueiros, TM de Boiro.</p>
<p>Santiago de Compostela, vintecatro de setembro de mil novecentos noventa e oito.</p>
<p>Manuel Fraga Iribarne</p>
<p>Presidente</p>
<p>Jesús C. Palmou Lorenzo</p>
<p>Conselleiro de Xustiza, Interior e Relacións Laborais</p>
<p>8970</p>

