---
date: '1998-10-07'
id: 30AA
page: 10
number: 195
agency: CONSELLERÍA DE ECONOMÍA E FACENDA
section: I. DISPOSICIÓNS XERAIS
title: >-
  Decreto 270/1998, do 24 de setembro, polo que se desenvolve a organización e
  funcionamento da Oficina de Reclamacións de Clientes das caixas de aforros.
range: Decreto
url: 'https://www.xunta.gal/dog/Publicados/1998/19981007/Anuncio30AA_gl.html'
---
<p>A Lei 4/1996, do 31 de maio, de caixas de aforros de Galicia, erixe como un dos seus principios rectores esenciais, no que respecta ó réxime da intervención administrativa neste ámbito, o da protección do cliente.</p>
<p>Tal principio materialízase no articulado da lei tanto na propia definición dos obxectivos xerais ós que debe tende-la a actuación administrativa, entre os que se atopa o establecemento de mecanismos de cobertura e protección dos clientes (artigo 5.b), como ó enunciar os que se denominan Principios xerais (capítulo I, título III) que deben inspira-la actuación da Administración autonómica (artigo 33, parágrafo 2º).</p>
<p>A máis tanxible concreción de tal designio xeral atópase, sen embargo, na previsión, na sección 3ª do capítulo II do título III, Protección ó cliente, de dúas entidades directamente preordenadas a constituíren vías de tuición dos dereitos e intereses daqueles nas súas relacións coas caixas, como son o valedor do cliente e a oficina de reclamacións.</p>
<p>O artigo 45 da lei configura a Oficina de Reclamacións como unha instancia diante da que poden os clientes das caixas de aforros presenta-las súas queixas referidas ó incumprimento por aquelas de calquera das normas que disciplinan a súa actividade. Ó obxecto de dotar de efectividade a devandita previsión, a alínea b) da disposición adicional da norma impón á Xunta de Galicia proceder á súa creación a través da Consellería de Economía e Facenda.</p>
<p>O presente decreto configúrase, por isto, como o desenvolvemento regulamentario preciso para acudir a tales imperativos, garantindo, a través dunha axeitada regulación, que a oficina sirva ás funcións que a lei lle encomenda.</p>
<p>Desde a perspectiva da articulación do procedemento, a presente disposición opta pola disociación entre as fases de iniciación e instrucción, que se encomendan á propia oficina, e a de resolución, que corresponderá ó director xeral de Política Financeira e Tesouro, de xeito que, unha vez instruído o procedemento e, se é o caso, realizado o trámite de audiencia, aquela elevará proposta de resolución ó órgano directivo para que se pronuncie.</p>
<p>Por outra banda, a regulación do procedemento coida especialmente de incorporar tódalas garantías contidas na lexislación xeral, de xeito que os distintos intereses en xogo poidan ser adecuadamente confrontados antes de adopta-la resolución final.</p>
<p>A presente disposición presenta unha obvia vinculación coa regulación regulamentaria da figura do valedor do cliente, contida no Decreto 240/1998, do 24 de xullo, dado que do propio artigo 45 da lei</p>
<p>resulta que a incoación do procedemento ante a oficina presupón un previo pronunciamento desestimatorio a cargo da institución previa do valedor ou o transcurso do lapso sinalado na norma sen que aquel manifeste o seu criterio.</p>
<p>Con isto patentízase que ámbalas dúas disposicións, aínda cando formalmente se presentan como autónomas, integran máis ben un único corpus normativo chamado a concretar e a dar efectividade ás instancias de garantía que a lei prevé, en consonancia coa indeclinable función de tutela dos dereitos dos clientes que compete á Administración.</p>
<p>De conformidade co exposto, por proposta do conselleiro de Economía e Facenda, de acordo co dictame do Consello Consultivo de Galicia e logo de deliberación do Consello da Xunta de Galicia na súa reunión do día vintecatro de setembro de mil novecentos noventa e oito,</p>
<p>DISPOÑO:</p>
<p>Capítulo I</p>
<p>Disposicións xerais</p>
<p>Artigo 1º.-Creación.</p>
<p>Créase a Oficina de Reclamacións de Clientes das caixas de aforros, como órgano administrativo dependente da Dirección Xeral de Política Financeira e do Tesouro da Consellería de Economía e Facenda.</p>
<p>A oficina estará a cargo de persoal funcionarial da Consellería de Economía e Facenda, designado conforme as normas xerais de provisión de postos de traballo na Administración autonómica.</p>
<p>Artigo 2º.-Carácter e competencias.</p>
<p>A oficina tramitará as queixas e reclamacións presentadas polos clientes das caixas de aforros operantes en Galicia, fundadas no incumprimento das normas de disciplina e das boas prácticas e usos bancarios, e elevará ó titular do órgano competente, a Dirección Xeral de Política Financeira e Tesouro, a correspondente proposta de resolución.</p>
<p>O director xeral de Política Financeira e Tesouro será competente para resolver sobre as queixas e reclamacións presentadas, á vista dos actos de instrucción e da proposta de resolución realizados pola oficina.</p>
<p>As resolucións, que non terán carácter vinculante, determinarán se existiu ou non vulneración das citadas normas, prácticas e usos.</p>
<p>As queixas e reclamacións deberanse referir a operacións concretas.</p>
<p>Artigo 3º.-Rexistro.</p>
<p>A oficina levará un rexistro administrativo no que se tomará nota das queixas e reclamacións presentadas, con indicación da caixa de aforros e do cliente afectados, e permitirá o seguimento administrativo daquelas. Así mesmo, unha vez concluída a súa tramitación, indicaranse as que foron resoltas favorablemente e as que o foron de xeito desfavorable.</p>
<p>Artigo 4º.-Exclusión.</p>
<p>Quedan excluídas da competencia da oficina as reclamacións que se atopen xa formuladas ou resoltas noutra vía, administrativa, xudicial ou arbitral, así</p>
<p>como nas que xa recaera informe da oficina ou do Servicio de Reclamacións do Banco de España.</p>
<p>Capítulo II</p>
<p>Procedemento</p>
<p>Artigo 5º.-Requisitos previos.</p>
<p>Para poder presenta-las queixas e reclamacións será necesario telas formuladas previamente ante o valedor do cliente da Federación Galega de Caixas de Aforros, e que este as desestimara ou non as contestara no prazo de dous meses desde a presentación daquelas.</p>
<p>Artigo 6º.-Iniciación do procedemento.</p>
<p>O procedemento iniciarase por instancia de persoa interesada, por medio dun escrito dirixido á oficina.</p>
<p>O prazo para inicia-lo procedemento será de dous meses contados desde o día seguinte ó da notificación do informe desestimatorio do valedor ou unha vez transcorridos dous meses sen que este manifestara o seu criterio.</p>
<p>Artigo 7º.-Contido.</p>
<p>No escrito de queixa ou reclamación faranse consta-las seguintes circunstancias:</p>
<p>a) Para as persoas físicas, nome, apelidos, DNI, enderezo do interesado e, se é o caso, da persoa que o represente, que deberá xustifica-la dita representación.</p>
<p>b) Para as persoas xurídicas, denominación, CIF, enderezo, datos do rexistro público correspondente en que estean inscritas e nome, apelidos e DNI da persoa que as represente, que deberá xustifica-la dita representación.</p>
<p>c) Denominación da caixa de aforros a que se refire o escrito de reclamación ou queixa, e oficina ou oficinas onde se tivesen producido os feitos obxecto de reclamación ou queixa.</p>
<p>d) Feitos e razoamentos xustificativos da queixa ou reclamación.</p>
<p>e) Expresión concreta sobre o pronunciamento solicitado da oficina.</p>
<p>f) Declaración expresa de que os mesmos feitos non se atopan xa formulados ou resoltos noutra vía, administrativa, xudicial ou arbitral.</p>
<p>g) Data de presentación da queixa ou reclamación ante o valedor do cliente da Federación Galega de Caixas de Aforros, xustificando documentalmente a dita presentación, e, se é o caso, do informe desestimatorio emitido.</p>
<p>h) Lugar, data e sinatura.</p>
<p>Así mesmo, poderanse aportar probas documentais que sustenten o contido da queixa ou reclamación.</p>
<p>Artigo 8º.-Presentación.</p>
<p>As queixas e reclamacións presentaranse no rexistro da Consellería de Economía e Facenda, facendo constar que están dirixidas á Oficina de Reclamacións de Clientes das Caixas de Aforros, ou nalgunha das formas previstas no artigo 38 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Capítulo III</p>
<p>Tramitación</p>
<p>Artigo 9º.-Recepción.</p>
<p>Unha vez recibida a queixa ou reclamación procederase á súa anotación no rexistro previsto no artigo 3º e á apertura dun expediente.</p>
<p>Se algunha circunstancia non se encontrase suficientemente xustificada ou se estimase que debera ser clarexada ou ampliada, procederase conforme o previsto no artigo 71 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Artigo 10º.-Admisión a trámite.</p>
<p>A oficina, á vista da documentación achegada polo cliente, decidirá sobre a admisión a trámite da queixa ou reclamación.</p>
<p>Cando estas non sexan admitidas a trámite, a oficina comunicarallo ó interesado, facendo constar expresamente as causas da inadmisión.</p>
<p>Artigo 11º.-Acumulación de expedientes.</p>
<p>Cando os expedientes garden identidade substancial ou íntima conexión, poderase dispoñe-la súa acumulación ó abeiro do previsto no artigo 73 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Artigo 12º.-Instrucción.</p>
<p>1. Admitida a trámite a queixa ou reclamación, a oficina daralle conta desta á caixa de aforros afectada, para que poida face-las alegacións que estime pertinentes, adxuntando os documentos e demais elementos que xulgue oportunos.</p>
<p>A caixa de aforros deberá achega-las alegacións, documentación e datos sinalados nos parágrafos anteriores no prazo de vinte días hábiles a partir da súa petición. Se transcorrera este prazo sen ter contestación, a oficina continuará o procedemento, con base nos antecedentes subministrados polo reclamante, sen prexuízo das posibles responsabilidades disciplinarias en que puidera incorrer a caixa. Non obstante, motivado por causas debidamente razoadas pola caixa, e por petición desta, a oficina poderá prorrogar este prazo por un máximo doutros dez días hábiles.</p>
<p>2. A oficina poderá realizar outros actos de instrucción que considere precisos para a determinación, coñecemento e comprobación dos datos en virtude dos que deba pronuncia-la proposta de resolución.</p>
<p>En particular, a oficina poderá:</p>
<p>a) Acorda-la apertura dun período de proba por un prazo non inferior a dez días nin superior a trinta para a acreditación daqueles extremos que se xulguen relevantes para adopta-la resolución, especialmente mediante a reclamación de documentos ou a prestación de declaracións polos interesados.</p>
<p>b) Pedi-los informes que se reputen precisos para contribuír á formación do criterio da oficina.</p>
<p>Artigo 13º.-Trámite de audiencia.</p>
<p>Unha vez instruído o procedemento, as actuacións poñeranse de manifesto ós interesados para que nun prazo non inferior a dez días nin superior a quince</p>
<p>poidan alegar e presenta-los documentos e mailas xustificacións que estimen oportunas.</p>
<p>Artigo 14º.-Proposta de resolución.</p>
<p>A oficina, unha vez rematada a instrucción e, se é o caso, realizado o trámite de audiencia, procederá a elevar proposta de resolución ó director xeral de Política Financeira e Tesouro.</p>
<p>Cando a oficina xulgue procedente pronunciarse sobre cuestións conexas que non expuxesen os interesados, porao de manifesto a estes, conferíndolles un prazo non inferior a dez días nin superior a quince para a realización das alegacións e proposición ou achegamento das probas que consideren oportunas.</p>
<p>Artigo 15º.-Resolución.</p>
<p>O procedemento rematará mediante resolución do director xeral de Política Financeira e Tesouro, non susceptible de recurso en vía administrativa, que conterá conclusións claras nas que se fará constar se existiu quebrantamento das normas de disciplina e se a entidade se axustou ou non ás boas prácticas e usos bancarios.</p>
<p>Artigo 16º.-Prazo para dictar resolución.</p>
<p>A resolución prevista no artigo anterior dictarase no prazo de catro meses contados desde a presentación da reclamación. Se a resolución non se dictara no prazo sinalado, entenderase que o silencio administrativo terá carácter negativo.</p>
<p>Artigo 17º.-Comunicación ás partes.</p>
<p>A Oficina notificará a devandita resolución ó cliente e á caixa de aforros afectada.</p>
<p>Artigo 18º.-Actuacións posteriores.</p>
<p>Se na resolución dictada se puxese de manifesto que existiu prexuízo para o cliente, e a caixa rectificase conforme o establecido naquela, esta deberá poñelo en coñecemento da oficina e xustificalo documentalmente no prazo máximo dun mes desde a notificación da resolución.</p>
<p>No caso de que non se comunique tal rectificación, a oficina comunicarallo ós órganos competentes en materia de inspección, para os efectos legais que procedan, inclusive, ós de exercer, se fose o caso, as potestades sancionatorias da Administración.</p>
<p>O arquivo do expediente non impedirá a esixencia de responsabilidades administrativas ou doutra orde en que puidera ter incorrido a entidade.</p>
<p>Artigo 19º.-Rectificación previa e desistencia.</p>
<p>Procederase tamén ó arquivo do expediente, sen prexuízo das responsabilidades disciplinarias ou doutra índole que correspondan, se previamente ó pronunciamento da resolución o cliente desistira da súa petición na forma establecida no artigo 91 da Lei 30/92, obedeza tal desistencia a satisfacción da pretensión pola caixa ou a calquera outra causa.</p>
<p>Disposcións derradeiras</p>
<p>Primeira.-Autorízase o conselleiro de Economía e Facenda para dicta-las disposicións e adopta-las medidas que sexan necesarias para o desenvolvemento do presente decreto.</p>
<p>Segunda.-O presente decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, vintecatro de setembro de mil novecentos noventa e oito.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>
<p>8670</p>

