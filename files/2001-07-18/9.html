---
date: '2001-07-18'
id: BD7E
page: 9
number: 139
agency: ESCOLA GALEGA DE ADMINISTRACIÓN PÚBLICA
section: III. OUTRAS DISPOSICIÓNS
title: >-
  Resolución do 9 de xullo de 2001 pola que se convoca un seminario sobre a
  contratación pública en Europa e a súa incidencia na práctica diaria.
range: Resolución
url: 'https://www.xunta.gal/dog/Publicados/2001/20010718/AnuncioBD7E_gl.html'
---
<p>Dentro do plan de actividades da Escola Galega de Administración Pública para o 2001 e de acordo coas funcións atribuídas pola Lei 4/1987, do 27 de maio, de creación da escola, e pola Lei 10/1989, do 10 de xullo, de modificación da anterior, convócase, en colaboración co Instituto Europeo de Administración Pública-Centro Europeo de Rexiones (IEAP-CER), un seminario sobre a contratación pública en Europa e a súa incidencia na práctica diaria, convocatoria que se desenvolverá conforme as seguintes bases:</p>
<p>1. Obxectivos.</p>
<p>O obxectivo principal deste seminario é presentar e explica-las directivas sobre contratación pública dunha maneira clara e accesible. O novo paquete lexislativo previsto para o 2002, que apunta cara a unha maior simplificación, flexibilidade e modernización dos procedementos, seralles explicado en detalle ós asistentes.</p>
<p>Os conferenciantes exporán as implicacións prácticas das directivas nas actividades de contratación pública, e os principais casos levados ante o Tribunal europeo. O segundo día abordarase o tema da organización dos contratos públicos na práctica, e presentaranse exemplos sobre as principais problemáticas que deben ser abordadas polos xestores e licitadores destes contratos.</p>
<p>Este seminario aspira a facilitarlles ós asistentes a súa plena participación no novo mercado de contratacións públicas.</p>
<p>2. Contido.</p>
<p>Trataranse estes temas:</p>
<p>* Obxectivos e principios da política comunitaria de contratos públicos.</p>
<p>* Presentación das directivas comunitarias sobre contratación pública e a problemática da súa transposición en España. O novo paquete lexislativo.</p>
<p>* Explicación das normas I: as directivas de contratos públicos e a xurisprudencia.</p>
<p>-O ámbito de aplicación.</p>
<p>-O procedemento de adxudicación.</p>
<p>* Explicación das normas II: as directivas de contratos públicos e a xurisprudencia.</p>
<p>-Cualificación.</p>
<p>-Procedementos especiais.</p>
<p>-A directiva de servicios excluídos (Utilities).</p>
<p>-As directivas de recursos legais.</p>
<p>* A organización de contratos públicos na práctica: temas principais na organización e xestión dos contratos públicos (I).</p>
<p>* Organización e xestión dos contratos públicos (II).</p>
<p>* A organización de contratos públicos na práctica: a experiencia da Asociación Española de Responsables de Compras e Existencias (AERCE).</p>
<p>* Unha visión desde Galicia sobre a evolución da contratación pública.</p>
<p>3. Destinatarios.</p>
<p>Persoal ó servicio da Xunta de Galicia e da Administración local galega e interesados en xeral.</p>
<p>4. Desenvolvemento.</p>
<p>-Horario: mañá e tarde.</p>
<p>-Lugar e datas: o seminario convocado desenvolverase no salón de actos da EGAP os días 13 e 14 de setembro de 2001.</p>
<p>5. Inscrición.</p>
<p>-Prazo: remata o martes, día 11 de setembro de 2001.</p>
<p>-Tramitación de solicitudes: as solicitudes irán dirixidas ó director da Escola Galega de Administración Pública, polígono das Fontiñas, rúa de Madrid, 2-4, 15707 Santiago de Compostela, segundo o modelo que figura como anexo a esta convocatoria, e presentaranse no rexistro xeral da EGAP ou por calquera das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común. Admitiranse tamén inscricións por telefax: (981) 54 63 30.</p>
<p>-Número de prazas: limitado á capacidade do local.</p>
<p>-Inscrición fóra de prazo: só se admitirán, de quedaren prazas baleiras, coa condición de que se cumpran os requisitos xerais antes indicados.</p>
<p>Os peticionarios poderán obter confirmación da súa posible admisión chamando por teléfono, o día 12 de setembro, das 10 ás 14.45 horas, ós seguintes números: 981 54 62 39/44 ou 981 54 60 40.</p>
<p>6. Modificacións.</p>
<p>A EGAP reserva para si a facultade de interpretar e de resolve-las incidencias que puidesen xurdir no desenvolvemento do seminario, así como a de cancelalo, se o escaso número de solicitudes non xustificase a súa realización.</p>
<p>7. Certificación de asistencia.</p>
<p>Entregaráselles, ó remate deste seminario, a aquelas persoas inscritas que concorresen asiduamente a este, cando a súa asistencia sexa igual ou superior ó 85% das horas lectivas programadas, e expresarase, neste documento, a natureza da actividade e as datas da súa realización.</p>
<p>8. Retransmisión pola Internet.</p>
<p>As persoas interesadas en segui-lo desenvolvemento desta xornada pola Internet, poden facelo a través do seguinte enderezo: www.egap.xunta.es</p>
<p>Santiago de Compostela, 9 de xullo de 2001.</p>
<p>Domingo Bello Janeiro</p>
<p>Director da Escola Galega de Administración Pública</p>

