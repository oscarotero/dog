---
date: '2001-07-18'
id: BD5A
page: 9
number: 139
agency: CONSELLERÍA DA PRESIDENCIA E ADMINISTRACIÓN PÚBLICA
section: I. DISPOSICIÓNS XERAIS
title: >-
  Orde do 8 de xuño de 2001, conxunta das consellerías de Sanidade e Servicios
  Sociais, de Agricultura, Gandería e Política Agroalimentaria, e de Medio
  Ambiente, pola que se crea o Comité Galego de Expertos en Encefalites
  Esponxiformes Transmisibles (EET).
range: Orde
url: 'https://www.xunta.gal/dog/Publicados/2001/20010718/AnuncioBD5A_gl.html'
---
<p>A situación xerada pola aparición da Encefalopatía Esponxiforme Bovina (en diante, EEB), asociada á posibilidade de aparición de novos casos de animais afectados, e a consideración de que as encefalites esponxiformes transmisibles, especialmente a EEB, supoñen un risco en relación co que existe unha grande incerteza sobre a súas bases científicas, obriga a contar co mellor asesoramento posible para a toma de decisións por parte das autoridades responsables.</p>
<p>A prioridade esencial é a adopción de medidas baseadas na aplicación do principio de precaución, é dicir, a aplicación das medidas que se cosideren proporcionais para evitar que o problema acade dimensións incontrolables e tamén o mantemento e a mellora dos sistemas de vixilancia a nivel local, nacional e internacional.</p>
<p>Neste sentido, o mantemento dun nivel de coñecementos expertos actualizados supón un medio imprescindible para avalia-la eficacia dos esforzos de control do problema.</p>
<p>Feitas as consideracións citadas, considérase necesaria a creación dun mecanismo de asesoramento permanente ás autoridades responsables do control destas enfermidades de maneira altamente eficaz para evitarlle á poboación riscos innecesarios por calquera das vías polas que estas enfermidades sexan susceptibles de transmitirse.</p>
<p>En consecuencia, e no uso das facultades conferidas polos artigos 34.6º e 38 da Lei 1/1983, do 22 de febreiro, reguladora da Xunta e do seu presidente, reformada pola Lei 11/1988, do 20 de outubro</p>
<p>DISPOÑEMOS:</p>
<p>Artigo 1º.-Obxecto.</p>
<p>Créase o Comité Galego de Expertos en Encefalites Esponxiformes Transmisibles (EET), en diante o comité, para o asesoramento e avaliación da xestión destas enfermidades polas autoridades responsables da Xunta de Galicia.</p>
<p>Artigo 2º.-Funcións.</p>
<p>Son funcións do comité:</p>
<p>Facer recomendacións de actuacións xenéricas derivadas do coñecemento da situación epidemiolóxica das EET en Galicia.</p>
<p>Manter unha revisión permanente da evidencia científica que se estea a producir en materia de EET.</p>
<p>Asesorar en todo momento a Xunta de Galicia en todas aquelas cuestións que sobre EET se lle soliciten.</p>
<p>Asisti-la Xunta de Galicia na comunicación de riscos das EET á poboación.</p>
<p>Analiza-los recursos necesarios para o correcto desenvolvemento das actividades de prevención e control das EET en Galicia.</p>
<p>Propoñer e facilita-la incorporación de especialistas dos que a participación no comité se considere necesaria para casos concretos, coordinando e avaliando as actividades levadas a cabo.</p>
<p>Artigo 3º.-Composición.</p>
<p>1. O comité estará composto por un máximo de sete profesionais da Comunidade Autónoma, con demostrada experiencia en aspectos relacionados coas EET, dos cales:</p>
<p>Tres membros serán nomeados por proposta da Consellería de Sanidade e Servicios Sociais.</p>
<p>Tres membros serán nomeados por proposta da Consellería de Agricultura, Gandería e Política Agroalimentaria.</p>
<p>Un membro será nomeado por proposta da Consellería de Medio Ambiente.</p>
<p>Artigo 4º.-Constitución.</p>
<p>O comité deberá reunirse, por primeira vez, no prazo dunha semana contada desde o día seguinte ó da publicación dos nomeamentos no Diario Oficial de Galicia.</p>
<p>Na sesión de constitución procederase por parte dos membros a nomear un voceiro que desempeñará, para tódolos efectos, a representación do comité.</p>
<p>Así mesmo, designarase un secretario que se encargará da elaboración das actas e informes.</p>
<p>Artigo 5º.-Funcionamento.</p>
<p>O comité reunirase por petición da Administración ou por decisión da metade dos seus membros.</p>
<p>De cada reunión o secretario levantará acta na que especificarán os membros asistentes, a orde do día da reunión, as circunstancias de lugar e tempo nas que tivo lugar, os puntos principais das deli</p>
<p>beracións, así como o contido dos acordos adoptados. As actas serán remitidas ó conselleiro da Presidencia e Administración Pública para a súa difusión ás consellerías afectadas.</p>
<p>Disposicións derradeiras</p>
<p>Primeira.-Facúltase a directora xeral de Saúde Pública, o director xeral de Producción Agropecuaria e o director xeral de Calidade e Avaliación Ambiental para adoptar, no ámbito das súas respectivas competencias, as medidas adecuadas en relación coa execución o desenvolvemento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 8 de xuño de 2001.</p>
<p>José Mª Hernández Cochón</p>
<p>Conselleiro de Sanidade e Servicios Sociais</p>
<p>Juan Miguel Diz Guedes</p>
<p>Conselleiro de Agricultura, Gandería</p>
<p>e Política Agroalimentaria</p>
<p>José Carlos del Álamo Jiménez</p>
<p>Conselleiro de Medio Ambiente</p>

