---
date: '2014-09-08'
id: G0165-280814-0002
page: 37301
number: 170
agency: Consellería do Medio Rural e do Mar
section: III. Outras disposicións.
title: >-
  ORDE do 26 de agosto de 2014 pola que se convocan eleccións e se ditan normas
  para a renovación do Consello Regulador da Denominación de Orixe Protexida
  Mexillón de Galicia-Mejillón de Galicia.
range: Orde
url: >-
  https://www.xunta.gal/dog/Publicados/2014/20140908/AnuncioG0165-280814-0002_gl.html
---
<p>O Regulamento (UE) nº 1151/2012 do Parlamento Europeo e do Consello, do 21 de novembro de 2012, sobre os réximes de calidade dos produtos agrícolas e alimenticios, establece as normas relativas á protección das denominacións de orixe e indicacións xeográficas.</p>
    <p>Por medio do Regulamento (CE) 1050/2007 da Comisión, do 12 de setembro de 2007, inscríbense certas denominacións no Rexistro de denominacións de orixe protexidas e de indicacións xeográficas protexidas, entre as cales figura a denominación de orixe protexida Mexillón de Galicia ou Mejillón de Galicia.</p>
    <p>Coa aprobación da Lei 2/2005, do 18 de febreiro, de promoción e defensa da calidade alimentaria galega, e posteriormente do Decreto 4/2007, do 18 de xaneiro, que a desenvolve en materia de denominacións de calidade, configurouse un novo réxime xurídico dos consellos reguladores, así como un novo réxime electoral.</p>
    <p>Mediante a Orde da Consellería de Pesca e Asuntos Marítimos do 2 de abril de 2009 (DOG nº 75, do 20 de abril) foron convocadas as eleccións para a renovación do Consello Regulador da Denominación de Orixe Mexillón de Galicia-Mejillón de Galicia. De acordo co calendario electoral, as votacións realizáronse o día 10 de outubro de 2009 e a toma de posesión dos membros do Pleno do Consello Regulador realizouse o 30 de outubro de 2009.</p>
    <p>Ao abeiro do establecido no Decreto 4/2007, do 18 de xaneiro, polo que se regulan as denominacións xeográficas de calidade do sector alimentario e os seus consellos reguladores, a duración do mandato dos vogais dos consellos reguladores é de catro anos, que comezarán a contar desde o día seguinte ao da súa toma de posesión, e a convocatoria electoral debe ser realizada pola consellería competente nos dous meses anteriores á finalización do dito mandato, logo de audiencia aos consellos reguladores afectados. Polo tanto, a convocatoria electoral para a renovación do órgano de goberno deste consello regulador debeu efectuarse entre o 31 de agosto de 2013 e o 31 de outubro de 2013.</p>
    <p>Nesta orde de cousas, a Sentenza do Tribunal Supremo ditada o día 16 de xullo de 2013 declara que non procede o recurso de casación interposto polo Consello Regulador da Denominación de Orixe Mexillón de Galicia-Mejillón de Galicia e, polo tanto, confirma a sentenza ditada o 15 de abril de 2010 polo Tribunal Superior de Xustiza de Galicia no procedemento contencioso-administrativo 4647/2008, que declara non conforme a dereito a Orde da Consellería de Pesca e Asuntos Marítimos do 29 de agosto de 2008, pola que se aproba o Regulamento da Denominación de Orixe Mexillón de Galicia-Mejillón de Galicia e do seu consello regulador, xerando unha situación excepcional de anulación do regulamento, anulación que leva aparellada a nova vixencia do Regulamento aprobado pola Orde do  17 de outubro de 2000 (DOG nº 221, do 15 de novembro), sen prexuízo da existencia de normativa comunitaria europea e galega ditada con posterioridade.</p>
    <p>O artigo 35.3º do Decreto 4/2007, do 18 de xaneiro, establece inequivocamente que: «Finalizado o mandato e, en todo caso, durante o proceso electoral os membros dos consellos reguladores estarán en funcións, poderán realizar unicamente actos de trámite e os necesarios para a adecuada marcha da denominación, entre eles os relacionados co proceso electoral. O seu labor rematará coa toma de posesión dos novos vogais». Deste modo, a Resolución do 27 de novembro de 2013, da conselleira do Medio Rural e do Mar, establece que os membros do Consello Regulador están en funcións a partir do 1 de novembro de 2013 e ata a toma de posesión dos novos membros.</p>
    <p>Polo tanto, logo de consulta aos órganos de goberno do Consello Regulador,</p>
    <h2>DISPOÑO:</h2>
    <p>Artigo 1. Convocatoria</p>
    <p>De acordo co establecido no artigo 36 do Decreto 4/2007, do 18 de xaneiro, polo que se regulan as denominacións xeográficas de calidade do sector alimentario e os seus consellos reguladores, convócanse as eleccións para a renovación dos órganos de goberno do Consello Regulador da Denominación de Orixe Mexillón de Galicia-Mejillón de Galicia.</p>
    <p>Artigo 2. Calendario electoral, prazos e lugar de presentación de documentación</p>
    <p>1. O calendario electoral establece os prazos dos diferentes actos do proceso electoral.</p>
    <p>2. O calendario electoral será o que se recolle como anexo I desta orde e estará exposto na sede do Consello Regulador.</p>
    <p>3. Os prazos previstos nesta norma para a presentación de escritos, candidaturas, reclamacións e recursos están sinalados por días hábiles e expirarán ás 14.00 horas do derradeiro día do prazo.</p>
    <p>4. O lugar de presentación dos escritos, candidaturas, reclamacións e recursos será, segundo o caso, a sede do Consello Regulador ou da Xunta Electoral. Dada a brevidade dos prazos establecidos, os escritos presentaranse, ademais de por rexistro ordinario, por fax nos seguintes números: 986 50 62 24 os dirixidos ao Consello Regulador e 881 99 90 73 os dirixidos á Xunta Electoral.</p>
    <p>Artigo 3. Electorado</p>
    <p>1. Poderán ser electores as persoas físicas ou xurídicas que, antes da entrada en vigor da presente convocatoria, estean debidamente inscritas e con actividade nalgún dos censos do Consello Regulador, non carezan do dereito de sufraxio activo consonte o disposto pola normativa de réxime electoral xeral e non fosen sancionadas con carácter firme coa suspensión da súa inscrición no rexistro correspondente.</p>
    <p>2. As persoas xurídicas exercerán o seu dereito ao voto a través do seu representante legal.</p>
    <p>3. No caso de que un/unha mesmo/a titular figure inscrito/a en máis dun censo electoral, poderá ser elector/a en cada un deles.</p>
    <p>4. Así mesmo, para poder ser elector/a deberá cumprir co establecido no artigo 11.2º do Decreto 4/2007, do 18 de xaneiro, é dicir, estar ao día no pagamento das súas obrigas e ter actualizadas as inscricións nos rexistros.</p>
    <p>Artigo 4. Elixibles</p>
    <p>1. Serán elixibles aquelas persoas físicas ou xurídicas que reúnan os requisitos para seren elector/a e que non estean incursas nas causas de inelixibilidade previstas na normativa de réxime electoral xeral.</p>
    <p>2. No caso de persoas xurídicas, o candidato será a propia persoa xurídica, que estará representada no Consello Regulador, de resultar elixida, pola persoa física que en cada momento designe o órgano de goberno.</p>
    <p>3. No caso de que un mesmo titular figure inscrito en máis dun censo, só poderá ser elixible por un deles, e deberá optar polo que máis lle interese.</p>
    <p>Artigo 5. Xunta Electoral</p>
    <p>1. A Xunta Electoral é o órgano supremo de supervisión do proceso electoral e nela estarán representados os tres subsectores que concorren ao proceso electoral e persoal técnico da Consellería do Medio Rural e do Mar. Exercerá as funcións que lle atribúe o artigo 40.2º do Decreto 4/2007, do 18 de xaneiro.</p>
    <p>2. A Xunta Electoral terá a súa sede nos Servizos Centrais da Consellería do Medio Rural e do Mar e estará formada por un presidente ou presidenta, cinco vogais e un secretario ou secretaria. Os seus membros serán funcionarios/as da Consellería do Medio Rural e do Mar, con excepción de tres dos vogais, que representarán o sector e serán elixidos/as na forma establecida no artigo seguinte.</p>
    <p>3. A Xunta Electoral estará presidida polo secretario xeral do Mar e terá como suplente o subdirector xeral de Acuicultura.</p>
    <p>4. Ningún membro, titular ou suplente, da Xunta Electoral poderá presentarse como candidato/a a vogal nin ser membro do Pleno do Consello Regulador.</p>
    <p>Artigo 6. Presentación de candidatos a vogais da Xunta Electoral en representación do sector</p>
    <p>1. No prazo dos catro (4) días hábiles seguintes á data de entrada en vigor desta orde, os representantes das entidades organizativas sectoriais vinculadas ao Consello Regulador poderán presentar candidatos/as a vogais da Xunta Electoral mediante solicitude acompañada da documentación prevista no artigo 42.1º do Decreto 4/2007, do 18 de xaneiro.</p>
    <p>2. As candidaturas irán dirixidas ao secretario xeral do Mar da Consellería do Medio Rural e do Mar, deberán conter cada unha un titular e un suplente, e presentaranse ante o Rexistro Único e de Información do Complexo Administrativo de San Caetano en Santiago de Compostela, sen prexuízo do disposto no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>3. O décimo día posterior á data de entrada en vigor desta orde, designaranse os membros da Xunta Electoral, titulares e suplentes, mediante resolución do secretario xeral do Mar da Consellería do Medio Rural e do Mar. Contra a dita resolución poderase interpor recurso no prazo de tres (3) días hábiles ante a conselleira do Medio Rural e do Mar, quen resolverá dentro dos tres (3) días hábiles seguintes.</p>
    <p>4. O terceiro día hábil seguinte á resolución dos ditos recursos terá lugar a sesión constitutiva da Xunta Electoral.</p>
    <p>Artigo 7. Censo electoral</p>
    <p>1. O censo electoral será elaborado polo Consello Regulador para o seu uso no proceso electoral. Será único e indivisible.</p>
    <p>2. O censo electoral axustarase ao modelo que figura no anexo II e terá a seguinte estrutura:</p>
    <p>– Censo do subsector produtor, constituído polos/as titulares de bateas inscritas no Rexistro de Bateas do Consello Regulador.</p>
    <p>– Censo do subsector da comercialización de mexillón fresco, constituído polos/as titulares inscritos/as no Rexistro de Centros de Depuración/Expedición.</p>
    <p>– Censo do subsector da transformación, constituído polos/as titulares inscritos/as no Rexistro de Empresas Transformadoras.</p>
    <p>2. Nos censos figurarán exclusivamente os/as titulares inscritos/as e con actividade nos rexistros correspondentes e deberán estar ao día nas súas obrigas co Consello Regulador.</p>
    <p>Artigo 8. Exposición do censo</p>
    <p>O Consello Regulador, despois das comprobacións que xulgue oportunas, dilixenciará os censos coas sinaturas do/a secretario/a e a conformidade do/a presidente/a. A seguir, ordenará a exposición dos censos electorais por orde alfabética na sede do Consello Regulador e remitiraos aos lugares seguintes para á súa exposición:</p>
    <p>– Ás xefaturas territoriais da Consellería do Medio Rural e do Mar, onde se exporán, cando menos, os censos correspondentes aos inscritos na provincia.</p>
    <p>– Ás xefaturas comarcais da Consellería do Medio Rural e do Mar, onde se exporán, cando menos, os censos correspondentes aos inscritos do seu ámbito xeográfico.</p>
    <p>– Ás entidades organizativas sectoriais vinculadas ao Consello Regulador.</p>
    <p>A remisión dos censos provisionais aos lugares citados deberá realizarse achegando oficio do/a secretario/a do Consello Regulador.</p>
    <p>Os interesados poderán formular, no prazo de tres (3) días hábiles, reclamacións contra os censos, que o Consello Regulador resolverá en igual prazo, contado desde a presentación delas, resoltas as cales publicará de igual forma os censos definitivos, agás no caso que a seguir se detalla.</p>
    <p> Contra as ditas resolucións os interesados poderán formular recursos ante a Xunta Electoral no prazo de tres (3) días hábiles, que serán resoltos nos tres (3) días hábiles seguintes á súa presentación.</p>
    <p>Resoltos os recursos, a Xunta Electoral ordenará publicar de igual forma os censos electorais definitivos no prazo de tres (3) días hábiles.</p>
    <p>Artigo 9. Número de vogais e presentación de candidaturas</p>
    <p>1. De acordo co artigo 30.1º do Regulamento aprobado pola Orde do 17 de outubro de 2000, corresponde elixir os seguintes vogais:</p>
    <p>– Seis (6) en representación do subsector produtor.</p>
    <p>– Seis (6) en representación das empresas comercializadoras, centros de expedición e empresas transformadoras; catro (4) vogais corresponderán aos centros de depuración e/ou expedición e empresas comercializadoras de mexillón fresco e dous (2) ás empresas de transformación.</p>
    <p>2. Poderán propor candidaturas ás eleccións grupos de inscritos, cooperativas e entidades organizativas sectoriais vinculadas ao Consello Regulador sempre que cumpran os requisitos legais e sexan avaladas, polo menos, polo 10 % do total de electores do censo de que se trate.</p>
    <p>3. As candidaturas e demais documentación e trámites electorais presentaranse nas oficinas administrativas do Consello Regulador no prazo de dez (10) días hábiles contados a partir da publicación dos censos electorais definitivos.</p>
    <p>4. As candidaturas presentaranse mediante lista pechada de candidatos/as, que constará dun suplente por cada titular, e expresará os seguintes datos:</p>
    <p>O nome, apelidos e DNI dos candidatos, tanto titulares como suplentes, así como o nome da entidade organizativa sectorial vinculada ao Consello Regulador a que pertence ou á indicación independente.</p>
    <p>A orde de colocación dos/as candidatos/as dentro de cada lista.</p>
    <p>A sinatura de todos e cada un dos candidatos a vogal.</p>
    <p>5. As listas deberán presentarse xunto coa declaración de aceptación das candidaturas subscritas polos/as candidatos/as, que deberán reunir as condicións de elixibilidade. No caso de que os/as candidatos/as fosen persoas xurídicas, xuntarse acordo de aceptación polo órgano de goberno ou reitor.</p>
    <p>6. Coa lista de candidatos xuntarase declaración xurada de cada un deles conforme non incorren en causa de inelixibilidade.</p>
    <p>7. Será requisito indispensable para a admisión de candidaturas por parte do Consello Regulador o nomeamento para cada lista dun representante, que será o encargado de realizar todas as xestións da respectiva candidatura ante o Consello Regulador, así como o chamado a recibir as notificacións que esta poida realizar. O enderezo do representante, que poderá ser ou non candidato, farase constar ante a Secretaría do Consello Regulador no momento de presentación da candidatura.</p>
    <p>8. Finalizado o prazo de presentación das candidaturas, e dentro dos cinco (5) días hábiles seguintes, o Consello Regulador comprobará que a documentación presentada é correcta e está completa e, de ser así, o Pleno proclamará provisionalmente as candidaturas e acordará a súa exposición nos mesmos lugares establecidos para a exhibición dos censos durante tres (3) días hábiles. Poderán presentarse reclamacións no prazo dos tres (3) días hábiles ante o Consello Regulador, que as resolverá no prazo dos dous (2) días hábiles seguintes.</p>
    <p>9. Contra as resolucións do Consello Regulador poderán interporse recursos ante a Xunta Electoral no prazo de tres (3) días hábiles, que serán resoltos nos tres (3) días hábiles seguintes. Resoltos os recursos, a Xunta Electoral procederá á proclamación definitiva dos/as candidatos/as e acordará a exposición pública nos mesmos lugares establecidos para a exhibición das candidaturas provisionais.</p>
    <p>10. Unha vez proclamadas as candidaturas pola Xunta Electoral, se a totalidade das correspondentes a un censo ou subcenso chegan a un acordo na repartición das vogalías, e o dito acordo subscrito polos representantes de cada candidatura fose presentado ante a Xunta Electoral 24 horas antes do comezo da campaña electoral, darase por concluído o proceso electoral para ese censo ou subcenso.</p>
    <p>Artigo 10. Campaña electoral</p>
    <p>1. Enténdese por campaña electoral o conxunto de actividades lícitas, levadas a cabo polos/as candidatos/as, encamiñadas á captación de sufraxios.</p>
    <p>2. A campaña electoral iniciarase ás 00.00 horas do terceiro día hábil posterior ao de proclamación definitiva de candidaturas e finalizará ás 24.00 horas do sétimo día de campaña.</p>
    <p>Artigo 11. Papeletas e sobres</p>
    <p>1. A Xunta Electoral aprobará os modelos oficiais de papeletas e sobres, que serán confeccionados polo Consello Regulador. Así mesmo, o Consello Regulador, proverá a mesa electoral de mobiliario, urnas, papeletas de voto, sobres e de todo o material necesario para a realización das eleccións.</p>
    <p>2. Cada papeleta conterá unha única candidatura.</p>
    <p>Artigo 12. Apoderados e interventores</p>
    <p>De conformidade co establecido nos artigos 54 e 55 do Decreto 4/2007, do 18 de xaneiro, ata o terceiro día anterior ao da votación o representante de cada candidatura poderá solicitar ante o Consello Regulador as credenciais de nomeamento de interventores e apoderados, utilizando para iso os modelos que figuran nos anexos III e IV, respectivamente.</p>
    <p>Artigo 13. Mesa electoral</p>
    <p>1. A mesa electoral é o órgano encargado de presidir as votacións, realizar o escrutinio, publicar os resultados e velar pola pureza do sufraxio.</p>
    <p>2. Estará integrada por un presidente ou presidenta e dous vogais, mediante escolla aleatoria do censo de electores, maiores de idade, que saiban ler e escribir. De igual modo nomearanse dous suplentes por cada un dos seus membros.</p>
    <p>3. Unha vez realizada a proclamación provisional de candidatos, o Consello Regulador iniciará o sorteo para a designación dos compoñentes das mesas electorais, tanto titulares como suplentes.</p>
    <p>4. Os cargos de presidente/a e vogal da mesa electoral son obrigatorios e non poderán exercelos aquelas persoas que se presenten como candidatas. Unha vez realizada a súa designación, deberalles ser notificada aos interesados no máis breve prazo, e estes disporán dun prazo de cinco (5) días hábiles para alegaren ante o Consello Regulador causa xustificada que lles impida aceptar o cargo. O Pleno do Consello Regulador resolverá no prazo de dous (2) días hábiles sen ulterior recurso. De resultar necesario, o Consello Regulador realizará novos sorteos para cubrir as vacantes daqueles a quen se aceptaron as escusas.</p>
    <p>Artigo 14. Votación e escrutinio e proclamación de vogais electos</p>
    <p>1. A votación realizarase entre as 9.30 horas e as 18.30 horas do segundo día posterior á finalización da campaña electoral. Os membros da mesa electoral e os seus suplentes reuniranse ás 8.30 horas da mañá do día das votacións no local designado para a votación.</p>
    <p>2. A mesa recibirá as credenciais dos interventores que se presenten, comparándoas coa copia que constará en poder da mesa, e daralles, se é o caso, posesión do cargo.</p>
    <p>3. O presidente ou presidenta, ou por delegación un/unha vogal, expedirá unha acta no momento da constitución da mesa, que pechará ao finalizar as súas funcións como tal. Nela expresará os compoñentes da mesa, a identificación de interventores, suficiencia de material, a hora de inicio das votacións, as anomalías ou aspectos que pola súa relevancia e transcendencia deban quedar reflectidos ao longo da xornada, a hora do peche das votacións, as condicións de transparencia do escrutinio e a expresión detallada do resultado, cos votos emitidos, os nulos, en branco e os asignados a cada candidatura, as reclamacións formuladas coa identificación dos seus reclamantes e a resolución dada a estas, que asinarán todos os membros da mesa.</p>
    <p>4. O voto será persoal, identificándose coa presentación do documento nacional de identidade, pasaporte ou permiso de conducir, nos cales deberá aparecer a fotografía do elector e deberán ser orixinais. Cando o elector sexa unha persoa xurídica, votará o seu representante legal, que deberá acreditarse como tal.</p>
    <p>5. Concluída a votación, o/a presidente/a procederá ao reconto dos votos, extraendo as papeletas da urna e lendo en voz alta o nome das candidatas ou candidatos votados, os emitidos en branco e os considerados nulos. Realizado o reconto, o/a presidente/a preguntaralles aos asistentes se hai algunha protesta contra o escrutinio, resolveraa e deixará constancia dela.</p>
    <p>6. A seguir, formulará en voz alta o resultado especificando o número de votos emitidos, de votos válidos, nulos e en branco e o de votos obtidos por cada candidatura, deixando expresión escrita deles na acta de votacións. </p>
    <p>7. Segundo o establecido no artigo 59 do Decreto 4/2007, do 18 de xaneiro, a mesa electoral procederá á elaboración da documentación electoral, que será remitida á Xunta Electoral e ao Consello Regulador no prazo de das vinte e catro (24) horas seguintes.</p>
    <p>8. No segundo día posterior ao da votación, a Xunta Electoral procederá á proclamación dos vogais electos. Para a asignación de vogalías, de acordo co establecido no citado decreto, aplicarase o sistema proporcional directo. Como anexo V xúntase unha explicación da repartición de vogalías segundo este sistema, cun exemplo práctico.</p>
    <p>9. Contra esa proclamación os interesados poderán presentar recurso no prazo de tres (3) días hábiles ante a conselleira do Medio Rural e do Mar, quen os resolverá no prazo de tres (3) días hábiles. A presentación do recurso deberá ser comunicada á Xunta Electoral dentro dese prazo, presentando copia del na súa sede.</p>
    <p>10. Unha vez resoltos os recursos, a Xunta Electoral proclamará os vogais electos (artigo 61 do Decreto 4/2007, do 18 de xaneiro).</p>
    <p>Artigo 15. Constitución do Pleno e elección de presidente/a e vicepresidentes/as</p>
    <p>1. O primeiro día hábil seguinte ao da proclamación definitiva dos vogais constituirase o Pleno do Consello Regulador, no cal tomarán posesión os vogais electos. A sesión estará presidida por un/unha representante da Administración, designado para o efecto pola conselleira do Medio Rural e do Mar. Para a realización desta sesión precisarase un quórum de dous terzos.</p>
    <p>2. A seguir, na mesma sesión, o Consello en pleno elixirá por maioría absoluta os que van exercer os cargos de presidente/a e vicepresidentes/as. En caso de empate na elección dalgún dos cargos, procederase no terceiro día hábil seguinte a unha nova votación. De persistir o empate, procederase de novo de igual xeito e, en caso de non se desfacer, decidirase por sorteo, que realizará a Xunta Electoral entre os candidatos que obtivesen o mesmo número de apoios na última votación.</p>
    <p>3. As persoas elixidas para os cargos de presidente/a e vicepresidente/a serán nomeadas posteriormente pola conselleira do Medio Rural e do Mar.</p>
    <p>Disposición derradeira primeira. No non regulado nesta orde observarase o que dispoñen os artigos 34 a 62 do Decreto 4/2007, do 18 de xaneiro, que regula as denominacións xeográficas de calidade do sector alimentario e os seus consellos reguladores.</p>
    <p>Disposición derradeira segunda. Facúltase o secretario xeral do Mar para ditar cantas instrucións sexan precisas para a execución desta orde.</p>
    <p>Disposición derradeira terceira. Esta orde producirá efectos a partir do día seguinte ao da súa publicación no Diario Oficial de Galicia.</p>
    <p>Santiago de Compostela, 26 de agosto de 2014</p>
    <footer><p>Rosa Mª Quintana Carballo<br>Conselleira do Medio Rural e do Mar</p></footer>
    <h2>ANEXO I<br>Calendario electoral</h2>
    <table>
     <thead>
      <tr>
       <td>Fase do proceso electoral</td>
       <td>Número de días</td>
      </tr>
      <tr>
       <td>Publicación da orde de convocatoria</td>
      </tr>
     </thead>
     <tbody>
      <tr>
       <td>Fin do prazo de presentación de candidatos á Xunta Electoral</td>
       <td>4 días hábiles seguintes á data de entrada en vigor da orde</td>
      </tr>
      <tr>
       <td>Designación dos membros da Xunta Electoral (Resolución do secretario xeral do Mar)</td>
       <td>10º día posterior á data de entrada en vigor da orde</td>
      </tr>
      <tr>
       <td>Fin do prazo de presentación de recursos ante a conselleira</td>
       <td>3 días hábiles</td>
      </tr>
      <tr>
       <td>Resolución da conselleira dos recursos contra a designación dos membros da Xunta Electoral</td>
       <td>3 días hábiles</td>
      </tr>
      <tr>
       <td>Sesión constitutiva da Xunta Electoral. Aprobación dos censos provisionais polo Pleno do Consello Regulador do Mexillón de Galicia-Mejillón de Galicia (CRM)</td>
       <td>3 días hábiles</td>
      </tr>
      <tr>
       <td>Inicio da exposición dos censos provisionais e do prazo para reclamación sobre estes</td>
       <td>3 días hábiles</td>
      </tr>
      <tr>
       <td>Último día para a presentación de reclamacións sobre os censos ante o CRM</td>
       <td>3 días hábiles</td>
      </tr>
      <tr>
       <td>Data límite para a resolución das reclamacións sobre os censos polo Pleno do CRM</td>
       <td>3 días hábiles</td>
      </tr>
      <tr>
       <td>Fin do prazo de presentación de recursos sobre os censos ante a Xunta Electoral</td>
       <td>3 días hábiles</td>
      </tr>
      <tr>
       <td>Data límite para a resolución dos recursos sobre os censos pola Xunta Electoral</td>
       <td>3 días hábiles</td>
      </tr>
      <tr>
       <td>Exposición dos censos definitivos</td>
       <td>3 días hábiles</td>
      </tr>
      <tr>
       <td>Data límite para a presentación de candidaturas ante o CRM</td>
       <td>10 días hábiles seguintes á publicación dos censos definitivos</td>
      </tr>
      <tr>
       <td>Proclamación provisional de candidaturas polo Pleno do CRM e exposición pública. Primeiro sorteo para a designación dos membros da mesa electoral</td>
       <td>5 días hábiles</td>
      </tr>
      <tr>
       <td>Fin do prazo de exposición pública e de presentación de reclamacións sobre a proclamación provisional de candidatos</td>
       <td>3 días hábiles</td>
      </tr>
      <tr>
       <td>Data límite para a resolución das reclamacións polo Pleno do CRM</td>
       <td>2 días hábiles</td>
      </tr>
      <tr>
       <td>Fin do prazo de presentación de recursos sobre a proclamación de candidatos ante a Xunta Electoral</td>
       <td>3 días hábiles</td>
      </tr>
      <tr>
       <td>Data límite para a resolución dos recursos pola Xunta Electoral e proclamación definitiva de candidatos</td>
       <td>3 días hábiles</td>
      </tr>
      <tr>
       <td>Fin do prazo para a presentación dos acordos electorais polas candidaturas</td>
       <td>2 días hábiles</td>
      </tr>
      <tr>
       <td>Inicio da campaña electoral</td>
       <td>Ás 00.00 horas do terceiro día hábil posterior ao de proclamación definitiva de candidaturas</td>
      </tr>
      <tr>
       <td>Fin da campaña electoral</td>
       <td>Ás 24.00 horas do sétimo día de campaña</td>
      </tr>
      <tr>
       <td>Notificación designación de membros das mesas</td>
       <td>Prazo de notificación (o máis breve)</td>
      </tr>
      <tr>
       <td>Data límite dos candidatos a membros da mesa electoral para presentar alegacións</td>
       <td>5 días naturais</td>
      </tr>
      <tr>
       <td>Resolución do Pleno do CRM sobre as alegacións anteriores</td>
       <td>2 días hábiles</td>
      </tr>
      <tr>
       <td>Constitución da mesa electoral e votacións</td>
       <td>2º día finalización da campaña electoral</td>
      </tr>
      <tr>
       <td>Proclamación de vogais electos pola Xunta Electoral</td>
       <td>2º día posterior ao da votación</td>
      </tr>
      <tr>
       <td>Fin do prazo de presentación de recursos sobre a proclamación de vogais electos</td>
       <td>3 días hábiles</td>
      </tr>
      <tr>
       <td>Data límite para a resolución dos recursos sobre a proclamación de vogais electos</td>
       <td>3 días hábiles</td>
      </tr>
      <tr>
       <td>Toma de posesión de vogais electos. Pleno constitutivo e proposta de persoas candidatas para ocupar a Presidencia e Vicepresidencia ou vicepresidencias</td>
       <td>Primeiro día hábil seguinte ao da proclamación definitiva dos vogais</td>
      </tr>
     </tbody>
    </table>
    <h2>ANEXO II<br>Modelo de impreso para presentación dos censos Consello Regulador da Denominación de Orixe Mexillón de Galicia-Mejillón de Galicia. Eleccións 2014</h2>
    <p>Censo ................................................ Folla nº ...............</p>
    <table>
     <tbody>
      <tr>
       <td rowspan="2">Nº</td>
       <td rowspan="2">Apelidos e nome ou razón social</td>
       <td rowspan="2">DNI/NIF</td>
       <td colspan="3">Enderezo</td>
       <td colspan="2">Representante (soamente no caso de persoas xurídicas)</td>
       <td rowspan="2">Observacións</td>
      </tr>
      <tr>
       <td>Rúa ou lugar</td>
       <td>Parroquia</td>
       <td>Concello</td>
       <td>DNI/NIF</td>
       <td>Nome e apelidos</td>
      </tr>
      <tr>
       <td></td>
       <td></td>
       <td></td>
       <td></td>
       <td></td>
       <td></td>
       <td></td>
       <td></td>
       <td></td>
      </tr>
      <tr>
       <td></td>
       <td></td>
       <td></td>
       <td></td>
       <td></td>
       <td></td>
       <td></td>
       <td></td>
       <td></td>
      </tr>
      <tr>
       <td></td>
       <td></td>
       <td></td>
       <td></td>
       <td></td>
       <td></td>
       <td></td>
       <td></td>
       <td></td>
      </tr>
     </tbody>
    </table>
    <p>O/a secretario/a do Consello Regulador da Denominación de Orixe Mexillón de Galicia-Mejillón de Galicia</p>
    <p>Conforme</p>
    <p>O/a presidente/a</p>
    <h2>ANEXO III<br>Eleccións ao Consello Regulador da Denominación de Orixe Mexillón<br>de Galicia-Mejillón de Galicia 2014</h2>
    <table>
     <tbody>
      <tr>
       <td>Asunto: CREDENCIAL DE NOMEAMENTO DE INTERVENTOR/A</td>
       <td>DATA:</td>
      </tr>
     </tbody>
    </table>
    <p>DATOS DA PERSOA PROPOSTA</p>
    <table>
     <tbody>
      <tr>
       <td>PRIMEIRO APELIDO</td>
       <td>SEGUNDO APELIDO</td>
      </tr>
     </tbody>
    </table>
    <table>
     <tbody>
      <tr>
       <td>NOME</td>
       <td>DNI</td>
      </tr>
     </tbody>
    </table>
    <table>
     <tbody>
      <tr>
       <td>ENDEREZO</td>
       <td>C.P.</td>
       <td>CONCELLO</td>
      </tr>
     </tbody>
    </table>
    <p>DATOS DO REPRESENTANTE</p>
    <table>
     <tbody>
      <tr>
       <td>PRIMEIRO APELIDO</td>
       <td>SEGUNDO APELIDO</td>
      </tr>
     </tbody>
    </table>
    <table>
     <tbody>
      <tr>
       <td>NOME</td>
       <td>DNI</td>
      </tr>
     </tbody>
    </table>
    <table>
     <tbody>
      <tr>
       <td>ENDEREZO</td>
       <td>C.P.</td>
       <td>CONCELLO</td>
      </tr>
     </tbody>
    </table>
    <table>
     <tbody>
      <tr>
       <td>REPRESENTANTE DA CANDIDATURA PRESENTADA POR .........................................................................................................................................</td>
      </tr>
     </tbody>
    </table>
    <p>Conforme o disposto no artigo 54 do Decreto 4/2007, nomea interventor/a a persoa arriba indicada.</p>
    <p>O/a representante</p>
    <h2>ANEXO IV<br>Eleccións ao Consello Regulador da Denominación de Orixe Mexillón<br>de Galicia-Mejillón de Galicia 2014</h2>
    <table>
     <tbody>
      <tr>
       <td>Asunto: CREDENCIAL DE NOMEAMENTO DE APODERADO/A</td>
       <td>DATA:</td>
      </tr>
     </tbody>
    </table>
    <p>DATOS DA PERSOA PROPOSTA</p>
    <table>
     <tbody>
      <tr>
       <td>PRIMEIRO APELIDO</td>
       <td>SEGUNDO APELIDO</td>
      </tr>
     </tbody>
    </table>
    <table>
     <tbody>
      <tr>
       <td>NOME</td>
       <td>DNI</td>
      </tr>
     </tbody>
    </table>
    <table>
     <tbody>
      <tr>
       <td>ENDEREZO</td>
       <td>C.P.</td>
       <td>CONCELLO</td>
      </tr>
     </tbody>
    </table>
    <p>DATOS DO REPRESENTANTE</p>
    <table>
     <tbody>
      <tr>
       <td>PRIMEIRO APELIDO</td>
       <td>SEGUNDO APELIDO</td>
      </tr>
     </tbody>
    </table>
    <table>
     <tbody>
      <tr>
       <td>NOME</td>
       <td>DNI</td>
      </tr>
     </tbody>
    </table>
    <table>
     <tbody>
      <tr>
       <td>ENDEREZO</td>
       <td>C.P.</td>
       <td>CONCELLO</td>
      </tr>
     </tbody>
    </table>
    <table>
     <tbody>
      <tr>
       <td>REPRESENTANTE DA CANDIDATURA PRESENTADA POR ...........................................................................................................................................</td>
      </tr>
     </tbody>
    </table>
    <p>Conforme o disposto no artigo 55 do Decreto 4/2007, nomea apoderado/a a persoa arriba indicada.</p>
    <p>O/a representante</p>
    <h2>ANEXO V<br>Asignación de vogalías polo sistema proporcional directo</h2>
    <p>O sistema proporcional directo atribúe as vogalías segundo a mecánica que a continuación se detalla:</p>
    <p>Divídense os votos de cada candidatura entre un número, que se obtén pola súa vez de dividir o número de votos válidos totais obtidos polas distintas candidaturas entre o número de vogais que se van elixir. Os resultados das divisións darán un valor para cada candidatura. A parte enteira do valor resultante será o número de vogais. Se aínda queda algún vogal por asignar, este será para a candidatura que teña un valor máis alto da parte decimal, e se queda algún vogal máis, para a seguinte que teña a parte decimal máis alta, e así sucesivamente. O seguinte exemplo ilustra o procedemento a aplicar:</p>
    <p>Censo: 5.000 electores.</p>
    <p>Vogais para elixir: 7.</p>
    <p>Repartición de votos entre as distintas candidaturas:</p>
    <p>A: 1.500.</p>
    <p>B: 1.000.</p>
    <p>C: 700.</p>
    <p>D: 600.</p>
    <p>E: 200.</p>
    <p>Votos válidos obtidos polas distintas candidaturas: 4.000.</p>
    <p>4.000/7 = 571,428.</p>
    <p>1.500/571,428 = 2,62. A obtén 2+1 = 3 vogais.</p>
    <p>1.000/571,428 = 1,75. B obtén 1+1 = 2 vogais.</p>
    <p>700/571,428 = 1,22. C obtén 1 vogal.</p>
    <p>600/571,428 = 1,05. D obtén 1 vogal.</p>
    <p>200/571,428 = 0,35. E obtén 0 vogais.</p>

