---
date: '2000-11-20'
id: 1441A
page: 15
number: 224
agency: 'CONSELLERÍA DE FAMILIA E PROMOCIÓN DO EMPREGO, MULLER E XUVENTUDE'
section: I. DISPOSICIÓNS XERAIS
title: >-
  Decreto 272/2000, do 2 de novembro, polo que se crea a Comisión de Seguimento
  do Plan de Acción Xove 2000-2003.
range: Decreto
url: 'https://www.xunta.gal/dog/Publicados/2000/20001120/Anuncio1441A_gl.html'
---
<p>A Constitución española, no seu artigo 48, sinala que os poderes públicos promoverán as condicións para a participación libre e eficaz da xuventude no desenvolvemento político, social, económico e cultural, e o Estatuto de autonomía de Galicia establece no seu artigo 27.24º que lle corresponde á Comunidade Autónoma galega a competencia na promoción do desenvolvemento comunitario. Así mesmo, polo Decreto 285/1989, do 16 de decembro, asúmense as funcións e servicios transferidos pola Administración do Estado á Comunidade Autónoma galega en materia de promoción sociocultural, no ámbito da xuventude e do desenvolvemento comunitario.</p>
<p>Na consecución da política xuvenil, o Plan de Acción Xove 2000-2003 constitúe unha resposta ás necesidades e expectativas da xuventude do novo século, a través da necesaria coordinación dos departamentos da Xunta de Galicia, abrindo a posibilidade de participación ás entidades locais e ó movemento asociativo xuvenil. Preténdese, entre outros obxectivos, consolidar entre a mocidade os valores da democracia, combate-lo racismo e a violencia e fomenta-la solidariedade, facer posible o seu desenvolvemento persoal e laboral, fomenta-la integración social, mellora-la calidade de vida, promove-la formación e educación en tódolos seus ámbitos, potencia-la súa participación nos ámbitos da vida social e cultural e estimula-la súa creatividade. En definitiva, fomenta-la participación dos mozos nos ámbitos do emprego, vivenda, educación e formación, investigación, información e novas tecnoloxías, saúde e calidade de vida, ambiente, cultura e lecer e no ámbito asistencial.</p>
<p>Co obxecto de realiza-lo seguimento dos obxectivos e a avaliación dos programas do Plan de Acción Xove 2000-2003, xorde a necesidade de crear unha comisión de seguimento, que terá unha duración temporal determinada pola duración do Plan.</p>
<p>Por todo isto, e por proposta da conselleira de Familia e Promoción do Emprego, Muller e Xuventude, en virtude das competencias e logo de deliberación do Consello da Xunta de Galicia na súa reunión do día dous de novembro de dous mil,</p>
<p>DISPOÑO:</p>
<p>Artigo 1º.-Creación e adscrición.</p>
<p>1. Créase a Comisión de Seguimento do Plan de Acción Xove 2000-2003, como órgano colexiado adscrito á Consellería de Familia e Promoción do Emprego, Muller e Xuventude.</p>
<p>2. Esta comisión ten carácter temporal e a súa duración vén determinada polo desenvolvemento do referido Plan de Acción Xove 2000-2003.</p>
<p>Artigo 2º.-Obxectivo.</p>
<p>O obxectivo da comisión é o seguimento e a avaliación das diversas actuacións levadas a cabo polos distintos departamentos da Xunta de Galicia recollidos no Plan de Acción Xove.</p>
<p>Artigo 3º.-Composición.</p>
<p>1. A Comisión de Seguimento do Plan de Acción Xove 2000-2003 estará composta por:</p>
<p>a) Presidente: a conselleira de Familia e Promoción do Emprego, Muller e Xuventude.</p>
<p>b) Vicepresidente: a directora xeral de Xuventude.</p>
<p>c) Vocais:</p>
<p>-Un representante por cada consellería e secretarías da presidencia con rango de director xeral, nomeado polo conselleiro respectivo.</p>
<p>-Un representante da Federación Galega de Municipios e Provincias, nomeado polo seu presidente.</p>
<p>-Un representante do Consello da Xuventude de Galicia nomeado polo seu presidente.</p>
<p>d) Secretario: o subdirector xeral de Programas da Dirección Xeral de Xuventude da Consellería de Familia e Promoción do Emprego, Muller e Xuventude.</p>
<p>2. Por cada membro titular nomearase un suplente, que no caso do vicepresidente será un subdirector da Dirección Xeral de Xuventude, e no caso de directores xerais terá a categoría de subdirector xeral.</p>
<p>3. O secretario da comisión realizará as funcións reguladas no artigo 25 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Artigo 4º.-Funcións.</p>
<p>Son funcións da Comisión de Seguimento do Plan Xove 2000-2003:</p>
<p>a) Seguimento das actuacións recollidas no Plan e avaliación dos programas que se están a desenvolver.</p>
<p>b) Realizar unha análise do desenvolvemento do Plan, así como a súa adecuación ás necesidades sociais e reais da xuventude.</p>
<p>c) Propoñer proxectos ou programas concretos nas distintas áreas do Plan.</p>
<p>d) Informa-las asociacións xuvenís dos acordos mantidos na comisión.</p>
<p>e) Formular, por iniciativa propia, propostas e recomendacións que supoñan unha mellora continua do Plan.</p>
<p>f) Recibir as propostas e suxestións das asociacións xuvenís co fin de debate-la súa posible inclusión.</p>
<p>g) Redactar unha memoria sobre os resultados da avaliación.</p>
<p>h) Calquera outra cuestión relacionada co seu ámbito de actuación.</p>
<p>Artigo 5º.-Réxime xurídico.</p>
<p>1. Sen prexuízo das peculiaridades previstas no presente decreto, o funcionamento da Comisión de Seguimento do Plan de Acción Xove 2000-2003 rexerase polo disposto no capítulo II do título II da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>2. A comisión reunirase unha vez cada seis meses con carácter ordinario e tantas como sexa necesario con carácter extraordinario.</p>
<p>Disposicións derradeiras</p>
<p>Primeira.-Facúltase a conselleira de Familia e Promoción do Emprego, Muller e Xuventude para dicta-las normas necesarias para o desenvolvemento do presente decreto.</p>
<p>Segunda.-O presente decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 2 de novembro de 2000.</p>
<p>Manuel Fraga Iribarne</p>
<p>Presidente</p>
<p>Manuela López Besteiro</p>
<p>Conselleira de Familia e Promoción do Emprego,</p>
<p>Muller e Xuventude</p>

