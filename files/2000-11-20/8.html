---
date: '2000-11-20'
id: 1443E
page: 15
number: 224
agency: 'CONSELLERÍA DE AGRICULTURA, GANDERÍA E POLÍTICA AGROALIMENTARIA'
section: III. OUTRAS DISPOSICIÓNS
title: >-
  Orde do 8 de novembro de 2000 sobre as condicións que deben cumprir para
  acollerse á denominación Viño da Terra de Betanzos os caldos elaborados nesa
  comarca vitivinícola.
range: Orde
url: 'https://www.xunta.gal/dog/Publicados/2000/20001120/Anuncio1443E_gl.html'
---
<p>O Regulamento (CE) nº 1493/1999 do Consello, do 17 de maio, polo que se establece a organización común do mercado vitivinícola, dicta no capítulo II do seu título V as normas relativas á designación e, en particular, a utilización de indicacións xeográficas.</p>
<p>No artigo 51 do regulamento citado establécense as condicións ás que poden supedita-los estados membros a utilización do nome dunha indicación xeográfica para designar un viño de mesa, e define o que se entende por nome dunha unidade xeográfica menor que o Estado membro, para os efectos da súa aplicación.</p>
<p>No anexo VII deste regulamento determínase, a súa alínea A.2.b), que poderá utilizarse na designación dun viño de mesa con indicación xeográfica a mención viño da terra acompañado do nome da unidade xeográfica; e, nese caso, non será obrigatoria a denominación viño de mesa.</p>
<p>A orde do Ministerio de Agricultura, Pesca e Alimentación do 11 de decembro de 1986 estableceu as regras de utilización de nomes xeográficos e da mención viño da terra na designación dos viños de mesa, en desenvolvemento da normativa comunitaria en vigor naquel momento. Esta orde, que actualmente hai que entender referida ó devandito R(CE) 1493/1999, fixou nos respectivos anexos, que periodicamente foron actualizados, as demarcacións xeográficas afectadas, así como as características que deben reuni-los viños procedentes destas.</p>
<p>O Estatuto de autonomía de Galicia, no seu artigo 30, atribúe á nosa Comunidade Autónoma competencia exclusiva nas materias de fomento e planificación da actividade económica e de agricultura e gandería, de acordo coas bases e a ordenación da actuación económica xeral e a política monetaria do Estado.</p>
<p>Así mesmo, a disposición adicional única da citada Orde do 11 de decembro de 1986 autoriza as comunidades autónomas a introduciren, no exercicio das súas competencias, modificacións nos seus anexos, que deberán ser comunicadas ó Ministerio de Agricultura, Pesca e Alimentación para os efectos da súa actualización e do cumprimento do previsto na normativa comunitaria.</p>
<p>Por todo o anterior</p>
<p>DISPOÑO:</p>
<p>Artigo 1º.-Recoñecemento da denominación Viño da Terra de Betanzos.</p>
<p>De acordo co establecido no artigo 51 do Regulamento (CE) 1493/1999 do Consello, do 17 de maio de 1999, polo que se establece a organización común do mercado vitivinícola (DOCE L179 do 14-7-1999) e co previsto na orde do Ministerio de Agricultura, Pesca e Alimentación do 11 de decembro de 1986 (BOE nº 306, do 23 de decembro), pola que se establecen as regras de utilización de nomes xeográficos e da mención viño da terra na designación dos viños de mesa, recoñécese a denominación Viño da Terra de Betanzos.</p>
<p>Poderán acollerse a esta denominación os viños de mesa producidos, elaborados e embotellados den</p>
<p>tro da área xeográfica que se determina no artigo 2º que, cumprindo na súa producción e elaboración tódolos requisitos que se determinan nesta orde e na lexislación vixente, reúnan as características que nesta se establecen.</p>
<p>Artigo 2º.-Área de producción.</p>
<p>A área de producción que se pode acoller á denominación Viño da Terra de Betanzos está constituída polos terreos aptos para a producción de uva das variedades que se indican no artigo 3º pertencentes á comarca vitivinícola de Betanzos, definida na Orde do 11 de decembro de 1986, e que se compón dos concellos de Bergondo, Betanzos, Coirós e Paderne.</p>
<p>Artigo 3º.-Variedades de uva.</p>
<p>1. Para podérense acoller á denominación Viño da Terra de Betanzos, os caldos terán que ser elaborados cun mínimo do 60% de uvas das seguintes variedades consideradas como recomendadas:</p>
<p>a) Brancas: godello.</p>
<p>b) Tintas: mencía, brancellao e merenzao.</p>
<p>2. A porcentaxe restante será necesariamente de uva das seguintes variedades, consideradas como autorizadas:</p>
<p>a) Brancas: palomino.</p>
<p>b) Tintas: gran negro e garnacha tintureira.</p>
<p>Artigo 4º.-Da producción.</p>
<p>1. As replantacións, substitucións ou novas plantacións requirirán para a súa autorización, ademais do cumprimento da lexislación vixente, seren realizadas coas variedades relacionadas no número 1 do artigo anterior e enxertadas sobre patrón axeitado. Non se permitirá a mestura nunha mesma parcela de variedades tintas e brancas.</p>
<p>2. As prácticas de cultivo serán as tradicionais que se veñan realizando na zona, e tenderán a consegui-la mellor calidade. En todo caso deberanse cumpri-los seguintes requisitos:</p>
<p>-A densidade de plantación estará entre 1.000 e 4.000 cepas por hectárea.</p>
<p>-A poda farase en cordón simple ou dobre Guyot, dobre cordón Royat ou outros sistemas dos que se teñan comprobado óptimos resultados.</p>
<p>-O número máximo de gromos por hectárea será de 75.000 para as variedades recomendadas e de 60.000 para as autorizadas.</p>
<p>3. As produccións máximas admitidas por hectárea serán as seguintes:</p>
<p>-10.000 kg por hectárea para as variedades tintas recomendadas.</p>
<p>-11.000 kg por hectárea para as variedades brancas recomendadas.</p>
<p>-11.500 kg por hectárea para o resto das variedades.</p>
<p>Artigo 5º.-Da elaboración.</p>
<p>1. As técnicas empregadas na manipulación da uva, do mosto e do viño, tenderán a obter productos de máxima calidade, mantendo as características tradicionais dos viños brancos e tintos da comarca de Betanzos.</p>
<p>2. Na producción do mosto seguiranse as prácticas tradicionais, aplicadas cunha moderna tecnoloxía, orientada á mellora da calidade do producto final. Aplicaranse presións axeitadas para a extracción do mosto, de maneira que o rendemento non sexa superior a 65 litros de mosto por cada 100 kg de uva.</p>
<p>3. Os Viños da Terra de Betanzos elaboraranse exclusivamente con uvas brancas ou tintas das variedades que se especifican no artigo 3º, tendo que utilizarse, como mínimo, un 60% das variedades consideradas recomendadas.</p>
<p>Poderanse elaborar viños monovarietais das variedades recomendadas. Neste caso, polo menos o 85% da uva ten que proceder desa variedade.</p>
<p>4. Nas adegas elaboradoras e/ou embotelladoras de Viño da Terra de Betanzos unicamente se elaborarán e embotellarán viños de mesa producidos a partir de uvas procedentes da comarca vitivinícola de Betanzos.</p>
<p>Artigo 6º.-Características dos viños.</p>
<p>1. O grao alcohólico volumétrico natural mínimo será para os monovarietais 11% vol., e 10% vol. para o resto.</p>
<p>2. A acidez total mínima dos viños dispostos para o consumo, expresada en gr/l de ácido tartárico, será 5,0 gr/l para os viños monovarietais e 4,5 gr/l para o resto.</p>
<p>3. A acidez volátil, expresada en gr/l de ácido acético, dos viños dispostos para o consumo non será superior a 0,65 gr/l para os viños que se comercialicen no primeiro ano seguinte ó da colleita. Para os viños procedentes doutras colleitas será de aplicación o disposto na normativa xeral vixente.</p>
<p>4. Os contidos máximos en anhídrido sulfuroso total nos viños dispostos para o consumo serán 125 mg/l para os viños monovarietais, e 165 mg/l para o resto.</p>
<p>Para os viños obtidos en campañas de condicións climatolóxicas desfavorables poderá ser autorizada a elevación dos límites citados nunha cantidade que non excederá de 40 mg/l adicionais.</p>
<p>5. Os viños brancos e tintos pertencentes á denominación Viño da Terra de Betanzos deberán presenta-las calidades organolépticas e enolóxicas propias da comarca, especialmente canto á cor, limpeza e aromas.</p>
<p>Artigo 7º.-Rexistros.</p>
<p>Para que un viño producido na comarca de Betanzos poida acollerse á denominación Viño da Terra de Betanzos, ademais de cumprir cos demais requi</p>
<p>sitos establecidos nesta orde, deberá ser elaborado con uvas procedentes de viñas legalmente rexistrados no Servicio de Producción Vexetal da Delegación Provincial da Consellería de Agricultura, Gandería e Política Agroalimentaria da Coruña; e a adega na que se elabore ten que estar inscrita no Rexistro de Industrias Agrarias da citada delegación provincial, sen prexuízo doutros rexistros que a normativa xeral poida esixir.</p>
<p>Artigo 8º.-Control.</p>
<p>O control do cumprimento das normas establecidas nesta orde para os viños que queiran optar á denominación Viño da Terra de Betanzos será realizado pola inspección de defensa contra fraudes e calidade agroalimentaria dos Servicios de Industrias e Comercialización Agroalimentaria, da Consellería de Agricultura, Gandería e Política Agroalimentaria.</p>
<p>Artigo 9º.-Infraccións e sancións.</p>
<p>Tódalas actuacións que sexa preciso desenvolver en materia de expedientes sancionadores axustaranse ás normas desta orde; ás da Lei 25/1970, do 2 de decembro, do Estatuto da viña, do viño e dos alcohois, e ó seu regulamento, aprobado polo Decreto 835/1972, do 23 de marzo; ó Real decreto 1945/1983, do 22 de xuño, que regula as infraccións e sancións en materia de defensa do consumidor e da producción agroalimentaria, en canto lles sexa de aplicación; á vixente Lei 30/1992, do 26 de novembro, de réxime xurídico das administracións públicas e do procedementos administrativo común; ó Regulamento do procedemento para o exercicio da potestade sancionadora, aprobado polo Real decreto 1398/1993, do 4 de agosto, e a cantas disposicións xerais sobre a materia estean vixentes no seu momento.</p>
<p>Disposición adicional</p>
<p>En virtude do disposto na disposición adicional da Orde do 11 de decembro de 1986, notificaranse ó Ministerio de Agricultura, Pesca e Alimentación as modificacións introducidas nos anexos da devandita orde, para os efectos da súa actualización e do cumprimento do disposto na normativa comunitaria.</p>
<p>Disposición derradeira</p>
<p>Primera.-Facúltase o director xeral de Industrias e Alimentación para dictar cantas disposicións sexan necesarias para o desenvolvemento desta orde e da Orde do 15 de xullo de 1987 (DOG 160, do 21 de agosto), sobre as condicións que terán que cumprir para acollerse á denominación Viño da Terra Val do Miño-Ourense os caldos elaborados nesa comarca; en particular no relativo ós requisitos sobre a indicación de procedencia, a contabilidade vitivinícola das empresas elaboradoras, a etiquetaxe, e cantos outros aspectos sexan necesarios para a mellor aplicación do contido nas ordes de recoñecemento de ámbalas dúas denominacións de Viños da Terra.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 8 de novembro de 2000.</p>
<p>Cástor Gago Álvarez</p>
<p>Conselleiro de Agricultura, Gandería</p>
<p>e Política Agroalimentaria</p>

