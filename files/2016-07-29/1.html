---
date: '2016-07-29'
id: C3B0-270716-0001
page: 33361
number: 143
agency: Presidencia da Xunta de Galicia
section: I. Disposicións xerais.
title: >-
  LEI 13/2016, do 26 de xullo, de creación do Colexio Oficial de Terapeutas
  Ocupacionais de Galicia.
range: Lei
url: >-
  https://www.xunta.gal/dog/Publicados/2016/20160729/AnuncioC3B0-270716-0001_gl.html
---
<p>Exposición de motivos</p>
    <p>De conformidade co disposto no artigo 150.2 da Constitución española, a Lei orgánica 16/1995, do 27 de decembro, de transferencia de competencias á Comunidade Autónoma galega, transfire, no marco da lexislación básica do Estado, o desenvolvemento lexislativo e a execución en materia de corporacións de dereito público representativas de intereses económicos e profesionais, complementando así o ámbito competencial determinado no artigo 27.29 do Estatuto de autonomía de Galicia.</p>
    <p>A transferencia en materia de colexios oficiais ou profesionais fíxose efectiva a través do Real decreto 1643/1996, do 5 de xullo, e foi asumida polo Decreto 337/1996, do 13 de setembro, da Xunta de Galicia. </p>
    <p>A Comunidade Autónoma de Galicia aprobou, en virtude da devandita competencia, a Lei 11/2001, do 18 de setembro, de colexios profesionais da Comunidade Autónoma de Galicia. De acordo co seu artigo 11, a creación de colexios profesionais, no ámbito territorial da Comunidade Autónoma de Galicia, farase por lei do Parlamento galego. </p>
    <p>Ao abeiro desta normativa, a Asociación Profesional de Terapeutas Ocupacionales de Sanidad y Seguridad Social de Galicia, con ámbito territorial na Comunidade Autónoma de Galicia, presentou a solicitude de creación do Colexio Oficial de Terapeutas Ocupacionais de Galicia.</p>
    <p>O Real decreto 1420/1990, do 4 de xullo, estableceu o título universitario oficial de diplomado ou diplomada en Terapia Ocupacional. Pola súa banda, mediante Resolución do 5 de febreiro de 2009, da Secretaría de Estado de Universidades, publicouse o Acordo do Consello de Ministros do 23 de xaneiro de 2009 polo que se establecen as condicións a que se deberán adecuar os plans de estudos conducentes á obtención de títulos que habiliten para o exercicio da profesión regulada de terapeuta ocupacional. No <em>Boletín Oficial del Estado</em> do 26 de marzo de 2009 publicouse a Orde CIN/729/2009, do 18 de marzo, pola que se establecen os requisitos dos plans de estudos conducentes á obtención dos títulos de grao como título universitario oficial habilitante para o exercicio da profesión de terapeuta ocupacional.</p>
    <p>A Lei 44/2003, do 21 de novembro, de ordenación das profesións sanitarias, en relación coas profesións sanitarias tituladas establece, no artigo 2, que son profesións sanitarias tituladas e reguladas aquelas cuxa formación pregraduada ou especializada se dirixe específica e fundamentalmente a dotar as persoas interesadas dos coñecementos, habilidades e actitudes propias da atención da saúde, e que están organizadas en colexios profesionais oficialmente recoñecidos polos poderes públicos, de acordo co previsto na normativa específica aplicable, e inclúe expresamente entre as profesións sanitarias de nivel diplomado a profesión de terapeuta ocupacional, para cuxo exercicio habilita o título de diplomado ou diplomada en Terapia Ocupacional.</p>
    <p>A mesma lei, no artigo 7.2.g), sinala como funcións dos e das terapeutas ocupacionais a aplicación de técnicas e a realización de actividades de carácter ocupacional que tendan a potenciar ou suplir funcións físicas ou psíquicas diminuídas ou perdidas, e a orientar e estimular o desenvolvemento de tales funcións.</p>
    <p>O interese público que xustifica a creación deste colexio profesional fundaméntase na protección efectiva do dereito á saúde, recoñecido no artigo 43 da Constitución. Por iso, considérase que concorren razóns de interese público que xustifican a creación do Colexio Profesional de Terapeutas Ocupacionais no ámbito da Comunidade Autónoma de Galicia que permita a integración destes profesionais nunha organización capaz de ordenar o exercicio da profesión, someter os profesionais a unhas normas deontolóxicas e de control comúns e, en definitiva, protexer os intereses das persoas usuarias dos servizos prestados polos e polas profesionais no desenvolvemento da súa actividade.</p>
    <p>Polo exposto, e considerando que existen razóns de interese público que xustifican a necesidade e oportunidade de creación do Colexio Oficial de Terapeutas Ocupacionais de Galicia, procédese mediante a presente lei á creación do antedito colexio.</p>
    <p>A lei consta dunha exposición de motivos; de cinco artigos titulados, respectivamente, obxecto, ámbito territorial, ámbito persoal, colexiación e idioma do Colexio; dunha disposición adicional; de dúas disposicións transitorias e dunha disposición derradeira.</p>
    <p>O anteproxecto de lei foi sometido ao preceptivo ditame do Consello Económico e Social de Galicia.</p>
    <p>Por todo o exposto, o Parlamento de Galicia aprobou e eu, de conformidade co artigo 13.2 do Estatuto de autonomía de Galicia e co artigo 24 da Lei 1/1983, do 22 de febreiro, de normas reguladoras da Xunta e da súa Presidencia, promulgo en nome do rei, a Lei de creación do Colexio Oficial de Terapeutas Ocupacionais de Galicia.</p>
    <p>Artigo 1. <em>Obxecto</em></p>
    <p>1. Créase o Colexio Oficial de Terapeutas Ocupacionais de Galicia como corporación de dereito público, con personalidade xurídica e capacidade de obrar para o cumprimento dos seus fins. </p>
    <p>2. O Colexio terá plena capacidade de obrar desde o momento en que se constitúan os seus órganos de goberno.</p>
    <p>Artigo 2. <em>Ámbito territorial</em></p>
    <p>O ámbito de actuación do Colexio é o territorio da Comunidade Autónoma de Galicia.</p>
    <p>Artigo 3. <em>Ámbito persoal</em></p>
    <p>1. O Colexio Oficial de Terapeutas Ocupacionais de Galicia agrupa os profesionais que estean en posesión do título universitario de Terapeuta Ocupacional, de conformidade co disposto no Real decreto 1420/1990, do 26 de outubro, polo que se establecen o título universitario oficial de diplomado ou diplomada en Terapia Ocupacional e as directrices xerais propias dos plans de estudos conducentes á obtención daquel, ou do correspondente título de grao. </p>
    <p>2. Igualmente, poderán integrarse no Colexio os profesionais que posúan outro título equivalente debidamente homologado pola autoridade competente.</p>
    <p>Artigo 4. <em>Colexiación</em></p>
    <p>O exercicio da profesión de terapeuta ocupacional con domicilio profesional único ou principal na Comunidade Autónoma de Galicia requirirá a incorporación ao Colexio Oficial de Terapeutas Ocupacionais de Galicia cando así o estableza unha lei estatal.</p>
    <p>Artigo 5. <em>Uso do galego nas comunicacións</em></p>
    <p>O Colexio Oficial de Terapeutas Ocupacionais de Galicia procurará e fomentará o uso do galego en todas as súas comunicacións, tanto internas como externas, segundo o establecido no Estatuto de autonomía de Galicia e na regulación de normalización lingüística.</p>
    <p>Disposición adicional única. <em>Promoción da igualdade de xénero</em></p>
    <p>No contido dos estatutos aprobados ao abeiro desta lei terase en conta a perspectiva de xénero e a promoción da igualdade por razón de xénero na profesión de terapeuta ocupacional, que, así mesmo, será un principio informador de toda a actividade do Colexio.</p>
    <p>Disposición transitoria primeira. <em>Comisión Xestora</em></p>
    <p>1. A Asociación Profesional de Terapeutas Ocupacionales de Sanidad y Seguridad Social designará unha comisión xestora que actuará como órgano de goberno provisional do Colexio coas funcións establecidas na normativa transitoria desta lei.</p>
    <p>2. A Comisión Xestora, no prazo de seis meses a partir da entrada en vigor desta lei, elaborará e aprobará con carácter provisional uns estatutos do Colexio Oficial de Terapeutas Ocupacionais de Galicia nos que se deberán regular a convocatoria e o funcionamento da asemblea colexial constituínte, na cal terán dereito a participar todos os profesionais que, conforme o disposto na presente lei, poidan adquirir a condición de colexiados. A convocatoria da asemblea constituínte deberá anunciarse, como mínimo, con vinte días de antelación no <em>Diario Oficial de Galicia</em> e nun dos xornais de maior difusión de Galicia.</p>
    <p>3. Na composición da Comisión Xestora procurarase unha presenza equilibrada de homes e mulleres.</p>
    <p>4. A Comisión Xestora actuará como un órgano colexiado, tomando as súas decisións por maioría de dous terzos, e elixirá de entre os seus membros a persoa titular da presidencia e a da secretaría da Comisión.</p>
    <p>Disposición transitoria segunda. <em>Asemblea constituínte e estatutos definitivos</em></p>
    <p>1. A asemblea constituínte, no prazo de seis meses desde a aprobación dos estatutos provisionais, elaborará e aprobará os estatutos definitivos do Colexio Oficial de Terapeutas Ocupacionais de Galicia e elixirá os membros dos órganos de goberno colexiais.</p>
    <p>2. Os estatutos definitivos, logo de seren aprobados pola asemblea, remitiranse á consellaría competente en materia de colexios profesionais para a súa aprobación definitiva, unha vez que sexa verificada a súa adecuación á legalidade, e publicación no <em>Diario Oficial de Galicia</em>.</p>
    <p>Disposición derradeira única. <em>Entrada en vigor</em></p>
    <p>Esta lei entrará en vigor aos vinte días da súa publicación no <em>Diario Oficial de Galicia</em>.</p>
    <p>Santiago de Compostela, vinte e seis de xullo de dous mil dezaseis</p>
    <footer><p>Alberto Núñez Feijóo<br>Presidente</p></footer>

