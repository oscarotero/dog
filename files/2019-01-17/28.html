---
date: '2019-01-17'
id: G0424-201218-0014
page: 3376
number: 12
agency: 'Consellería de Economía, Emprego e Industria'
section: VI. Anuncios. a) Administración autonómica.
title: >-
  RESOLUCIÓN do 17 de decembro de 2018, da Dirección Xeral de Enerxía e Minas,
  pola que se fai público o Acordo do Consello da Xunta de Galicia, do 13 de
  decembro de 2018, polo que se aproba definitivamente o proxecto do parque
  eólico Paradela como proxecto sectorial de incidencia supramunicipal, así como
  das disposicións normativas contidas no mencionado proxecto.
range: Resolución
url: >-
  https://www.xunta.gal/dog/Publicados/2019/20190117/AnuncioG0424-201218-0014_gl.html
---
<p>En cumprimento do disposto no artigo 13.5 do Decreto 80/2000, do 23 de marzo, polo que se regulan os plans e proxectos sectoriais de incidencia supramunicipal, esta dirección xeral dispón que se publique no <em>Diario Oficial de Galicia</em> o acordo adoptado polo Consello da Xunta de Galicia na súa reunión do 13 de decembro de 2018, cuxa parte dispositiva é o seguinte texto literal:</p>
    <p>«1. Aprobar definitivamente o proxecto sectorial de incidencia supramunicipal denominado parque eólico Paradela, no concello de Paradela (Lugo), promovido por Paravento, S.L.</p>
    <p>2. De conformidade co contido do Acordo do Consello da Xunta de Galicia do 1 de outubro de 1997 polo que se aproba o Plan eólico de Galicia como proxecto sectorial de incidencia supramunicipal, modificado mediante o Acordo do 5 de decembro de 2002, o planeamento no concello de Paradela queda vinculado ás determinacións contidas no proxecto sectorial que se aproba».</p>
    <p>De conformidade co artigo 4 da Lei 10/1995, do 23 de novembro, de ordenación do territorio de Galicia, publícanse como anexo a esta resolución as disposicións normativas do proxecto sectorial denominado parque eólico Paradela.</p>
    <p>Santiago de Compostela, 17 de decembro de 2018</p>
    <footer><p>Ángel Bernardo Tahoces<br>Director xeral de Enerxía e Minas</p></footer>
    <h2>ANEXO</h2>
    <h3>Disposicións normativas do proxecto sectorial</h3>
    <p>1. Adecuación ao planeamento local vixente e prazo para realizala.</p>
    <p>A continuación procédese a analizar a normativa urbanística vixente no termo municipal afectado, propoñendo as modificacións que compatibilizan os usos do parque eólico cos previstos no plan vixente, mentres non se adecúe o mesmo ao proxecto sectorial.</p>
    <p>1.1. Adecuación ao planeamento local vixente.</p>
    <p>1.1.1. Análise da relación coa planificación urbanística vixente.</p>
    <p>O Decreto 80/2000, do 23 de marzo, regula a finalidade, o contido, a eficacia e o procedemento de aprobación dos plans e proxectos sectoriais, de conformidade co disposto no capítulo V da Lei 10/1995, do 23 de novembro, de ordenación do territorio de Galicia.</p>
    <p>O solo afectado por infraestruturas e dotacións de interese supramunicipal será considerado como solo rústico de protección de infraestruturas para os efectos previsto na Lei 2/2016, do 10 de febreiro, do solo de Galicia, segundo se expresa no artigo 5.4 do Decreto 80/2000, do 23 de marzo.</p>
    <p>A presente infraestrutura de xeración de enerxía afectará o termo municipal de Paradela (Lugo).</p>
    <p>O concello de Paradela dispón de Plan xeral de ordenación municipal (PXOM) aprobado pola Orde do 8 de novembro de 2007 (DOG do 26 de novembro). Trátase dun planeamento non adaptado á Lei 2/2016, do 10 de febreiro, do solo de Galicia (LSG), aos terreos afectados polo parque eólico, e segundo o número 1 da disposición transitoria da LSG, aplicaráselle o réxime disposto na citada lei para o solo rústico, mantendo, en todo caso, a vixencia das categorías de solo contidas no planeamento; solo rústico ordinario, solo rústico de especial protección patrimonial, de infraestruturas (LU-P-4201) e forestal.</p>
    <p>Extráese a continuación a tipoloxía de obra proxectada, así como a súa compatibilidade co uso do solo cualificado da lei obxecto. Para o solo rústico de protección forestal pódese asimilar o seu uso ao cualificado como solo rústico de especial protección agropecuaria, forestal ou de infraestruturas, no artigo 37 da Lei do solo, sendo compatible o seu emprego para o seguinte:</p>
    <p>(…).</p>
    <p>(11). Artigo 33. <em>Usos e actividades en solo rústico</em></p>
    <p>Os usos e actividades posibles en solo rústico serán os seguintes:</p>
    <p>(…).</p>
    <p>2. Actividades e usos construtivos:</p>
    <p>m) Infraestruturas de abastecemento, tratamento, saneamento e depuración de augas, de xestión e tratamento de residuos, e instalacións de xeración ou infraestruturas de produción de enerxía.</p>
    <p>(…).</p>
    <p>Recolléndose no seu número 14 os usos compatibles coa actividade seleccionada:</p>
    <p>14. Artigo 37. <em>Solo rústico de especial protección agropecuaria, forestal ou de infraestruturas </em></p>
    <p>O réxime dos solos rústicos de protección agropecuaria e forestal ten por finalidade principal preservar os terreos de alta produtividade e garantir a utilización racional dos recursos naturais e o desenvolvemento urbanístico sustentable. O réxime do solo rústico de protección de infraestruturas, sen prexuízo do establecido na súa específica lexislación reguladora, ten por obxecto preservar as infraestruturas existentes ou de nova creación.</p>
    <p>Estará sometido ao seguinte réxime:</p>
    <p>1. Usos permitidos por licenza municipal directa os relacionados no número 1, letras a), b) e c), e no número 2, letras a), b), c), d), f), i) e m), do artigo 33 da presente lei. Ademais, no solo rústico de protección forestal permitirase o relacionado no número 1, letra e).</p>
    <p>En solo rústico de protección de infraestruturas permitiranse as instalacións necesarias para a execución e funcionamento da correspondente infraestrutura.</p>
    <p>2. Usos autorizables pola Comunidade Autónoma:</p>
    <p>No solo rústico de protección agropecuaria serán autorizables os usos relacionados no número 1, letras d) e e), e no número 2, letras e), g) h), j), k) e l), do artigo 33 da presente lei, así como os que poidan establecerse a través dos instrumentos previstos na lexislación de ordenación do territorio, sempre que non leven a transformación urbanística dos terreos nin lesionen os valores obxecto de protección.</p>
    <p>No solo rústico de protección forestal poderán autorizarse os usos relacionados no número 1, letras d) e e), e no número 2, letras, e), g), h), j), k) e l), do artigo 33, sempre que non leven a transformación urbanística do solo nin lesionen os valores obxecto de protección e os que poidan establecerse a través dos instrumentos de ordenación do territorio. Nos montes públicos de utilidade pública serán autorizables os usos admitidos na súa lexislación sectorial.</p>
    <p>No solo rústico de protección de infraestruturas unicamente serán autorizables os usos vinculados funcionalmente á infraestrutura correlativa, así como os que poidan establecerse a través dos instrumentos de ordenación do territorio.</p>
    <p>Concluíndose de todo iso a aparente compatibilidade de usos (proxectado-vixente) para a implantación do parque eólico no concello de Paradela.</p>
    <p>1.1.2. Proposta de modificación do uso do solo. Regulación detallada do uso pormenorizado.</p>
    <p>Dada a discrepancia do uso do solo establecido na lei co planeamento urbanístico dos terreos vinculados directamente coas instalacións propias do parque eólico de Paradela, resulta necesario adecuar a normativa urbanística para viabilizar a implantación das instalacións creando unha ordenanza específica, nos termos seguintes:</p>
    <p>• Solo rústico de protección de infraestruturas enerxéticas.</p>
    <p>1.1.2.1. Ámbito.</p>
    <p>Comprende esta categoría de solo a zona sombreada nos planos destinada ás instalacións de infraestruturas enerxéticas propiamente ditas, incluídos os camiños de servizo, de acordo co plano do planeamento urbanístico adxunto.</p>
    <p>Esta zona comprende a superficie materialmente ocupada máis as servidumes necesarias que serán as delimitadas en función das distintas instalacións, tal e como se define a seguir: </p>
    <p>• Aeroxeradores: 200 m, distancia a partir da cal o ruído producido por un aeroxerador confúndese co vento.</p>
    <p>• Viais e gabias: no caso de viais o ámbito de ocupación será de 13 metros e no caso de viais máis gabias será de 20 metros en total. En zonas onde a gabia non discorre paralela ao vial o ámbito será de 10 metros.</p>
    <p>1.1.2.2. Condicións de uso e licenzas.</p>
    <p>O uso citado destinado á instalación de infraestruturas enerxéticas para poder implantarse nesta categoría de solo, deberán contar coa correspondente declaración de impacto ambiental de acordo co previsto na Lei 1/1.995 do 2 de xaneiro, de protección ambiental de Galicia, e coa aprobación do proxecto sectorial, segundo o establecido na Lei 2/2016, do solo de Galicia.</p>
    <p>Segundo o previsto na Lei 2/2016, do 10 de febreiro, do solo de Galicia, no proxecto técnico de execución das obras do parque eólico deberá incluírse unha memoria urbanística, como documento específico e independente en que se indicará a finalidade e uso da actuación proxectada, razoándose a súa adecuación á ordenación vixente, consecuencia da aprobación do proxecto sectorial, incluíndo a presente ordenanza de solo rústico de protección de infraestruturas enerxéticas que lle é de aplicación.</p>
    <p>No paráfrafo da presente memoria correspondente á memoria urbanística acompañarase dun plano de situación e demais información gráfica que sexa precisa para indicar a clasificación e cualificación do solo obxecto da actuación e da normativa e ordenanza aplicables.</p>
    <p>1.1.2.3. Ámbito de aplicación.</p>
    <p>Comprende esta categoría de solo a zona delimitada nos planos destinada ás instalacións de xeración e evacuación da enerxía producida nos aeroxeradores ata a arqueta de conexión. Tamén inclúe esta zona os viais de acceso aos aeroxeradores, que na maioría dos casos discorren paralelos ás gabias de condutores.</p>
    <p>Permitiranse outras construcións, de acordo co plan vixente, necesarias para o adecuado funcionamento do parque.</p>
    <p>1.1.2.3.1. Usos permitidos.</p>
    <p>No ámbito de aplicación destas normas, autorízase o uso e as construcións e instalacións necesarias para o parque eólico, ademais de todos aqueles usos permitidos que se detallen no Plan xeral de ordenación municipal de Paradela, permitíndose a explotación racional dos recursos vinculados ao medio que non atenten contra os valores esenciais que se protexen.</p>
    <p>Teranse en conta os terreos vinculados directamente ás instalacións propias do parque eólico, resultantes dos ocupados materialmente por aeroxeradores, gabias de condutores e novos accesos viais exteriores e/ou de servizos e mais as servidumes necesarias que serán delimitadas en función das distintas instalacións, tal como defínese nos planos parcelarios e demais información do proxecto de execución.</p>
    <p>1.1.2.3.2. Condicións de edificación.</p>
    <p>Dadas a alta demanda de superficie deste tipo de instalacións, así como as súas características, non se establece parcela mínima, nin limitacións de altura, que se xustificarán no proxecto sectorial.</p>
    <p>1.1.2.3.3. Condicións estéticas.</p>
    <p>Segundo as determinadas na declaración de impacto ambiental, e cumprirán as prescricións descritas no Real decreto 80/2000.</p>
    <p>1.1.2.3.4. Condicións de servizos. </p>
    <p>De acordo co previsto na lexislación vixente, o promotor da infraestrutura enerxética deberá resolver pola súa conta os servizos de:</p>
    <p>• Acceso rodado.</p>
    <p>• Abastecemento de auga.</p>
    <p>• Saneamento e depuración.</p>
    <p>• Enerxía eléctrica.</p>
    <p>• A dotación de aparcadoiros, previa xustificación da superficie que se propoña.</p>
    <p>1.1.2.3.5. Eficacia.</p>
    <p>A aprobación definitiva do proxecto sectorial polo Consello da Xunta de Galicia, seguindo o procedemento establecido no artigo 25 da Lei 10/1995, á marxe das adecuación do plan local para reflectir as instalacións proxectadas, implica para os concellos afectados a obrigación de conceder a licenza de obras para as consecuentes instalacións, seguindo os trámites previstos na lexislación de réxime local e do procedemento administrativo común.</p>
    <p>Cando se adecúe o Plan municipal do concello de Paradela, conforme os prazos previstos no Decreto 80/2000 e/ou se adapte á Lei 2/2016, do 10 de febreiro, do solo de Galicia, incluiranse as delimitacións sinaladas nos planos clasificándoas segundo o artigo 32, no parágrafo de categorías de solos rústicos, en solo rústico de protección de infraestruturas.</p>
    <p>1.1.2.4. Prazo.</p>
    <p>A adecuación do planeamento local deberá realizarse coa redacción e tramitación de calquera dos seguintes eventos:</p>
    <p>• A primeira modificación puntual que por calquera causa acorde o concello, que obviamente pode ser para esta adecuación.</p>
    <p>• A revisión do planeamento urbanístico municipal vixente.</p>
    <p>1.1.2.5. Cualificación do proxecto.</p>
    <p>As obras do parque eólico de Paradela, obxecto do presente proxecto sectorial, cualifícanse expresamente como de marcado carácter territorial e, en consecuencia, quedan exentas das autorizacións urbanísticas a que se refire na Lei do solo de Galicia, segundo o exposto no artigo 11 do Decreto 80/2000, do 23 de marzo.</p>

