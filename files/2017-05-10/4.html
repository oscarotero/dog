---
date: '2017-05-10'
id: C3K1-280417-0002
page: 22740
number: 89
agency: Consellería de Sanidade
section: III. Outras disposicións.
title: >-
  RESOLUCIÓN do 27 de abril de 2017 pola que se procede a publicar a encomenda
  de xestión á empresa pública Tragsatec, Tecnología y Servicios Agrarios, S.A.,
  para a execución da recolla de mostras do Programa de vixilancia sanitaria das
  zonas de baño de Galicia.
range: Resolución
url: >-
  https://www.xunta.gal/dog/Publicados/2017/20170510/AnuncioC3K1-280417-0002_gl.html
---
<p>Coa finalidade de dar cumprimento ao disposto no artigo 8.4 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, procédese a publicar no Diario Oficial de Galicia a encomenda de xestión da Consellería de Sanidade en prol da empresa pública Tragsatec, Tecnología y Servicios Agrarios, S.A., para a execución da recolla de mostras do programa de vixilancia sanitaria das zonas de baño de Galicia.</p>
    <p>Para xeral coñecemento, disponse a súa publicación como anexo a esta resolución.</p>
    <p>Santiago de Compostela, 27 de abril de 2017</p>
    <footer><p>Jesús Vázquez Almuíña<br>Conselleiro de Sanidade</p></footer>
    <h2>«ANEXO</h2>
    <p>Resolución de encomenda de xestión da Consellería de Sanidade en prol da empresa pública Tragsatec, Tecnología y Servicios Agrarios, S.A., para a execución da recolla de mostras do programa de vixilancia sanitaria das zonas de baño de Galicia.</p>
    <p>Primeiro</p>
    <p>Por resolución do conselleiro de Sanidade, do 27.4.2017 acordouse encomendar á empresa pública Tragsatec, Tecnología y Servicios Agrarios, S.A., a execución da recolla de mostras do programa de vixilancia sanitaria das zonas de baño de Galicia, e establecéronse as condicións para a realización das actividades encomendadas.</p>
    <p>Segundo. Actividades a que se refire</p>
    <p>O obxecto da encomenda é controlar, coordinar e levar a cabo as actividades necesarias para a execución da recolla de mostras do Programa de vixilancia sanitaria das zonas de baño de Galicia. Isto inclúe elaborar os calendarios, a recolla das mostras, a súa entrega no laboratorio, a repetición das mostraxes, se for o caso, e o tratamento e remisión da información recollida.</p>
    <p>Terceiro. Natureza e alcance da xestión</p>
    <p>O programa baséase na vixilancia sanitaria das zonas de baño incluídas no censo oficial mediante a inspección e mostraxe periódica da auga das praias durante a tempada de baño, segundo o indicado na lexislación vixente nesta materia (Directiva 2006/7/CE, do Parlamento Europeo e do Consello, do 15 de febreiro de 2006, relativa á xestión da calidade das augas de baño e da normativa estatal que a desenvolve, o Real decreto 1341/2007, do 11 de outubro, sobre a xestión da calidade das augas de baño).</p>
    <p>O corpo de farmacéuticos inspectores de Saúde Pública (FISP) realizou a recolla periódica de mostras nas zonas de baño durante os últimos anos. Esta recolla implicaba que, durante o período estival, a maior parte do seu tempo de traballo se dedicaba a esta tarefa polo que non podían levar a cabo as inspeccións e auditorías doutros programas de vixilancia sanitaria que teñen un maior impacto na saúde da poboación.</p>
    <p>Cuarto. Prazo de vixencia</p>
    <p>A encomenda de xestión producirá efectos entre o 2 de maio e o 6 de outubro de 2017».</p>

