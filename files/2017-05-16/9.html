---
date: '2017-05-16'
id: O150-100517-0001
page: 23807
number: 93
agency: Escola Galega de Administración Pública
section: III. Outras disposicións.
title: >-
  RESOLUCIÓN do 8 de maio de 2017 pola que se aproban as bases reguladoras e se
  fai pública a convocatoria do Concurso de literatura infantil e xuvenil do Día
  das Letras Galegas.
range: Resolución
url: >-
  https://www.xunta.gal/dog/Publicados/2017/20170516/AnuncioO150-100517-0001_gl.html
---
<p>Un dos fins da EGAP, establecido no artigo 3 da Lei 14/1987, do 27 de maio, de creación da Escola Galega de Administración Pública, é a difusión e normalización da lingua galega. Para conseguir este fin, cómpre concienciar as nenas e os nenos galegos da necesidade de fomentar a dinamización da nosa lingua e de coñecer e divulgar a cultura que ao seu través nos transmitiron os nosos devanceiros e devanceiras. </p>
    <p>Por esta razón, como un máis dos actos que a EGAP organizará para honrar as letras galegas, e especialmente este ano a Carlos Casares,</p>
    <p class="dog-titulo">RESOLVO:</p>
    <p>Anunciar a convocatoria dun premio de literatura infantil no cal poderán participar as nenas e os nenos galegos, que ten como obxectivo incentivar a creatividade literaria a través do uso da lingua galega, de acordo coas seguintes bases:</p>
    <p>Primeira. <em>Obxecto e réxime xurídico</em></p>
    <p>Por medio desta resolución establécense as bases reguladoras e anúnciase a convocatoria, baixo o réxime de concorrencia competitiva, do Concurso de literatura infantil e xuvenil do Día das Letras Galegas orientado ás nenas e nenos galegos, con idades comprendidas, entre estas dúas categorías: de 9 a 11 anos e de 12 a 14 anos. </p>
    <p>As nenas e os nenos interesados en participar no concurso deberán redactar un conto en lingua galega de temática libre, de acordo co establecido na base terceira.</p>
    <p>A concesión dos premios (código de procedemento PR775A) rexerase por estas bases, pola Lei 9/2007, do 13 de xuño, de subvencións de Galicia; polo Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia; e, subsidiariamente, pola Lei 38/2003, do 17 de novembro, xeral de subvencións, así como o Real decreto 887/2006, do 21 de xullo, polo que se aproba o Regulamento xeral de subvencións.</p>
    <p>Segunda. <em>Dotación e imputación orzamentaria</em></p>
    <p>Existirán en cada categoría tres premios en metálico, cada un deles coa seguinte dotación económica:</p>
    <table>
     <tbody>
      <tr>
       <td>Categorías</td>
       <td>De 9 a 11 anos</td>
       <td>De 12 a 14 anos</td>
      </tr>
      <tr>
       <td>1º premio</td>
       <td>250 euros</td>
       <td>250 euros</td>
      </tr>
      <tr>
       <td>2º premio</td>
       <td>200 euros</td>
       <td>200 euros</td>
      </tr>
      <tr>
       <td>3º premio</td>
       <td>150 euros</td>
       <td>150 euros</td>
      </tr>
     </tbody>
    </table>
    <p>Estas cantidades serán imputadas aos orzamentos xerais da Comunidade Autónoma de Galicia para o exercicio 2017 con cargo á aplicación orzamentaria da EGAP 05.80.122B.4800 e estarán suxeitas ao tratamento fiscal en vigor no momento da concesión.</p>
    <p>Terceira. <em>Participantes e contido</em></p>
    <p>Poderán optar aos premios as nenas e nenos galegos con idades comprendidas entre estas dúas categorías: de 9 a 11 anos e de 12 a 14 anos. A idade estará referida á data de finalización do prazo de presentación de traballos.</p>
    <p>Os contos deberán redactarse en lingua galega e a súa temática será libre, á elección das persoas participantes. Os textos deberán ser presentados en folios A4, mecanografados por unha soa cara, a un espazo e medio, con formato de fonte <em>Times New Roman</em>, tamaño 12 e cunha extensión mínima dun folio e máxima de cinco.</p>
    <p>Non poderán acceder a estes premios as persoas participantes cuxas persoas representantes legais estean afectadas por algunha das circunstancias previstas nos artigos 10.2 e 10.3 da Lei 9/2007, do 13 de xuño, de subvencións de Galicia.</p>
    <p>Os fillos e fillas dos membros do xurado non poderán presentar textos a esta convocatoria.</p>
    <p>Cuarta. <em>Documentación necesaria para a tramitación do procedemento</em></p>
    <p>A solicitude, que deberá formalizarse segundo o modelo do anexo I, dispoñible na sede electrónica da Xunta de Galicia, https://sede.xunta.gal, irá acompañada dun sobre tamaño folio, pechado, coa seguinte inscrición «Concurso de literatura infantil e xuvenil do Día das Letras Galegas», no cal constarán o pseudónimo e o título do conto. Este sobre incluirá:</p>
    <p>1. O texto do conto en folio formato A4. Na cabeceira indicaranse exclusivamente o título do conto presentado e o pseudónimo. Neste texto non poderá figurar ningún dato que permita identificar a persoa participante e romper o anonimato. </p>
    <p>2. Un sobre pequeno pechado no cal constará o pseudónimo e o título do conto. Este sobre conterá os seguintes documentos:</p>
    <p>– Boletín de inscrición (anexo II), que estará dispoñible na sede electrónica da Xunta de Galicia, https://sede.xunta.gal.</p>
    <p>– Fotocopia do libro de familia onde consten os datos de nome, apelidos e idade do/da menor que se presenta ao concurso.</p>
    <p>Quinta. <em>Comprobación de datos</em></p>
    <p>1. Para a tramitación deste procedemento consultaranse automaticamente os datos das persoas representantes legais do/da menor incluídos nos seguintes documentos elaborados polas administracións públicas:</p>
    <p>– Certificación de estar ao día no pagamento das obrigas tributarias que constan en poder da Axencia Estatal da Administración Tributaria.</p>
    <p>– Certificación do cumprimento das obrigas tributarias que constan en poder da Administración autonómica.</p>
    <p>– Certificación de estar ao día no pagamento das obrigas coa Seguridade Social que constan en poder da Tesouraría Xeral da Seguridade Social.</p>
    <p>2. No caso de que as persoas representantes legais do/da menor se opoñan a esta consulta, deberán indicalo no cadro correspondente habilitado no anexo e presentar os documentos. </p>
    <p>3. Excepcionalmente, no caso de que algunha circunstancia imposibilite a obtención dos datos citados poderase solicitar ás persoas interesadas a presentación dos documentos correspondentes.</p>
    <p>Sexta. <em>Prazo e lugar de presentación</em></p>
    <p>O prazo para a presentación das solicitudes será dun mes contado a partir do día seguinte ao da publicación destas bases no <em>Diario Oficial de Galicia</em>.</p>
    <p>As solicitudes, xunto co sobre pechado, deberán presentarse presencialmente en calquera dos lugares e rexistros establecidos na normativa reguladora do procedemento administrativo común, utilizando o formulario normalizado dispoñible na sede electrónica da Xunta de Galicia https://sede.xunta.gal</p>
    <p>Así mesmo, tamén poderá presentarse no Rexistro Xeral da EGAP.</p>
    <p>Sétima. <em>Instrución e tramitación das solicitudes</em></p>
    <p>A Dirección da EGAP, directamente ou a través dos seus servizos administrativos, actuará como órgano instrutor do procedemento, nos termos recollidos no artigo 21 da Lei 9/2007, do 13 de xuño, de subvencións de Galicia, e realizará de oficio cantas actuacións xulgue necesarias para a determinación, coñecemento e comprobación dos datos en virtude dos cales se debe pronunciar o ditame de concesión dos premios. En particular, terá atribuídas especificamente as funcións de recepción dos orixinais presentados, a instrución e o requirimento ás persoas solicitantes da emenda, se for necesario.</p>
    <p>Oitava. <em>Trámites administrativos posteriores á presentación de solicitudes</em></p>
    <p>Todos os trámites posteriores ás solicitudes deberán realizarse presencialmente en calquera dos lugares e rexistros establecidos na normativa reguladora do procedemento administrativo común.</p>
    <p>Novena. <em>Xurado</em></p>
    <p>Para a valoración dos textos constituirase un xurado formado por seis persoas do ámbito literario e docente. As funcións da secretaría, con voz e sen voto, realizaraas unha persoa integrante do cadro de persoal da EGAP proposta pola súa dirección. As designacións efectuaranse procurando acadar unha presenza equilibrada de homes e mulleres na composición total do xurado.</p>
    <p>A persoa que exerza a presidencia dirimirá co seu voto de calidade os empates en caso de producirse. A composición do xurado farase pública na páxina web da EGAP.</p>
    <p>O xurado actuará en pleno e será necesaria a asistencia, como mínimo, de dous terzos das persoas que o integran. As súas deliberacións serán secretas e da decisión redactarase a acta correspondente, que será asinada pola persoa que exerza a presidencia e a que exerza a secretaría.</p>
    <p>Os premios poderán ser declarados desertos, se así o considera o xurado.</p>
    <p>Co fin de garantir o anonimato, a Dirección da EGAP facilitará ao xurado, para o desenvolvemento das súas funcións, unicamente o sobre relativo ás obras presentadas, e manterá custodiado o sobre relativo á súa identificación ata que se resolva o procedemento.</p>
    <p>Décima. <em>Criterios de valoración, exame e proposta de resolución: ditame do xurado</em></p>
    <p>O xurado, tendo en conta os criterios de valoración que se especifican a seguir, relacionará os textos presentados por orde de prelación na acta correspondente.</p>
    <p>O xurado, á hora de avaliar os textos presentados, terá en conta os seguintes criterios de valoración:</p>
    <p>a) Calidade literaria: 15 puntos.</p>
    <p>b) Orixinalidade: 15 puntos.</p>
    <p>c) Valores relacionados coa nosa cultura e país: 10 puntos.</p>
    <p>d) Coidado da lingua: 10 puntos.</p>
    <p>Décimo primeira. <em>Resolución, comunicación e aceptación</em></p>
    <p>A Dirección da EGAP, con base na proposta do xurado, resolverá o procedemento de concesión dos premios no prazo de cinco días desde a data de elevación da proposta de resolución.</p>
    <p>Para tal efecto, unha vez que o xurado eleve a proposta, a Dirección da EGAP abrirá o sobre pequeno, relativo á identidade das persoas participantes.</p>
    <p>A relación das persoas que gañen o concurso publicarase na páxina web da EGAP. Cada unha delas debe aceptar o premio no prazo de cinco días; e comunicarase a continuación o día en que se fará entrega dos premios.</p>
    <p>Décimo segunda. <em>Transparencia e bo goberno</em></p>
    <p>1. De conformidade co artigo 17 da Lei 1/2016, do 18 de xaneiro, de transparencia e bo goberno, e co artigo 15 da Lei 9/2007, do 13 de xuño, de subvencións de Galicia, a EGAP publicará na súa páxina web oficial a relación das persoas beneficiarias e o importe dos premios concedidos. Incluirá, igualmente, os referidos premios e as sancións que, como consecuencia deles, puideren impoñerse nos correspondentes rexistros públicos, polo que a presentación da solicitude leva implícita a autorización para o tratamento necesario dos datos das persoas beneficiarias e a referida publicidade.</p>
    <p>2. Por outra parte, de conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, transmitirase á Base de datos nacional de subvencións a información requirida por esta, o texto da convocatoria para a súa publicación na citada base e o seu extracto no <em>Diario Oficial de Galicia.</em></p>
    <p>Décimo terceira. <em>Datos de carácter persoal</em></p>
    <p>De conformidade coa Lei orgánica 15/1999, do 13 de decembro, de protección de datos de carácter persoal, os datos persoais recollidos na tramitación desta disposición, cuxo tratamento e publicación autoricen as persoas interesadas mediante a presentación das solicitudes, serán incluídos nun ficheiro denominado: solicitantes de subvencións, cuxo obxecto é xestionar este procedemento, así como para informar as persoas interesadas sobre o seu desenvolvemento. O órgano responsable deste ficheiro é a Escola Galega de Administración Pública.</p>
    <p>Os dereitos de acceso, rectificación, cancelación e oposición poderanse exercer ante a Secretaría Xeral, mediante o envío dunha comunicación ao seguinte enderezo: EGAP, rúa Madrid 2-4, 15707 Santiago de Compostela, ou a través dun correo electrónico a secretaria.egap@xunta.gal</p>
    <p>Décimo cuarta. <em>Pagamento dos premios</em></p>
    <p>Os premios outorgados serán aboados dentro do exercicio económico 2017. Así mesmo, e ao resultar que o requisito de achega da documentación necesaria para a xustificación e cobramento do premio xa foi cumprido mediante a presentación da solicitude de participación, non será necesario presentar ningunha outra documentación complementaria para a súa liquidación.</p>
    <p>Décimo quinta. <em>Retirada de orixinais non premiados</em></p>
    <p>Os textos non premiados poderán ser retirados das oficinas da EGAP, logo de presentar a solicitude de retirada asinada pola persoa que exerza a representación legal do/da menor e unha identificación no momento da súa recollida, nun prazo de trinta (30) días contados a partir do seguinte ao da comunicación do xurado. Aqueles que non sexan retirados no prazo indicado serán destruídos, sen que caiba ningunha reclamación ao respecto.</p>
    <p>Décimo sexta. <em>Información e control</em></p>
    <p>As persoas que representan legalmente as persoas beneficiarias dos premios quedan sometidas ás actuacións de comprobación e control efectuadas polo órgano competente para resolver, así como ás de control financeiro desenvolvidas pola Intervención Xeral da Comunidade Autónoma, segundo o establecido na Lei 9/2007, do 13 de xuño, ou polo Consello de Contas segundo a súa normativa propia.</p>
    <p>Ademais, deberáselle facilitar á EGAP toda a información e documentación complementarias que considere precisa para a concesión ou o aboamento do importe dos premios.</p>
    <p>Décimo sétima. <em>Aceptación e desenvolvemento das bases</em></p>
    <p>A participación nesta convocatoria supón a total aceptación destas bases.</p>
    <p>Santiago de Compostela, 8 de maio de 2017</p>
    <footer><p>Sonia Rodríguez-Campos González<br>Directora da Escola Galega de Administración Pública</p></footer>

