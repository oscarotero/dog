---
date: '2013-04-17'
id: CA02-090413-0005
page: 11685
number: 74
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  ORDE do 1 de abril de 2013 sobre a aprobación definitiva da modificación
  puntual número 2 do Plan xeral de ordenación municipal do concello de
  Sanxenxo.
range: Orde
url: >-
  https://www.xunta.gal/dog/Publicados/2013/20130417/AnuncioCA02-090413-0005_gl.html
---
<p>O Concello de Sanxenxo achega a modificación puntual nº 2 do Plan xeral de ordenación municipal, en solicitude da súa aprobación definitiva, conforme o disposto no artigo 85.7 da Lei 9/2002, do 30 de decembro, de ordenación urbanística e protección do medio rural de Galicia.</p>
    <p>I. Antecedentes.</p>
    <p>I.1. O Concello do Sanxenxo dispón, na actualidade vixente, dun PXOM aprobado definitivamente o 27 de febreiro de 2003.</p>
    <p>I.2. Esta modificación puntual foi aprobada inicialmente polo Concello Pleno en sesión do 26 de marzo de 2012. Foi sometida a información pública por dous meses con anuncios nos xornais Faro de Vigo e La Voz de Galicia do 17.4.2012 e no <em>Diario Oficial de Galicia</em> do 4.5.2012.</p>
    <p>I.3. Constan no expediente a audiencia aos concellos limítrofes e os preceptivos informes municipais técnico, xurídico e de intervención do 14, 15 e 16 de marzo de 2012.</p>
    <p>1.4. A Secretaría Xeral de Calidade e Avaliación Ambiental da CMATI remitiu decisión do 25 de xaneiro de 2012 sobre a non necesidade de sometemento a avaliación ambiental estratéxica.</p>
    <p>I.5. A modificación non precisou informe previo á aprobación inicial por atoparse no suposto do artigo 93.4 da Lei de ordenación urbanística e de protección do medio rural de Galicia, ao implicar a reclasificación de solo, nin incremento da intensidade de uso nin alteración dos sistemas xerais previstos no PXOM.</p>
    <p>I.6. Constan no expediente informes sectoriais:</p>
    <p>– Augas de Galicia do 16 de abril de 2012.</p>
    <p>– Dirección Xeral de Sustentabilidade da Costa e o Mar do Ministerio de Agricultura, Alimentación e Medio Ambiente do 24.5.2012 e 14.12.2012.</p>
    <p>– Subdirección Xeral de Ordenación do Territorio do 25.5.2012 e 26.11.2012.</p>
    <p>– Axencia Galega de Infraestruturas do 2.7.2012.</p>
    <p>– Dirección Xeral do Patrimonio Cultural do 24.7.2012.</p>
    <p>– Deputación Provincial do 24.9.2012.</p>
    <p>I.7. A modificación foi aprobada provisionalmente polo Concello Pleno do 29.10.2012.</p>
    <p>II. Análise e consideracións.</p>
    <p>Unha vez analizada a documentación remitida polo Concello do Sanxenxo, e vista a proposta literal que nesta mesma data eleva a Secretaría Xeral de Ordenación do Territorio e Urbanismo, resulta:</p>
    <p>1. A modificación puntual ten por obxecto introducir novas determinacións axustadas á Lei de solo estatal Real decreto lexislativo 2/2008 e ao Decreto 29/2010, polo que se aproban as normas de habitabilidade das vivendas de Galicia, eliminando inconcrecións e carencias, e corrixir contradicións e determinacións inadecuadas observadas nas ordenanzas xerais de uso e nas ordenanzas específicas de edificación nº 3, 4, 5, 7 e 12 da normativa do Plan xeral de ordenación municipal.</p>
    <p>2. Respecto do interese público da modificación puntual, en atención ao previsto no artigo 94.1 da LOUG, atópase xustificación toda vez que corrixe erros concretos e aclara determinacións confusas ou contraditorias das súas normas urbanísticas, que dificultan a aplicación do PXOM, producíndose a mellora da ordenación urbanística vixente ao establecer condicións de integración e coordinación no contido das ordenanzas nas cales se insire cada zona, co fin de garantir a coherencia tipolóxica e volumétrica, nos termos exixidos polos artigos 46.1 e 48.3 da LOUG.</p>
    <p>A competencia para resolver sobre a aprobación definitiva do planeamento xeral correspóndelle ao conselleiro de Medio Ambiente, Territorio e Infraestruturas, de conformidade co disposto nos artigos 89 e 93.4 da LOUG, e no artigo 1 do Decreto 44/2012, do 19 de xaneiro, polo que se establece a estrutura orgánica da Consellería de Medio Ambiente, Territorio e Infraestruturas.</p>
    <p>III. Resolución.</p>
    <p>En consecuencia, e visto o que antecede,</p>
    <h2>RESOLVO:</h2>
    <p>1. Outorgar a aprobación definitiva á modificación puntual nº 2 do Plan xeral de ordenación municipal do concello de Sanxenxo, de acordo co establecido no artigo 85.7.a da Lei 9/2002, de ordenación urbanística e protección do medio rural de Galicia.</p>
    <p>2. De conformidade co disposto polo artigo 92 da Lei 9/2002 e 70 da Lei 7/1985, do 2 de abril, reguladora das bases de réxime local, o Concello deberá publicar no <em>Boletín Oficial</em> da provincia a normativa e ordenanzas do PXOM aprobado definitivamente.</p>
    <p>3. Notifíquese esta orde ao Concello e publíquese no Diario Oficial de Galicia.</p>
    <p>4. Contra esta orde cabe interpoñer recurso contencioso-administrativo ante a sala correspondente do Tribunal Superior de Xustiza de Galicia, no prazo de dous meses que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 1 de abril de 2013</p>
    <footer><p>Agustín Hernández Fernández de Rojas<br>Conselleiro de Medio Ambiente, Territorio e Infraestruturas</p></footer>

