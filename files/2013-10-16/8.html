---
date: '2013-10-16'
id: CA05-101013-0001
page: 40922
number: 198
agency: Consellería de Traballo e Benestar
section: III. Outras disposicións.
title: >-
  RESOLUCIÓN do 2 de outubro de 2013, da Presidencia do Consello Galego de
  Benestar Social, pola que se convoca o procedemento de elección para a
  representación das entidades prestadoras de servizos sociais da categoría 2
  (familia, infancia e menores) no Consello Galego de Benestar Social.
range: Resolución
url: >-
  https://www.xunta.gal/dog/Publicados/2013/20131016/AnuncioCA05-101013-0001_gl.html
---
<p>O artigo 40 da Lei 13/2008, do 3 de decembro, de servizos sociais de Galicia, establece que o Consello Galego de Benestar Social é o órgano superior consultivo e de participación do Sistema galego de servizos sociais e está adscrito ao departamento da Xunta de Galicia competente na materia.</p>
    <p>O artigo 5 do Decreto 246/2011, do 15 de decembro, polo que se desenvolve a Lei 13/2008, do 3 de decembro, de servizos sociais de Galicia, no relativo aos órganos consultivos e de participación, regula a composición do Consello Galego de Benestar Social. Este precepto dispón a representación das entidades prestadoras de servizos sociais neste consello mediante a elección de doce representantes como vogais.</p>
    <p>O artigo 6 do Decreto 246/2011 regula o procedemento de elección para a representación das entidades de servizos sociais no Consello Galego de Benestar Social, establecendo a agrupación das áreas de actuación das entidades en tres categorías así como o número de representantes por cada unha delas:</p>
    <p>– Categoría 1. Atención e prevención da dependencia, discapacidade e maiores: 4 representantes.</p>
    <p>– Categoría 2. Familia, infancia e menores: 4 representantes.</p>
    <p>– Categoría 3. Servizos á comunidade e inclusión social, igualdade e outros: 4 representantes. </p>
    <p>Actualmente, o Consello Galego de Benestar Social non conta con representación na categoría 2 (familia, infancia e menores), o que levou a que na sesión extraordinaria do Consello se acordase a apertura do procedemento de elección establecido no Decreto 246/2011, para a categoría 2 de entidades prestadoras de servizos sociais.</p>
    <p>Polo exposto, de conformidade co establecido na Lei 13/2008, do 3 de decembro, e no Decreto 246/2011, do 15 de decembro, reguladores do Consello Galego de Benestar Social, esta Presidencia</p>
    <footer><p>RESOLVE:</p></footer>
    <p>Primeiro. Convocar o procedemento de elección para a representación das entidades prestadoras de servizos sociais definidas no artigo 30 da Lei 13/2008, do 3 de decembro, de servizos sociais de Galicia, da categoría 2 (familia, infancia e menores) no Consello Galego de Benestar Social, segundo o procedemento regulado no artigo 6 do Decreto 246/2011, do 15 de decembro, polo que se desenvolve a Lei 13/2008, do 3 de decembro, de servizos sociais de Galicia, no relativo aos órganos consultivos e de participación.</p>
    <p>Segundo. Considerar que o prazo dun mes a que se refire o artigo 6 do Decreto 246/2011 comeza a contar desde o día seguinte ao da publicación desta resolución no <em>Diario Oficial de Galicia</em>.</p>
    <p>Santiago de Compostela, 2 de outubro de 2013</p>
    <footer><p>Beatriz Mato Otero<br>Presidenta do Consello Galego de Benestar Social</p></footer>

