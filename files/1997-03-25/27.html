---
date: '1997-03-25'
id: 4A2E
page: 2
number: 58
agency: CONCELLO DE BUEU
section: VI. ANUNCIOS
title: >-
  Bases para a provisión dunha praza de oficial albanel, grupo D persoal
  funcionario vacante correspondente á oferta de emprego público do ano 1996
  polo sistema de promoción interna.
range: Bases
url: 'https://www.xunta.gal/dog/Publicados/1997/19970325/Anuncio4A2E_gl.html'
---
<p>Primeira.-Obxecto da convocatoria.</p>
<p>A provisión en propiedade dunha praza de oficial de albanel polo sistema de promoción interna contida na oferta de emprego público de 1996 enmarcada no grupo D escala de Administración especial, subescala de servicios especiais, persoal de oficios, reservadas a funcionarios de carreira.</p>
<p>Segunda.-Sistema de selección.</p>
<p>Establécese como procedemento de selección o concurso-oposición entre funcionarios de carreira do concello pertencentes ó grupo E.</p>
<p>Terceira.-Publicidade das bases e convocatoria.</p>
<p>As bases específicas das probas selectivas así como as correspondentes convocatorias publicaranse no BOP, Diario Oficial de Galicia e no taboleiro de edictos da Casa do Concello, debendo efectuarse anuncio das convocatorias no Boletín Oficial del</p>
<p>Estado computándose o prazo para a presentación de solicitudes a partir da publicación no BOE.</p>
<p>Cuarta.-Admisión de aspirantes.</p>
<p>Rematado o prazo de presentación de solicitudes, publicarase no BOP, e exporase no taboleiro de anuncios da Casa do Concello, no prazo dun mes, resolución pola que se aproba a lista de admitidos e excluídos. Na devandita resolución indicarase o lugar e data de realización do primeiro exercicio, designación do tribunal, así como a relación de aspirantes excluídos, con expresión das causas e prazo de corrección de defectos. Para corrixi-lo defecto que motivara a súa exclusión das relacións de admitidos e excluídos, os aspirantes disporán dun prazo de dez días naturais, contados a partir do seguinte ó da publicación da citada resolución.</p>
<p>Os aspirantes que dentro do prazo sinalado non corrixan a exclusión ou aleguen a omisión, xustificando o seu dereito a ser incluídos na relación de admitidos, serán definitivamente excluídos da realización das probas.</p>
<p>Finalizado o prazo dos vinte días naturais fixado para a presentación de solicitudes, a alcaldía dictará resolución que aprobe a lista de aspirantes admitidos e excluídos con especificación, se é o caso, dos motivos de exclusión, designando o tribunal cualificador e fixando a data e lugar para a celebración das probas selectivas de cada praza.</p>
<p>A lista de admitidos e excluídos maila composición do tribunal cualificador así como o sinalamento da data para a celebración das probas publicaranse no BOP e no taboleiro de anuncios da Casa do Concello.</p>
<p>Quinta.-Sistema de selección.</p>
<p>En canto ó sistema de selección será o de concurso-oposición, debendo os aspirantes presentar xunto coa solicitude a documentación acreditativa dos méritos alegados, en todo caso, antes de finalización do prazo sinalado para a admisión de instancias.</p>
<p>No suposto de que os méritos que se pretendan alegar procedan doutras administracións e non se puidesen presentar no prazo de solicitude, xuntarase copia compulsada da súa solicitude así como declaración na que se compromete a presentalos antes da data sinalada para a celebración do concurso. En todo caso, o tribunal non procederá á valoración daqueles que non estivesen xustificados con anterioridade á data da convocatoria da reunión para tal fin.</p>
<p>Sexta.-Presentación de solicitudes.</p>
<p>As solicitudes para participar nas probas selectivas convocadas dirixiranse ó alcalde-presidente do Concello de Bueu xuntando fotocopia do DNI e, se é o caso, a documentación acreditativa dos méritos alegados, axustándose ás seguintes normas:</p>
<p>a) O prazo de presentación de solicitudes será de vinte días naturais contados a partir do seguinte ó da publicación do anuncio da convocatoria no Boletín Oficial del Estado.</p>
<p>b) A presentación de solicitudes poderá facerse no rexistro xeral do Concello de Bueu ou en calquera das formas establecidas no artigo 38.4º da Lei 30/1992, de réxime xurídico das administracións públicas e do procedemento administrativo común.</p>
<p>Sétima.-Condicións dos aspirantes.</p>
<p>a) Ser funcionario de carreira do Concello de Bueu en situación de servicio activo, pertencente á escala de Administración especial, grupo E, debendo contar con polo menos dous anos de servicios ininterrompidos no concello na referida subescala.</p>
<p>b) Estar en posesión do título de graduado escolar ou primeiro curso de formación profeisonal de primeiro grao ou equivalente.</p>
<p>Tódolos anteriores requisitos deberán posuírse no momento de finaliza-lo prazo de presentación de solicitudes.</p>
<p>Oitava.-Fase de concurso: baremo para puntuación de méritos.</p>
<p>A fase de concurso maila súa valoración é previa á fase de oposición.</p>
<p>-Por cursos relacionados coa área de xardinería, fontanería, albanelería e carpintería impartidos ó abeiro de organismos públicos oficiais: 0,5 puntos ata un máximo de 2 puntos.</p>
<p>-Experiencia no desempeño de traballos correspondentes á praza convocada ou de grupo superior por un tempo non inferior a seis meses no seu cómputo total: 1 punto.</p>
<p>-Por te-lo permiso de conducción clase C-1: 2 puntos.</p>
<p>Novena.-Fase de oposición.</p>
<p>Esta fase constará dun único exercicio teórico-práctico, dividido nas seguintes partes:</p>
<p>-Unha primeira parte escrita que consistirá en responder a un cuestionario test que versará sobre as materiais do programa anexo durante un máximo de quince minutos.</p>
<p>-Unha segunda parte de carácter práctico que consistirá na realización dun traballo manual en relación cos servicios municipais tendente a acredita-los coñecementos dos aspirantes maila súa formación profesional en relación coas tarefas propias da praza convocada.</p>
<p>Esta fase terá carácter eliminatorio, puntuándose o exercicio globalmente de 0 a 10 puntos sendo preciso acadar un mínimo de 5 puntos para supera-la fase de oposición.</p>
<p>Programa anexo.</p>
<p>1. O servicio municipal de vías e obras: medios humanos e materiais. A súa organización.</p>
<p>2. Dereitos e deberes dos funcionarios. Incompatibilidades.</p>
<p>3. Cometidos propios da brigada municipal de obras e distribución do traballo.</p>
<p>4. Sumidoiros. Conceptos e tipos.</p>
<p>5. Rede de augas fecais. Unidades de obra que comprende.</p>
<p>6. Rede de augas pluviais. Unidades que comprende.</p>
<p>7. Forma de execución para instalación de tubos de rede de sumidoiro.</p>
<p>8. Esquema xeral para instalación de servicios dunha beirarrúa (augas, sumidoiros, electricidade, teléfono...).</p>
<p>9. Avarías máis correntes en redes de saneamento e medidas para a súa corrección.</p>
<p>10. Tipos de fábricas de ladrillo. Materiais e formas de execución.</p>
<p>11. Encofrados, entubacións e apeos.</p>
<p>12. Organización municipal: órganos básicos, alcalde, comisión de goberno, pleno.</p>
<p>13. Organización complementaria municipal.</p>
<p>14. Organización administrativa do concello: secretaría, intervención, tesourería, servicios especiais.</p>
<p>15. O servicio municipal de augas: a rede de conducción de augas, conservación.</p>
<p>16. O servicio municipal de augas: apertura de gabias para instalación de redes de distribución: conexións e formas de realización.</p>
<p>17. Arquetas e pozos de rexistro. Tipos de construcción e necesidades de instalación.</p>
<p>18. Danos e perdas na rede viaria urbana: tipoloxía xeral. Medidas para o seu arranxo.</p>
<p>19. Danos e perdas nas instalacións municipais. Tipoloxía xeral. Medidas para o seu arranxo.</p>
<p>20. Ferramentas axeitadas para os traballos de albanelería e a súa utilización.</p>
<p>Puntuación final: a puntuación do proceso selectivo será o resultado de suma-la puntuación da fase de concurso coa media aritmética da fase de oposición. Será proposto para a praza convocada o aspirante que acade a maior puntuación.</p>
<p>Décima.-Tribunal.</p>
<p>Os méritos estarán xulgados por un tribunal integrado por membros con igual ou superior titulación á das prazas convocadas e estará integrado polos seguintes membros:</p>
<p>Presidente: o da corporación ou concelleiro en quen delegue.</p>
<p>Secretario: o da corporación ou funcionario en quen delegue.</p>
<p>Vocais:</p>
<p>-O concelleiro delegado de persoal ou concelleiro en quen delegue.</p>
<p>-Un funcionario da área de servicios especiais con titulación e especialización superior ou igual á praza convocada que será designado polo alcalde.</p>
<p>-O arquitecto técnico municipal do concello.</p>
<p>-Un representante da Administración autonómica.</p>
<p>Así mesmo, poderá ser convocado un representante-delegado de persoal do concello con voz, pero sen voto.</p>
<p>Décimo primeira.-Lista de aprobados, presentación de documentos e nomeamento.</p>
<p>O tribunal fará pública no lugar da celebración do último exercicio a relación de aprobados por ode de puntuación e proporá o nomeamento daquel que acade maior puntuación.</p>
<p>O aspirante proposto aportará ante a secretaría da corporación dentro dos vinte días naturais seguintes os documentos acreditativos das condicións e requisitos esixidos na base segunda tralos cales será nomeado e deberá tomar posesión do posto de traballo dentro dos trinta días hábiles contados partir da notificación do nomeamento.</p>
<p>Décimo segunda.-Incidencias.</p>
<p>A convocatoria e mailas súas bases e cantos actos administrativos se deriven desta e da actuación do tribunal poderán ser impugnados polos interesados nos casos e na forma prevista na Lei de procedemento administrativo.</p>
<p>O tribunal queda autorizado para resolver cantas dúbidas se presenten e toma-los acordos necesarios para a boa orde do concurso-oposición e todo o non previsto nestas bases.</p>
<p>Bueu, 10 de febreiro de 1997.</p>
<p>Xosé Novas Piñeiro</p>
<p>Alcalde-presidente</p>
<p>1346</p>

