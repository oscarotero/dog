---
date: '2015-03-16'
id: CA02-060315-0013
page: 10601
number: 51
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  DECRETO 36/2015, do 26 de febreiro, polo que se declara, en concreto, a
  utilidade pública e se dispón a urxente ocupación dos bens e dereitos
  afectados polo proxecto de traslado da pasarela peonil afectada polas obras na
  AC-552, AC-551 e DP-0509, no concello de Arteixo (clave AC/13/096.07).
  Convenio AXI-Concello de Arteixo.
range: Decreto
url: >-
  https://www.xunta.gal/dog/Publicados/2015/20150316/AnuncioCA02-060315-0013_gl.html
---
<p>Antecedentes de feito:</p>
    <p>O pasado 19 de decembro de 2014 asinouse un convenio de colaboración entre a Axencia Galega de Infraestruturas e o Concello de Arteixo para o traslado da pasarela peonil afectada polas obras de acondicionamento da conexión das estradas AC-552, AC-551 e DP-0509.</p>
    <p>Posteriormente, o 31 de decembro de 2014, a Xunta de Goberno Local do Concello de Arteixo certifica o acordo do Pleno sobre a aprobación do proxecto de montaxe da pasarela peonil no Seixedo, segundo o estipulado na cláusula terceira do convenio de colaboración anteriormente mencionado.</p>
    <p>Por este motivo, a Axencia Galega de Infraestruturas está a tramitar un decreto de utilidade pública cuxo proxecto ten por obxecto o traslado da pasarela peonil Agro, situada na rotonda do Seixedo, que foi retirada ao resultar afectada polas obras de acondicionamento da conexión das estradas antes mencionadas.</p>
    <p>As obras recollidas no referenciado proxecto son necesarias para a montaxe dunha pasarela existente, gardada nun almacenamento temporal, nunha nova localización sobre a estrada AC-551, da cal, segundo o artigo 6 da Lei 8/2013, do 28 de xuño, de estradas de Galicia, constitúe un elemento funcional. Deste xeito restáurase a súa funcionalidade inicial.</p>
    <p>A competencia para a execución da expropiación forzosa, no ámbito das estradas non incorporadas á rede do Estado, con itinerarios que se desenvolvan integramente no seu territorio, correspóndelle á Comunidade Autónoma de Galicia, ao abeiro do número dous do artigo 28 do Estatuto de autonomía de Galicia, aprobado pola Lei orgánica 1/1981, do 6 de abril.</p>
    <p>Segundo o número 5 do artigo 22 da Lei 8/2013, do 28 de xuño, de estradas de Galicia, a aprobación definitiva dos anteproxectos, proxectos de trazado ou proxectos de construción implica a declaración de utilidade pública, da necesidade de ocupación dos bens e de adquisición dos dereitos necesarios para a execución das obras, os depósitos dos materiais sobrantes e os préstamos necesarios para executalas, sempre que veñan previstos no seu proxecto, así como para a traza de planta do proxecto e as modificacións deste que, de ser o caso, se puideren aprobar posteriormente, e da urxencia da ocupación. Todo isto para os efectos de expropiación, ocupación temporal ou imposición ou modificación de servidumes.</p>
    <p>Correspóndelle ao Consello da Xunta de Galicia, como órgano equivalente ao Consello de Ministros, no ámbito da Administración autonómica, o recoñecemento concreto da utilidade pública e a declaración da urxente ocupación dos bens afectados pola expropiación a que dá lugar a realización da obra, segundo o previsto nos artigos 10 e 52 da Lei do 16 de decembro de 1954, de expropiación forzosa.</p>
    <p>Na súa virtude, por proposta da conselleira de Medio Ambiente, Territorio e Infraestruturas, e logo da deliberación do Consello da Xunta de Galicia, na súa reunión do día vinte e seis de febreiro de dous mil quince,</p>
    <h2>DISPOÑO:</h2>
    <p>Artigo único</p>
    <p>Declarar, en concreto, a utilidade pública e a necesidade de urxente ocupación, para os efectos de expropiación forzosa, dos bens e dereitos que se concretan no expediente administrativo instruído, así como en calquera das modificacións que sexa necesario realizar para a execución do proxecto de traslado da pasarela peonil afectada polas obras na AC-552, AC-551 e DP-0509, no concello de Arteixo (clave AC/13/096.07). Convenio AXI-Concello de Arteixo.</p>
    <p>Santiago de Compostela, vinte e seis de febreiro de dous mil quince</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Ethel Mª Vázquez Mourelle<br>Conselleira de Medio Ambiente, Territorio e Infraestruturas</p>

