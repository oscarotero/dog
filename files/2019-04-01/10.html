---
date: '2019-04-01'
id: G1096-210319-0001
page: 16663
number: 63
agency: Axencia de Protección da Legalidade Urbanística
section: III. Outras disposicións.
title: >-
  RESOLUCIÓN do 21 de marzo  de 2019 pola que se convoca o V Congreso da Axencia
  de Protección da Legalidade Urbanística sobre disciplina urbanística: estado
  do urbanismo e retos para o futuro.
range: Resolución
url: >-
  https://www.xunta.gal/dog/Publicados/2019/20190401/AnuncioG1096-210319-0001_gl.html
---
<p>A Axencia de Protección da Legalidade Urbanística (APLU) ten encomendada a función de control e disciplina urbanística na Comunidade Autónoma de Galicia, coa finalidade de protexer o territorio, a paisaxe e os valores naturais que dignifican a nosa comunidade. Para levar a cabo este cometido, a APLU intenta realizar accións formativas de interese xeral, tanto para os profesionais na materia urbanística como para a cidadanía en xeral, co propósito de que as medidas para loitar e evitar os ilícitos urbanísticos non sexan só represivas senón tamén preventivas, cumprindo a formación e difusión unha das súas principais liñas de acción.</p>
    <p>Para iso, a APLU, en colaboración coa Dirección Xeral de Administración Local e da Afundación Obra Social Abanca, organiza o V Congreso denominado Disciplina urbanística: estado do urbanismo e retos para o futuro, que terá lugar en Santiago de Compostela os días 10, 11 e 12 de xuño de 2019, en que se contará con expertos de recoñecido prestixio nesta materia.</p>
    <p>Así, dentro do plan de actividades da Axencia de Protección da Legalidade Urbanística para o ano 2019 e de acordo coas funcións atribuídas polo Decreto 213/2007, do 31 de outubro, así como do Plan de Inspección da APLU para os anos 2018-2019 convócase o V Congreso APLU sobre disciplina urbanística: estado do urbanismo e retos para o futuro, conforme as seguintes bases:</p>
    <p>1. Obxectivos.</p>
    <p>Proporcionar aos destinatarios un espazo de reflexión sobre os principais retos e cuestións de actualidade que presenta o noso sistema urbanístico, os seus problemas, conflitos e posibles solucións. Asemade, preténdese ter unha visión de conxunto sobre solucións do noso contorno ante os principais retos que presenta a disciplina urbanística, os obxectivos marcados pola Axenda Urbana, a institución da mediación como unha forma de execución de sentenzas urbanísticas, a incidencia do artigo 108 da Lei da xurisdición contencioso-administrativa e a súa proxección sobre os dereitos adquiridos por terceiros afectados, así como a incorporación de políticas de vivenda e xénero na ordenación urbanística.</p>
    <p>Neste sentido, co obxectivo de analizar a cuestión desde unha perspectiva global, contarase con expertos dos ámbitos académico, xudicial e administrativo, coa finalidade de que cada un deles achegue as súas experiencias e coñecementos, intentando entre todos propor posibles melloras para adoptar nas actuacións futuras de cara á consecución dun urbanismo sustentable. Nesta V edición destaca a incorporación de relatores internacionais cun importante recoñecemento no seu ámbito.</p>
    <p>Para fomentar a participación e debate, o V Congreso mantén as novidades incorporadas na edición anterior, introducindo talleres en que poderán participar un número limitado de asistentes, en función da súa traxectoria profesional e referencia curricular.</p>
    <p>De tal xeito, o V Congreso articulase os días 10 e 11 de xuño, con conferencias a cargo de recoñecidos e prestixiosos profesionais, así como paneis de expertos en que se fomentará o debate dos relatores e do público asistente. O día 12 de xuño, en sesión de mañá, dedicarase a talleres, en que poderán participar un número limitado de persoas inscritas no Congreso, que así o soliciten no momento da matriculación e que resulten admitidos pola organización.</p>
    <p>Con posterioridade á realización deses talleres, formarase un grupo de traballo cos asistentes profesionais procedentes doutras administracións públicas que voluntariamente queiran participar, coa finalidade de compartir experiencias e xerar sinerxías en materia de disciplina urbanística. A participación neste grupo de traballo tamén se solicitará no momento de realizar a inscrición.</p>
    <p>2. Contidos.</p>
    <p>Serán tratados, entre outros, os seguintes temas:</p>
    <p>– Un novo modelo urbano. Obxectivos do Desenvolvemento Sustentable 2030. </p>
    <p>– A cidade próxima.</p>
    <p>– Deben as políticas de xénero incorporarse no urbanismo?.</p>
    <p>– A mobilidade como eixe do desenvolvemento sustentable.</p>
    <p>– A execución de sentenzas urbanísticas: a mediación como alternativa.</p>
    <p>– Anulación de licenzas e demolicións urbanísticas: a propósito do artigo 108 LXCA.</p>
    <p>– Medidas lexislativas para a seguridade xurídica do urbanismo.</p>
    <p>– A cidade e a súa planificación no dereito público.</p>
    <p>3. Talleres e grupo de traballo.</p>
    <p>O mércores día 12 de xuño, en sesión de mañá, realizaranse seis talleres. A inscrición no taller é voluntaria e para garantir unha participación activa reducirase o aforo a un número reducido de participantes por taller.</p>
    <p>No momento de matricularse no Congreso deberán solicitar, de estar interesados, a súa inscrición no taller elixido acreditando o interese e idoneidade para participar nel. Asemade, deberán achegar unha breve referencia curricular, segundo o formulario de inscrición.</p>
    <p>Os participantes para integrar os respectivos talleres serán elixidos en función do seu perfil profesional, unha vez rematado o prazo de inscrición e antes do comezo do Congreso. Deste xeito, recibirán unha comunicación informándoos de estar admitidos no taller e outorgándolles un prazo para facer o ingreso da cota de inscrición do taller.</p>
    <p>Cada asistente ao Congreso poderá participar nun só taller. No obstante, no caso de que queden prazas vacantes nalgún taller, a organización, en función da demanda existente, poderá permitir a asistencia a máis dun taller logo de pagamento da correspondente cota de inscrición.</p>
    <p>As conclusións dos talleres poderán ser obxecto de publicación no enderezo web da Axencia de Protección da Legalidade Urbanística.</p>
    <p>De non obterse unha matrícula suficiente nalgún dos talleres, a organización poderá decidir que non se realice, ou a substitución por outro taller.</p>
    <p>Os talleres propostos son os seguintes:</p>
    <p>Taller 1: cidade compacta versus cidade difusa. Densidade apropiada.</p>
    <p>Taller 2: actúa sobre a cidade existente. Experiencias prácticas.</p>
    <p>Taller 3: repensando o planeamento urbanístico. Cal debería ser o seu contido?.</p>
    <p>Taller 4: aspectos rexistrais do urbanismo. </p>
    <p>Taller 5: control xudicial dos actos urbanísticos.</p>
    <p>Taller 6: despoboamento rural: unha visión de conxunto.</p>
    <p>Grupo de traballo: disciplina urbanística comparada. </p>
    <p>O grupo de traballo está destinado a profesionais procedentes doutras administracións públicas que voluntariamente queiran participar, para a posta en común de distintas formas de actuación en materia de intervención urbanística. </p>
    <p>A finalidade do grupo de traballo é xerar un foro de intercambio de sinerxías, experiencias e opinións entre representantes de distintas administracións.</p>
    <p>A participación neste grupo de traballo tamén se solicitará no momento de realizar a inscrición e será gratuíta.</p>
    <p>4. Comunicacións.</p>
    <p>As persoas previamente inscritas no Congreso poderán presentar unha comunicación por participante que verse sobre temas relacionados co contido do programa. As comunicacións serán enviadas ao enderezo electrónico congreso.aplu@xunta.gal ata o 20 de maio de 2019 ás 15.00 horas. </p>
    <p>As normas para a presentación das devanditas comunicacións estarán dispoñibles na web http://www.axenciaurbanistica.es.</p>
    <p>5. Destinatarios.</p>
    <p>Empregados das administracións públicas, das universidades, persoal das entidades do sector público, xuristas, técnicos, profesionais e interesados en xeral.</p>
    <p>Emitirase un diploma acreditativo da asistencia.</p>
    <p>6. Desenvolvemento.</p>
    <p>Lugar: auditorio Abanca. Santiago de Compostela.</p>
    <p>Rúa do Preguntoiro, 23, 15704 Santiago de Compostela, A Coruña.</p>
    <p>Datas: 10 e 11 de xuño (mañá e tarde) e 12 de xuño de 2019 (tsalleres e grupo de traballo, en sesión de mañá).</p>
    <p>Horario: 10 e 11 de xuño das 9.30 ás 14.30 horas e das 16.00 ás 20.00 horas; 12 de xuño de 10.00 a 14.00 horas.</p>
    <p>Duración: 18 horas (20 horas incluíndo a participación nun dos talleres).</p>
    <p>7. Número de prazas.</p>
    <p>Limitado pola capacidade do local.</p>
    <p>8. Inscrición.</p>
    <p>O importe da matrícula no Congreso é de vinte e cinco euros (25 €).</p>
    <p>O importe da matrícula nos talleres é de quince euros (15 €). A matrícula nos talleres é opcional. Para matricularse nos talleres é requisito imprescindible estar matriculado no Congreso. O pagamento do taller farase efectiva unha vez que a persoa solicitante reciba a súa admisión no taller.</p>
    <p>A organización poderá, en función da demanda dos talleres e cando quedaran prazas vacantes, admitir que unha mesma persoa solicitante poida realizar dous talleres o que comportará unha cota de quince euros por taller.</p>
    <p>A participación no grupo de traballo previsto para o día 12 de xuño será gratuíta e circunscríbese a persoal doutras administracións públicas. </p>
    <p>O persoal que, no período de matrícula, estea en servizo activo na Consellería de Medio Ambiente, Territorio e Vivenda terá a matrícula gratuíta. Os concellos adheridos á APLU, terán dereito a unha praza gratuíta por cada concello.</p>
    <p>As persoas interesadas deberán formalizar a súa inscrición a través da páxina web da APLU: http://www.axenciaurbanistica.gal.</p>
    <p>O prazo para inscribirse no Congreso estará aberto desde as 9.00 horas do día seguinte ao da publicación desta resolución no <em>Diario Oficial de Galicia</em> ata as 15.00 horas do día 3 de xuño de 2019.</p>
    <p>O prazo para solicitar a inscrición nos talleres e presentar comunicacións estará aberto desde as 9.00 horas do día seguinte ao da publicación desta resolución no <em>Diario Oficial de Galicia</em> ata as 15.00 horas do día 20 de maio de 2019.</p>
    <p>Poderá obterse calquera outra información, desde as 9.00 ás 14.00 horas, de luns a venres, no teléfono: 981 54 43 25 ou no enderezo electrónico congreso.aplu@xunta.gal.</p>
    <p>9. Modificacións.</p>
    <p>A APLU resérvase a facultade de interpretar e de resolver as incidencias que poidan xurdir no desenvolvemento deste congreso, así como a facultade de cancelalo, se o escaso número de solicitudes non xustificase a súa realización.</p>
    <p>10. Certificado de asistencia oficial.</p>
    <p>Entregarase un certificado de asistencia telemático, que se enviará ao enderezo electrónico facilitado no momento da inscrición, a aquelas persoas que participasen asiduamente e sempre que a súa asistencia fose igual ou superior ao 90 % das horas lectivas programadas. Neste documento aparecerán, de forma expresa, o contido, a carga lectiva, a data, o lugar de realización do Congreso e o selo oficial da institución.</p>
    <p>Os asistentes ao taller terán unha acreditación no propio certificado de asistencia.</p>
    <p>Santiago de Compostela, 21 de marzo de 2019</p>
    <footer><p>José Antonio Cerdeira Pérez<br>Director xeral da Axencia de Protección da Legalidade Urbanística</p></footer>

