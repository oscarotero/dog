---
date: '1997-09-15'
id: A71E
page: 9
number: 177
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Resolución do 12 de setembro de 1997, da Delegación Provincial de Ourense,
  pola que se delega nos directores de tódolos centros públicos que impartan
  ensino primario e/ou secundario a competencia para entender acerca dos
  procedementos para a exención da materia de lingua galega.
range: Resolución
url: 'https://www.xunta.gal/dog/Publicados/1997/19970915/AnuncioA71E_gl.html'
---
<p>Mediante o Decreto 216/1997, do 30 de xullo, procedeuse á creación e regulación do funcionamento do Servicio de Resposta Inmediata (Seri) para determinados procedementos tramitados por instancia de parte ante a Administración Autonómica de Galicia, de acordo cos principios informadores ós que debe someterse a actuación administrativa para conseguir unha maior axilidade e eficacia no seu servicio ó cidadán.</p>
<p>O Decreto 239/1997, do 10 de setembro, sobre desconcentración e delegación de competencias en determinados procedementos para a implantación do Servicio de Resposta Inmediata, prevé na súa disposición adicional primeira que para a súa implantación no procedemento para a exención da materia de lingua galega no ensino primario e secundario, a Consellería de Educación e Ordenación Universitaria disporá a delegación das competencias que nesta materia ostentan na actualidade os delegados provinciais da propia consellería en favor dos directores dos centros públicos de ensino primario e/ou secundario, para que as exerzan en relación cos alumnos matriculados nos seus centros ou naqueles dependentes ou adscritos a eles.</p>
<p>En virtude diso, facendo uso das atribucións que me confire o artigo 13 da Lei 30/1992, do 26 de novembro, de réxime xurídico das administracións públicas e do procedemento administrativo común,</p>
<p>DISPOÑO:</p>
<p>Primeiro.-Delegar nos directores dos centros públicos de ensino primario e/ou secundario radicados na provincia de Ourense a competencia para entender e resolve-los procedementos para a exención da materia de lingua galega promovidos polos alumnos matriculados nos seus centros ou naqueles dependentes ou adscritos a eles.</p>
<p>Segundo.-As resolucións administrativas que se adopten facendo uso da delegación contida na presente resolución farán constar expresamente esta cir</p>
<p>cunstancia e consideraranse dictadas pola autoridade que a conferiu.</p>
<p>Terceiro.-En calquera momento, a delegación provincial da Consellería de Educación e Ordenación Universitaria poderá reclama-lo exercicio das competencias que se delegen mediante esta resolución, de acordo co establecido no artigo 14 da antes citada lei.</p>
<p>Ourense, 12 de setembro de 1997.</p>
<p>José Luis Muñoz Lechón</p>
<p>Delegado provincial de Ourense</p>
<p>7092</p>

