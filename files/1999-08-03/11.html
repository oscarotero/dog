---
date: '1999-08-03'
id: D18E
page: 9940
number: 148
agency: CONSELLERÍA DE MEDIO AMBIENTE
section: III. OUTRAS DISPOSICIÓNS
title: >-
  Orde do 16 de xullo de 1999 pola que se acorda inicia-lo expediente para
  declarar como solo contaminado os terreos afectados do polígono de Torneiros,
  no concello do Porriño (Pontevedra).
range: Orde
url: 'https://www.xunta.gal/dog/Publicados/1999/19990803/AnuncioD18E_gl.html'
---
<p>A Lei 10/1998, do 21 de abril, de residuos, establece no seu artigo 27 que as comunidades autónomas declararán como solos contaminados aqueles nos que se dea a presencia de compoñentes de carácter perigoso de orixe humana.</p>
<p>A declaración dun solo como contaminado obrigará a realiza-las actuacións necesarias para proceder á súa limpeza e recuperación na forma e prazos que determine a Administración, estando obrigados a realiza-las operacións, de acordo coa lei, os causantes da contaminación, que cando sexan varios responderán destas obrigas de forma solidaria, e subsidiariamente os posuidores dos solos contaminados e os propietarios non posuidores.</p>
<p>Tendo en conta o disposto na devandita disposición e á vista da investigación polo miúdo realizada pola Dirección Xeral de Calidade e Avaliación Ambiental, dirixida a avalia-la contaminación existente nos terreos do polígono de Torneiros, no concello do Porriño (Pontevedra), e dado que dos resultados da devandita investigación se determinaron niveis de concentración de HCH, considerados como de risco de contaminación.</p>
<p>En virtude da competencia atribuida á Comunidade Autónoma en materia de declaración de solos contaminados pola Lei básica de residuos 10/1998, do 21 de abril, así como das competencias outorgadas ó conselleiro de Medio Ambiente polo artigo 34 da Lei 1/1983, do 22 de febreiro, reguladora da Xunta e do seu presidente,</p>
<p>ACORDO:</p>
<p>1. Inicia-lo procedemento para declarar como como solo contaminado os terreos afectados do polígono de Torneiros, no concello de Porriño (Pontevedra), e determina-las persoas ou entidades obrigadas a realiza-las actuacións necesarias para proceder á súa limpeza e recuperación na forma e prazos que se fixen na declaración, que en todo caso correrán cos custos das operacións.</p>
<p>2. Abrir un período de información pública por un prazo de vinte días para que calquera persoa física ou xurídica poida examina-lo expediente e formula-las alegacións que considere oportunas, sen prexuízo de que a comparecencia neste trámite non outorga por si mesma a condición de interesado, de acordo co artigo 86 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Para estes efectos poderá consultarse a citada documentación en horario de oficina nas dependen</p>
<p>cias da Dirección Xeral de Calidade e Avaliación Ambiental en Santiago de Compostela e na Delegación Provincial da Consellería de Medio Ambiente de Pontevedra.</p>
<p>Santiago de Compostela, 16 de xullo de 1999.</p>
<p>José Carlos del Álamo Jiménez</p>
<p>Conselleiro de Medio Ambiente</p>

