---
date: '1996-12-11'
id: C6BE
page: 11
number: 241
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 29 de outubro de 1996, da Dirección Xeral de Relacións Laborais,
  pola que se ordena o rexistro e publicación no Diario Oficial de Galicia do
  convenio colectivo de Hijos de Ignacio Tabarés, S.L.
range: Resolución
url: 'https://www.xunta.gal/dog/Publicados/1996/19961211/AnuncioC6BE_gl.html'
---
<p>Visto o texto do convenio colectivo de ámbito da Comunidade Autónoma da empresa Hijos de Ignacio Tabarés, S.L., que se subscribiu coa data do 6 de setembro de 1996, entre a representación da empresa e dos traballadores, e de conformidade co disposto no artigo 90.2º e 3º do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, e no Real decreto 1040/1981, do 22 de maio, sobre rexistro e depósito de convenios colectivos de traballo, esta dirección xeral,</p>
<p>ACORDA:</p>
<p>Primeiro.-Ordena-la inscrición do devandito convenio colectivo no rexistro xeral de convenios desta dirección xeral.</p>
<p>Segundo.-Remiti-lo texto orixinal ó correspondente servicio deste centro directivo.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Santiago de Compostela, 29 de outubro de 1996.</p>
<p>Juan Pedrosa Vicente</p>
<p>Director xeral de Relacións Laborais</p>
<p>Convenio colectivo da empresa Hijos de Ignacio Tabarés, S.L.</p>
<p>Artigo 1º.-Partes contratantes.</p>
<p>Subscriben o presente convenio a totalidade dos representantes de persoal e a patronal da compañía Hijos de Ignacio Tabarés, S.L., ámbalas dúas con lexitimidade suficiente para a súa sinatura nos termos do artigo 87 do Estatuto dos traballadores.</p>
<p>Artigo 2º.-Ámbito de aplicación.</p>
<p>Nos seus aspectos territorial, funcional e persoal, o presente convenio afectará á empresa Hijos de Ignacio Tabarés, S.L., e así mesmo ás relacións laborais entre a empresa e os traballadores que nela presten os seus servicios, en calquera dos seus centros de traballo.</p>
<p>Artigo 3º.-Vixencia.</p>
<p>O presente convenio entra en vigor o día 1 de setembro de 1996 con independencia da data do seu rexistro ou publicación no BOP.</p>
<p>Artigo 4º.-Duración.</p>
<p>O presente convenio terá unha duración ata o 31 de decembro de 1997. Prorrogarase automaticamente por un período dun ano se non se denuncia por algunha das partes cunha antelación de polo menos sesenta días á data do seu vencemento.</p>
<p>Artigo 5º.-Compensación e absorción.</p>
<p>As condicións que establece o presente convenio son compensables e absorbibles en cómputo anual conforme a lexislación vixente, respectándose en todo caso as situacións persoais que a xeito de complementos varios viñeran percibindo os traballadores á entrada en vigor do presente convenio, conxelándose a súa contía e concepto e consolidándose na estructura do salario.</p>
<p>Artigo 6º.-Xornada laboral.</p>
<p>Será de corenta horas semanais distribuídas de luns a sábado.</p>
<p>Artigo 7º.-Vacacións.</p>
<p>O persoal afectado polo presente convenio desfrutará un período de vacacións de trinta días naturais. O período de desfrute fixarase de común acordo entre a empresa e os traballadores, conforme dispón a lexislación vixente. Como consecuencia da actividade productiva da empresa, queda establecido que en ningún caso os traballadores poderán desfruta-las vacacións nos meses de xullo, agosto e decembro.</p>
<p>Artigo 8º.-Condicións económicas.</p>
<p>Os salarios do presente convenio son os establecidos na táboa salarial anexa.</p>
<p>Artigo 9º.-Antigüidade.</p>
<p>O persoal abranguido no presente convenio percibirá aumentos periódicos por anos de servicio consistentes no aboamento de cuadrienios na contía de 5% do salario base correspondente á categoría na que estea clasificado.</p>
<p>Artigo 10º.-Gratificacións extraordinarias.</p>
<p>Todo o persoal afectado polo presente convenio percibirá tres pagas extraordinarias consistentes nunha mensualidade de salario base e maila antigüidade. As ditas pagas serán aboadas:</p>
<p>a) Paga de verán. Dentro da segunda quincena de xullo.</p>
<p>b) Paga de Nadal. Dentro dos primeiros vintedous días de decembro.</p>
<p>c) Paga de beneficios. Dentro da segunda quincena de marzo.</p>
<p>Artigo 11º.-Plus de transporte.</p>
<p>Tódolos traballadores recibirán un plus de transporte de 7.800 pesetas mensuais aplicándose a dita cantidade por doce mensualidades.</p>
<p>Artigo 12º.-Período de proba.</p>
<p>Establécese un período de proba para tódolos traballadores contratados durante a vixencia do presente convenio, que será o seguinte:</p>
<p>-Grupos de tarifa 1 e 2: 6 meses.</p>
<p>-Grupos de tarifa 3 a 8: 3 meses.</p>
<p>-Grupos de tarifa 8 e seguintes: 15 días laborables.</p>
<p>Artigo 13º.-Mobilidade funcional.</p>
<p>A mobilidade funcional no seo da empresa non terá outras limitacións cás esixidas polas titulacións académicas ou profesionais precisas para exerce-la prestación laboral e pola pertenza ó grupo profesional.</p>
<p>Para estes efectos entenderanse como grupos profesionais asimilados os 6, 7 e 8.</p>
<p>Artigo 14º.-Mobilidade xeográfica.</p>
<p>Desprazamento: a empresa poderá desprazar a outros centros de traballo distintos a aquel no que presten os seus servicios durante calquera prazo de tempo, fundamentando o citado desprazamento en razóns técnicas, organizativas, de producción ou ben por contratacións referidas á actividade empresarial.</p>
<p>Traslado: enténdese por traslado o desprazamento a outro centro de traballo que implique un cambio de domicilio. Enténdese que un desprazamento implica cambio de domicilio cando o centro de traballo do novo destino diste máis de sesenta quilómetros do seu centro actual ou do seu domicilio actual.</p>
<p>Artigo 15º.-Contratos de duración determinada.</p>
<p>(Regulados polo artigo 15.1º b) do Estatuto dos traballadores).</p>
<p>De conformidade co establecido no artigo 15.1º b) do Estatuto dos traballadores, debido ás circunstancias do mercado ás que se refire o citado precepto, ámbalas partes acordan que poderán asinarse este tipo de contratos cunha duración mínima de seis meses e máxima de trinta e seis meses. O seu réxime xurídico será equivalente ó do contrato por tempo indefinido no que respecta a goce de beneficios salariais, complementos, etc.</p>
<p>O presente contrato sométese a un réxime específico de extinción con esixencia de preaviso escrito con 15 días polo menos de antelación e sen ningunha indemnización ó rematar cada unha das prórrogas. No suposto de non producirse a extinción ó remate do tempo máximo de duración dos 36 meses, se o traballador seguise prestando servicios na empresa o contrato transformarase en indefinido.</p>
<p>Artigo 16º.-Comisión paritaria.</p>
<p>Establécese unha comisión paritaria para a interpretación, vixilancia e cumprimento do pactado no convenio formada por tres membros, un da parte empresarial e dous dos traballadores.</p>
<p>Artigo 17º.-Disposicións transitorias.</p>
<p>No non previsto no presente convenio observarase o que dispoña a lexislación vixente.</p>
<p>Artigo 18º.-Disposición derradeira.</p>
<p>Acórdase que a comisión paritaria a que alude o artigo 15º quede formada por José Antonio Novoa Álvarez pola empresa e polos traballadores, Fernando Rodríguez Pérez e Manuel Santeiro Torres.</p>
<p>ANEXO</p>
<p>Táboa salarial</p>
<table><tbody><tr><td>Categoría profesional</td><td>Salario base mensual</td></tr>
</tbody></table>
<table><tbody><tr><td>-Grupo 1</td></tr>
<tr><td>Director xerente</td><td>103.000 ptas.</td></tr>
<tr><td>-Grupo 2</td></tr>
<tr><td>Xefe de administración</td><td>96.400 ptas.</td></tr>
<tr><td>Xefe de compras</td><td>96.400 ptas.</td></tr>
<tr><td>Xefe de vendas</td><td>96.400 ptas.</td></tr>
<tr><td>Supervisor</td><td>96.400 ptas.</td></tr>
<tr><td>-Grupo 3</td></tr>
<tr><td>Xefe de almacén</td><td>84.600 ptas.</td></tr>
<tr><td>Encargado de establecemento</td><td>84.600 ptas.</td></tr>
<tr><td>-Grupo 4</td></tr>
<tr><td>Viaxante</td><td>80.600 ptas.</td></tr>
<tr><td>Oficial administrativo</td><td>80.600 ptas.</td></tr>
<tr><td>Analista</td><td>80.600 ptas.</td></tr>
<tr><td>-Grupo 5</td></tr>
<tr><td>Chofer</td><td>78.000 ptas.</td></tr>
<tr><td>-Grupo 6</td></tr>
<tr><td>Auxiliar administrativo</td><td>74.000 ptas.</td></tr>
<tr><td>Auxiliar ordenador</td><td>74.000 ptas.</td></tr>
<tr><td>Auxiliar contabilidade</td><td>74.000 ptas.</td></tr>
<tr><td>Mozo especialista</td><td>74.000 ptas.</td></tr>
<tr><td>-Grupo 7</td></tr>
<tr><td>Dependente</td><td>74.000 ptas.</td></tr>
<tr><td>Mozo supermercado</td><td>74.000 ptas.</td></tr>
<tr><td>Auxiliar caixa-repoñedor</td><td>74.000 ptas.</td></tr>
<tr><td>Auxiliar caixa-dependente</td><td>74.000 ptas.</td></tr>
<tr><td>Mozo auxiliar chofer</td><td>74.000 ptas.</td></tr>
<tr><td>-Grupo 8</td></tr>
<tr><td>Telefonista</td><td>71.400 ptas.</td></tr>
<tr><td>Mozo reparto</td><td>71.400 ptas.</td></tr>
<tr><td>Mozo repoñedor</td><td>71.400 ptas.</td></tr>
<tr><td>Persoal de limpeza</td><td>71.400 ptas.</td></tr>
</tbody></table>
<p>8896</p>

