---
date: '1996-07-12'
id: 83B2
page: 6
number: 137
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Resolución do 4 de xullo de 1996, da Dirección Xeral de Ensinanzas
  Profesionais e Formación de Adultos, pola que se dictan instruccións sobre o
  acceso e admisión ós ciclos formativos de formación profesional específica e
  ós módulos profesionais para o curso académico 1996-1997.
range: Resolución
url: 'https://www.xunta.gal/dog/Publicados/1996/19960712/Anuncio83B2_gl.html'
---
<p>Por Orde do 6 de abril de 1995 regúlase o procedemento para a admisión de alumnos no bacharelato e ciclos formativos de grao medio en centros sostidos con fondos públicos.</p>
<p>A Orde do 21 de xuño de 1996 regula a admisión de alumnos e alumnas nos ciclos formativos de formación profesional específica de grao superior, en centros sostidos con fondos públicos.</p>
<p>A Orde do 24 de xuño de 1996 regula as probas de acceso ós ciclos formativos de formación profesional específica e de artes plásticas e deseño.</p>
<p>As disposicións derradeiras das ordes citadas anteriormente autorizan a Dirección Xeral de Ensinanzas Profesionais e Formación de Adultos para dicta-las instruccións necesarias para o desenvolvemento e aplicación do previsto nelas.</p>
<p>Na súa virtude esta dirección xeral,</p>
<p>DISPÓN:</p>
<p>I. Acceso ós ciclos formativos de formación profesional específica e módulos profesionais experimentais.</p>
<p>Primeiro.</p>
<p>1. Terán acceso directo ós ciclos formativos de grao medio e módulos profesionais experimentais de nivel 2, os alumnos/as que cumpran algún dos requisitos seguintes:</p>
<p>a) Posuí-lo título de graduado en educación secundaria ou ter aprobado o primeiro ciclo experimental da REM na súa totalidade.</p>
<p>b) Ter aprobado o 2º curso de BUP na súa totalidade.</p>
<p>c) Posuí-lo título de técnico auxiliar ou equivalente.</p>
<p>d) Ter superadas na súa totalidade as probas de acceso á universidade para maiores de 25 anos.</p>
<p>e) Ter superado o 3º curso do Plan de 1963 das ensinanzas de artes aplicadas e oficios artísticos (Decreto 2127/1963, do 24 de xullo, BOE do 6 de novembro), ou os 2º cursos dos planos experimentais (Decreto 179/1988, do 7 de xullo, DOG do 18).</p>
<p>2. Así mesmo, poderán acceder ós ciclos formativos de grao medio e módulos profesionais de nivel 2 aqueles alumnos/as que, non reunindo os requisitos especificados no punto anterior, superen a proba de acceso definida na Orde do 24 de xuño de 1996.</p>
<p>Segundo.</p>
<p>Terán acceso directo ós ciclos formativos de grao superior, os/as alumnos/as que posúan os requisitos indicados na Orde do 21 de xuño de 1996.</p>
<p>Terceiro.</p>
<p>Terán acceso directo ós módulos profesionais experimentais de nivel 3 os alumnos/as que posúan as condicións de titulación especificadas na orde que os regula.</p>
<p>Cuarto.</p>
<p>Así mesmo, poderán acceder ós ciclos formativos de grao superior e módulos profesionais experimentais de nivel 3 aqueles alumnos/as que, non reunindo os requisitos indicados nos puntos segundo e terceiro desta resolución, superen a proba de acceso definida na Orde do 24 de xuño de 1996.</p>
<p>Quinto.</p>
<p>Naqueles centros en que se implante un ciclo formativo en substitución dun módulo profesional, os alumnos que non obtivesen avaliación positiva no módulo poderán incorporarse ó ciclo que o substitúa, segundo o anexo I desta resolución, nas seguintes condicións:</p>
<p>1. Se, como consecuencia da avaliación, o alumno debía repeti-lo módulo na súa totalidade, deberá cursa-lo ciclo integramente.</p>
<p>2. Os alumnos que obteñan avaliación negativa en dúas ou máis áreas do módulo, deberán cursa-lo ciclo na súa totalidade, se ben poderán solicitar da Dirección Xeral de Ensinanzas Profesionais e Formación de Adultos a validación dalgúns dos módulos do ciclo, en función das áreas superadas anteriormente. Estas solicitudes serán resoltas individualmente, logo do informe da inspección educativa; neste informe deberá concretarse en que medida a competencia profesional asociada ó módulo do ciclo foi conseguida na área superada.</p>
<p>Estas solicitudes deberán presentarse antes do 15 de outubro de 1996 na secretaría do centro.</p>
<p>II. Admisión de alumnos ós ciclos formativos de formación profesional específica e módulos profesionais experimentais.</p>
<p>Sexto.</p>
<p>Nos centros sostidos con fondos públicos, as prazas dispoñibles para cursar cada ciclo formativo distribuiranse do seguinte xeito:</p>
<p>1. Un 80% delas reservaranse para aqueles alumnos que reúnan os requisitos establecidos para o acceso directo.</p>
<p>2. O 20% das prazas restantes reservaranse para aqueles solicitantes que, non reunindo as condicións aludidas no apartado anterior, acrediten que superaron a proba de acceso definida na Orde do 24 de xuño de 1996.</p>
<p>As porcentaxes establecidas nos apartados anteriores son acumulables entre si; se non hai suficientes alumnos para cubri-las prazas de acceso directo, as sobrantes acumúlanse ás previstas para acceso mediante proba; por contra, se non hai suficientes alumnos que poidan acceder mediante proba de acceso, as prazas sobrantes acumúlanse ás previstas para acceso directo.</p>
<p>Sétimo.</p>
<p>As solicitudes para cursar ciclos formativos de grao medio ou módulos profesionais de nivel 2 nos</p>
<p>centros públicos, así como o procedemento de admisión de alumnos realizaranse de acordo coa Orde do 6 de abril de 1995.</p>
<p>O modelo de solicitude xúntase co anexo II da referida orde.</p>
<p>1. Cando o número de solicitudes para o acceso directo sexa superior ó número de prazas dispoñibles, a selección dos aspirantes realizarase por aplicación dos criterios de baremación indicados no anexo I da Orde de 6 de abril de 1995.</p>
<p>2. Cando superen a proba de acceso máis aspirantes que prazas dispoñibles no ciclo ou módulo, a selección dos admitidos realizarase por aplicación dos criterios de baremación indicados no anexo I da Orde de 6 de abril de 1995 dándolle preferencia ós aspirantes que acrediten ter un programa de garantía social relacionado co campo profesional e cursado con avaliación positiva.</p>
<p>Oitavo.</p>
<p>As solicitudes para cursar ciclos formativos de grao superior ou módulos profesionais de nivel 3 en centros sostidos con fondos públicos, así como o procedemento de admisión de alumnos realizarase de acordo coa Orde do 21 de xuño de 1996.</p>
<p>O modelo de solicitude xúntase como anexo I á referida orde.</p>
<p>Noveno.</p>
<p>No proceso de admisión a ciclos formativos de grao superior, cando o número de demandantes procedentes da proba de acceso sexa superior ó numero de prazas que se oferta, aplicarase a seguinte orde de prioridade:</p>
<p>1º Maior puntuación na proba.</p>
<p>2º De persisti-lo empate, por sorteo público.</p>
<p>Décimo.-Inscrición e calendario das probas.</p>
<p>1. As probas de acceso ós ciclos formativos e módulos profesionais serán elaboradas pola Consellería de Educación e Ordenación Universitaria de acordo co establecido na Orde do 24 de xuño de 1996.</p>
<p>2. A inscrición na probas farase nos centros docentes do 2 ó 10 de setembro, ámbolos dous inclusive.</p>
<p>3. Antes do 14 de setembro as delegacións provinciais comunicaranlles a tódolos centros docentes, para que o fagan público no taboleiro de anuncios, a relación de centros públicos nos que se realizarán as probas.</p>
<p>4. As probas de acceso celebraranse nos días e horas que se indican a continuación:</p>
<p>a) Probas de acceso a ciclos formativos de grao medio e módulos experimentais de nivel 2:</p>
<p>-Día 17 de setembro:</p>
<p>* De 10 a 13 horas: parte científico-tecnolóxica.</p>
<p>* De 16 a 19 horas: parte sociocultural.</p>
<p>b) Probas de acceso a ciclos formativos de grao superior e módulos de nivel 3:</p>
<p>-Día 17 de setembro:</p>
<p>* De 9 a 11 horas, parte xeral, exercicio A.</p>
<p>* De 11.30 a 13.30 horas, parte xeral, exercicio B.</p>
<p>* De 16 a 19, parte específica.</p>
<p>Calquera posible variación sobre este calendario requirirá autorización expresa da Dirección Xeral de Ensinanzas Profesionais e Formación de Adultos.</p>
<p>Décimo primeiro.-Inscrición, matrícula e constitución de grupos de ciclos formativos e módulos profesionais experimentais.</p>
<p>1. Antes do 31 de xullo, as delegacións provinciais comunicaranlles ós centros docentes a oferta de ciclos formativos e módulos profesionais que se impartirán na Comunidade Autónoma durante o curso 1996-1997, indicando o número de prazas que pode ofertar.</p>
<p>2. Os alumnos con acceso directo que desexen cursar ciclos formativos de grao medio e módulos profesionais de nivel 2 en centros sostidos con fondos públicos, formalizarán a inscrición e matrícula nos prazos previstos na Orde do 6 de abril de 1995.</p>
<p>2.1. No caso de alumnos seleccionados trala superación da proba de acceso, a selección dos mesmos deberá facerse pública antes do 23 de setembro e deberá formalizarse a matrícula antes do día 1 de outubro.</p>
<p>3. Os alumnos que queiran acceder ós ciclos formativos de grao superior ou módulos profesionais de nivel 3 en centros sostidos con fondos públicos efectuarán unha preinscrición do 2 ó 10 de setembro, ámbolos dous inclusive.</p>
<p>3.1. Os centros farán públicas as listas de admitidos por acceso directo para cursa-lo ciclo ou módulo ante do día 13 de setembro, nos respectivos taboleiros de anuncios.</p>
<p>3.2. As documentacións dos alumnos que non obtiveron praza no centro e solicitaban ademais outros estudios serán remitidas á delegación provincial antes do 17 de setembro. Nese mesmo momento os centros comunicaranlle á delegación provincial o número de prazas vacantes por acceso directo, se é o caso.</p>
<p>3.4. Antes do 20 de setembro exporanse nos taboleiros de anuncios dos centros nos que realizou a proba, a relación de alumnos que superaron e non superaron a proba, ordenados de maior a menor puntuación.</p>
<p>3.5 As comisións de escolarización provinciais e a Comisión de Escolarización Autonómica publicarán en tódolos casos, antes do día 28 de setembro, na delegación provincial e nos centros docentes a relación de alumnos admitidos para cursar un determinado ciclo ou módulo, tanto por acceso directo como a través de proba, debendo formaliza-la súa matrícula antes do 1 de outubro no correspondente centro.</p>
<p>4. A matrícula para cursar módulos ou ciclos formativos nos centros privados formalizarase antes do día 1 de outubro.</p>
<p>5. A non formalización da matrícula nos prazos estipulados nos apartados anteriores, salvo causas debidamente xustificadas, implicará a perda do dereito a acceder a estas ensinanzas no curso 1996-1997.</p>
<p>6. Para cada ciclo formativo ou módulo profesional constituirase, con carácter xeral, un único grupo de alumnos por centro. O número de alumnos de cada grupo dependerá das características pedagóxico-didácticas e das posibilidades das instalacións e medios de cada ciclo ou módulo e centro en particular, non debendo superar en ningún caso os 30 alumnos. Calquera modificación deste límite requirirá autorización previa e expresa da Dirección Xeral de Ensinanzas Profesionais e Formación de Adultos.</p>
<p>Disposicións derradeiras</p>
<p>Primeira.-De acordo co establecido na disposición transitoria segunda da Orde do 21 de xuño de 1996 o prazo de resolución das reclamacións presentadas contra as resolucións dos consellos escolares, das comisións de escolarización ou da inspección educativa, será como máximo de dous días.</p>
<p>Segunda.-Esta resolución entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 4 de xullo de 1996.</p>
<p>José Luís Mira Lema</p>
<p>Director Xeral de Ensinanzas Profesionais e Formación de Adultos</p>
<p>Sr. Subdirector Xeral de Ensinanzas Profesionais e Formación de Adultos. Sres. Delegados Provinciais da Consellería de Educación e Ordenación Universitaria</p>
<p>ANEXO I</p>
<table><tbody><tr><td></td></tr>
<tr><td>Módulo profesional</td><td>Ciclo formativo que o substitúe</td></tr>
<tr><td></td></tr>
</tbody></table>
<table><tbody><tr><td>Instalador/mantedor eléctrico</td><td>Equipos e instalacións electrotécnicas</td></tr>
<tr><td></td></tr>
<tr><td>Operador de máquinas ferramentas</td><td>Mecanizado</td></tr>
<tr><td></td></tr>
<tr><td>Administración e xestión</td><td>Xestión administrativa</td></tr>
<tr><td></td></tr>
<tr><td>Administración de empresas</td><td>Administración e finanzas</td></tr>
<tr><td></td></tr>
<tr><td>Comercio exterior</td><td>Comercio internacional</td></tr>
<tr><td></td></tr>
<tr><td>Educador infantil</td><td>Educación infantil</td></tr>
<tr><td></td></tr>
<tr><td>Mantemento en instalacións e servicios auxiliares</td><td>Mantemento e montaxe de instalacións de edificio e proceso</td></tr>
<tr><td></td></tr>
<tr><td>Auxiliar de enfermería</td><td>Coidados auxiliares de enfermería</td></tr>
<tr><td></td></tr>
<tr><td>Sistemas automáticos e programables</td><td>Sistemas de regulación e control automáticos</td></tr>
<tr><td></td></tr>
<tr><td>Mantemento e operación técnica de equipo de R.T.V</td><td>Sistemas de telecomunicación e informáticos</td></tr>
<tr><td></td></tr>
<tr><td>Instalacións e mantemento de equipos de frío e calor</td><td>Montaxe e mantemento de instalacións de frío, climatización e producción de calor</td></tr>
<tr><td></td></tr>
</tbody></table>
<table><tbody><tr><td></td></tr>
<tr><td>Módulo profesional</td><td>Ciclo formativo que o substitúe</td></tr>
<tr><td></td></tr>
</tbody></table>
<table><tbody><tr><td>Actividades físicas e animación deportiva</td><td>Animación de actividades físicas e/ou deportivas</td></tr>
<tr><td></td></tr>
<tr><td>Fabricación mecánica</td><td>Producción por mecanizado</td></tr>
<tr><td></td></tr>
<tr><td>Reproducción fotomecánica</td><td>Preimpresión en artes gráficas</td></tr>
<tr><td></td></tr>
</tbody></table>
<p>5103</p>

