---
date: '2016-06-07'
id: G0427-250516-0002
page: 22541
number: 107
agency: Consellería do Mar
section: III. Outras disposicións.
title: >-
  ORDE do 9 de maio de 2016 pola que se aproban as bases que rexerán a
  convocatoria de bolsas para formación de persoal en temas de investigación
  mariña e se procede á súa convocatoria.
range: Orde
url: >-
  https://www.xunta.gal/dog/Publicados/2016/20160607/AnuncioG0427-250516-0002_gl.html
---
<p>A Lei 5/2013, do 30 de maio, de fomento da investigación e da innovación de Galicia, no seu artigo 1 establece como obxectivo xeral o fomento da investigación e do desenvolvemento tecnolóxico, da transferencia e valorización de resultados e da innovación en Galicia en todas as súas vertentes, así como da súa xestión eficiente. </p>
    <p>O Decreto 168/2015, do 13 de novembro, polo que se aproba a estrutura orgánica da Consellería do Mar, atribúe a esta as competencias en materia de investigación mariña que desenvolverá en coordinación coa consellería competente en materia de investigación e desenvolvemento tecnolóxico. </p>
    <p>Tendo en conta a importancia da investigación científica e da formación en ciencias mariñas no desenvolvemento económico de Galicia, nesta orde procédese á convocatoria de bolsas para que técnicos superiores de ciclos formativos de grao superior poidan completar a súa formación como persoal auxiliar de investigación mariña, garantíndolles a oportunidade de participar en experiencias e programas específicos de investigación e facilitándolles unha preparación práctica cualificada, que é de probada utilidade para a súa inserción posterior na vida empresarial.</p>
    <p>En consecuencia, e de acordo co disposto no artigo 30.1.1 e 3 do Estatuto de autonomía de Galicia, e en uso das facultades que me confire a Lei 1/1983, do 22 de febreiro, reguladora da Xunta e da súa Presidencia, e demais normativa de aplicación,</p>
    <p>DISPOÑO:</p>
    <p>Artigo 1. <em>Obxecto da convocatoria</em></p>
    <p>Esta orde establece as bases reguladoras e procede á convocatoria de bolsas para completar a formación de técnicos superiores de ciclos formativos de grao superior como persoal auxiliar de investigación mariña.</p>
    <p>Artigo 2. <em>Persoas beneficiarias</em> </p>
    <p>Poderán ser persoas beneficiarias destas bolsas os/as solicitantes que cumpran os seguintes requisitos: </p>
    <p>a) Ter nacionalidade española ou ser nacional dun país membro da Unión Europea ou estranxeiro/a con permiso de residencia en España no momento de solicitar a bolsa, e con dominio dalgunha das linguas oficiais da Comunidade Autónoma de Galicia.</p>
    <p>b) Estar en posesión do título de técnico superior dos ciclos formativos de grao superior nalgunha das especialidades que se relacionan no artigo 3 e obtelo con posterioridade ao 31 de decembro de 2012.</p>
    <p>c) Non estar incapacitado/a fisicamente ou padecer enfermidade que poida impedir a realización normal da actividade formativa obxecto das bolsas que se convocan.</p>
    <p>d) Non ter desfrutado destas bolsas ou doutras similares en anteriores convocatorias, durante un período dun ano ou superior.</p>
    <p>e) Ter cursado os seus estudos nalgún dos centros públicos ou privados situados na Comunidade Autónoma galega.</p>
    <p>Artigo 3. <em>Número, duración, importe e lugar de realización das bolsas</em></p>
    <p>1. O número de bolsas será de oito, que se adxudicarán de acordo co baremo indicado no artigo 8 desta convocatoria.</p>
    <p>2. As bolsas terán unha duración de dous (2) anos a partir da data de incorporación que se estableza na resolución de concesión.</p>
    <p>3. O importe bruto mensual de cada bolsa será de oitocentos euros (800 €).</p>
    <p>4. As persoas beneficiarias das bolsas integraranse no réxime xeral da Seguridade Social, de acordo co establecido no artigo 3 do Real decreto 1493/2011, do 24 de outubro, polo que se regulan os termos e as condicións de inclusión no réxime xeral da Seguridade Social das persoas que participen en programas de formación, en desenvolvemento do previsto na disposición adicional terceira da Lei 27/2011, do 1 de agosto, sobre actualización, adecuación e modernización do sistema da Seguridade Social. </p>
    <p>5. As bolsas realizaranse no Centro de Investigacións Mariñas (Cima), que está integrado polo Centro de Investigacións Mariñas de Corón-Vilanova de Arousa e o Centro de Cultivos Mariños de Ribadeo, e distribuiranse do seguinte xeito:</p>
    <table>
     <tbody>
      <tr>
       <td>Familia/Especialidade</td>
       <td>Centro</td>
      </tr>
      <tr>
       <td rowspan="2">Actividades Marítimo-Pesqueiras/Produción Acuícola</td>
       <td>Corón: 2 bolsas</td>
      </tr>
      <tr>
       <td>Ribadeo: 2 bolsas</td>
      </tr>
      <tr>
       <td>Química/Análise e Control</td>
       <td>Corón: 2 bolsas</td>
      </tr>
      <tr>
       <td>Sanidade/Anatomía Patolóxica e Citoloxía</td>
       <td>Corón: 2 bolsas</td>
      </tr>
     </tbody>
    </table>
    <p>Artigo 4. <em>Presentación das solicitudes, documentación e prazos</em></p>
    <p>1. As solicitudes deberanse presentar preferiblemente por vía electrónica a través do formulario normalizado dispoñible na sede electrónica da Xunta de Galicia, https://sede.xunta.es, de acordo co establecido no artigo 27 da Lei 11/2007, do 22 de xuño, de acceso electrónico dos cidadáns aos servizos públicos, e no 24 do Decreto 198/2010, do 2 de decembro, polo que se regula o desenvolvemento da Administración electrónica na Xunta de Galicia e nas entidades dela dependentes. Para a presentación das solicitudes poderanse empregar calquera dos mecanismos de identificación e sinatura admitidos pola sede electrónica da Xunta de Galicia, incluído o sistema de usuario e clave Chave365 (https://sede.xunta.es/chave365). </p>
    <p>Opcionalmente, tamén se poderán presentar as solicitudes en soporte papel en calquera dos lugares e rexistros establecidos no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común, utilizando o formulario normalizado dispoñible na sede electrónica da Xunta de Galicia.</p>
    <p>As solicitudes dirixiranse á Dirección Xeral de Desenvolvemento Pesqueiro da Consellería do Mar, segundo o modelo que figura no anexo I desta orde e que se poderá descargar en formato electrónico na ligazón Servizos de Administración electrónica da páxina: https://sede.xunta.es. Tamén se poderá descargar no enderezo electrónico: www.mar.xunta.gal.</p>
    <p>2. Coa solicitude deberase achegar a seguinte documentación, acompañada dun índice e ordenada segundo se indica:</p>
    <p>a) Copia do DNI ou NIE da persoa solicitante, só no caso de non autorizar a súa consulta no Sistema de verificación de datos de identidade.</p>
    <p>b) Título académico correspondente (só no caso de non autorizar a súa consulta) ou, no caso de non telo, xustificación do pagamento dos dereitos de expedición.</p>
    <p>c) Certificación académica completa dos estudos realizados, con detalle das materias cursadas e das cualificacións obtidas.</p>
    <p>d) <em>Curriculum vitae</em> do/a solicitante cos documentos acreditativos dos méritos alegados (debidamente relacionados e paxinados). Non serán computables aqueles méritos alegados que non estean convenientemente xustificados.</p>
    <p>A documentación complementaria poderase presentar electronicamente utilizando cal-quera procedemento de copia dixitalizada do documento orixinal. Neste caso, as copias dixitalizadas presentadas garantirán a fidelidade co orixinal baixo a responsabilidade da persoa solicitante ou representante. A Administración poderá requirir a exhibición do documento orixinal para o cotexo da copia electrónica presentada segundo o disposto no artigo 35.2 da Lei 11/2007, do 22 de xuño, de acceso electrónico dos cidadáns aos servizos públicos, e 22.3 do Decreto 198/2010, do 2 de decembro, polo que se regula o desenvolvemento da Administración electrónica na Xunta de Galicia e nas entidades dela dependentes.</p>
    <p>A documentación complementaria tamén se poderá presentar en formato papel en calquera dos lugares e rexistros establecidos no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común. </p>
    <p>As copias dos documentos gozarán da mesma validez e eficacia que os seus orixinais sempre que exista constancia de que sexan auténticas.</p>
    <p>Sempre que se realice a presentación de documentos separadamente da solicitude, a persoa interesada ou representante deberá mencionar o código e o órgano responsable do procedemento, o número de expediente e o número ou código único de rexistro. </p>
    <p>A sede electrónica da Xunta de Galicia ten á disposición das persoas interesadas unha serie de modelos normalizados dos trámites máis comunmente utilizados na tramitación administrativa, que poderán ser presentados en calquera dos lugares e rexistros establecidos no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>3. O prazo de presentación de solicitudes será dun (1) mes contado a partir do día seguinte ao da publicación da presente orde no DOG. Entenderase como último día do prazo o correspondente ao mesmo ordinal do día da publicación. Se o último día de prazo é inhábil, entenderase prorrogado ao primeiro día hábil seguinte e, se no mes de vencemento non hai día equivalente ao inicial do cómputo, entenderase que o prazo expirará o último día do mes.</p>
    <p>Artigo 5. <em>Consentimentos e autorización</em></p>
    <p>1. A tramitación do procedemento require a incorporación de datos en poder das administracións públicas. Polo tanto, os modelos de solicitude incluirán autorizacións expresas ao órgano xestor para realizar as comprobacións oportunas que acrediten a veracidade dos datos. No caso de que non se autorice o órgano xestor para realizar esta operación, deberanse presentar os documentos comprobantes dos datos nos termos exixidos polas normas reguladoras do procedemento.</p>
    <p>2. Ás solicitudes das persoas interesadas deberanse xuntar os documentos ou informacións previstos nesta norma, salvo que estes xa estean en poder da Administración xeral e do sector público autonómico de Galicia; neste caso, as persoas interesadas poderanse acoller ao establecido no artigo 35.f) da Lei 30/1992, do 26 de novembro, de réxime xurídico das administracións públicas e do procedemento administrativo común, sempre que se fagan constar a data e o órgano ou a dependencia en que foron presentados ou, se é o caso, emitidos, e cando non transcorresen máis de cinco anos desde a finalización do procedemento a que correspondan. </p>
    <p>Nos supostos de imposibilidade material de obter o documento, o órgano competente poderalle requirir á persoa solicitante ou representante a súa presentación ou, no seu lugar, a acreditación por outros medios dos requisitos a que se refire o documento, con anterioridade á formulación da proposta de resolución. </p>
    <p>3. A presentación da solicitude de concesión de subvención por parte da persoa interesada ou representante comportará a autorización ao órgano xestor para solicitar as certificacións que deban emitir a Axencia Estatal da Administración Tributaria, a Tesouraría Xeral da Seguridade Social e a consellería competente en materia de facenda da Xunta de Galicia, segundo o establecido no artigo 20.3 da Lei 9/2007, do 13 de xuño, de subvencións de Galicia. Non obstante, a persoa solicitante ou representante poderá denegar expresamente o consentimento, caso en que deberá presentar as certificacións nos termos previstos regulamentariamente.</p>
    <p>4. De conformidade co artigo 17 da Lei 1/2016, do 18 de xaneiro, de transparencia e bo goberno, e co previsto no Decreto 132/2006, do 27 de xullo, polo que se regulan os rexistros públicos creados nos artigos 44 e 45 da Lei 7/2005, do 29 de decembro, de orzamentos xerais da Comunidade Autónoma de Galicia para o ano 2006, a consellería publicará na súa páxina web oficial (www.mar.xunta.gal) a relación das persoas beneficiarias e o importe das axudas concedidas. Incluirá, igualmente, as referidas axudas e as sancións que, como consecuencia delas, se poidan impoñer nos correspondentes rexistros públicos, polo que a presentación da solicitude leva implícita a autorización para o tratamento necesario dos datos das persoas beneficiarias e a referida publicidade. </p>
    <p>Artigo 6. <em>Datos de carácter persoal</em></p>
    <p>De conformidade coa Lei orgánica 15/1999, do 13 de decembro, de protección de datos de carácter persoal, os datos persoais recollidos na tramitación desta disposición, cuxo tratamento e publicación autorizan as persoas interesadas mediante a presentación das solicitudes, serán incluídos nun ficheiro denominado «Relacións administrativas coa cidadanía e entidades» cuxo obxecto é xestionar o presente procedemento, así como informar as persoas interesadas sobre o seu desenvolvemento. O órgano responsable deste ficheiro é a Secretaría Xeral Técnica da Consellería do Mar. Os dereitos de acceso, rectificación, cancelación e oposición poderanse exercer, ante a Secretaría Xeral Técnica, mediante o envío dunha comunicación ao seguinte enderezo: Edificio Administrativo San Caetano; San Caetano, s/n, 15781 Santiago de Compostela (A Coruña), ou a través do correo electrónico: sxt.mar@xunta.es.</p>
    <p>Artigo 7. <em>Tramitación</em> </p>
    <p>A instrución do procedemento de concesión destas axudas correspóndelle á Dirección Xeral de Desenvolvemento Pesqueiro.</p>
    <p>Os servizos da Dirección Xeral de Desenvolvemento Pesqueiro comprobarán que todas as solicitudes reúnen os requisitos establecidos na presente orde e exporán, nun prazo de dez días desde o remate do prazo de presentación de solicitudes, a lista de solicitudes admitidas e excluídas, sinalando, de ser o caso, as causas de exclusión, nos taboleiros da Consellería do Mar e na súa páxina web oficial (www.mar.xunta.gal). Esta lista estará exposta durante dez días e os interesados poderán durante ese prazo, emendar erros e falta de documentación, ante a Dirección Xeral de Desenvolvemento Pesqueiro e achegar, se é o caso, a documentación necesaria. Transcorrido este prazo sen que se emenden as causas de exclusión, procederase conforme o establecido no artigo 71 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Artigo 8. <em>Avaliación e selección </em></p>
    <p>Unha vez completados os expedientes, remitiranse a unha comisión de avaliación constituída na Dirección Xeral de Desenvolvemento Pesqueiro, que os examinará e valorará logo de aplicar os criterios indicados na alínea b) deste artigo. </p>
    <p>a) Comisión de avaliación.</p>
    <p>A selección de candidatos será efectuada por unha comisión que estará integrada por: </p>
    <p>– Presidente: o subdirector xeral de Investigación e Apoio Científico-Técnico.</p>
    <p>– Secretaria: a xefa do Servizo de Coordinación e Apoio á Xestión.</p>
    <p>– Vogais: tres persoas designadas pola directora xeral de Desenvolvemento Pesqueiro.</p>
    <p>Se, por calquera causa, no momento en que a comisión de selección teña que exa-minar as solicitudes, algún dos seus integrantes non pode asistir, será substituído polo funcionario que para o efecto designe a directora xeral de Desenvolvemento Pesqueiro.</p>
    <p>b) Criterios de valoración. </p>
    <p>Teranse en conta os seguintes criterios para a valoración das solicitudes: </p>
    <p>1º. Expediente académico: máximo 4 puntos.</p>
    <p>Puntuarase de acordo co seguinte baremo:</p>
    <p>Sobresaliente: 4 puntos.</p>
    <p>Notable: 3 puntos.</p>
    <p>Ben: 2 puntos.</p>
    <p>Aprobado: 1 punto.</p>
    <p>Suspenso: 0 puntos.</p>
    <p>Aplicarase a fórmula nº puntos/nº de materias+nº de convocatorias.</p>
    <p>Para os efectos de cálculo da nota media non se computarán aquelas materias que consten no expediente académico do/a alumno/a como validadas.</p>
    <p>2º. <em>Curiculum vitae</em>: máximo 2 puntos. </p>
    <p>Valoraranse: </p>
    <p>2º.1 Cursos ou formación adecuada para o desenvolvemento da bolsa: ata 0,5 puntos.</p>
    <p>2º.2 Cursos de idiomas: ata 0,5 puntos (perfeccionamento de galego: 0,15; inglés 0,15; outros idiomas 0,10).</p>
    <p>2º.3 Cursos de informática: ata 0,5 puntos.</p>
    <p>2º.4 Carné de conducir: 0,5 puntos.</p>
    <p>Só se valorarán aqueles méritos acreditados documentalmente polo/a solicitante xunto coa súa solicitude. A puntuación final de cada solicitante obterase da suma de expediente+currículo.</p>
    <p>No caso de que cos criterios enunciados anteriormente persista a igualdade de puntuación, prevalecerá a solicitude de maior nota media do expediente.</p>
    <p>Os candidatos serán ordenados por orde decrecente da puntuación obtida e as bolsas adxudicaránselles aos/ás candidatos/as que acaden maior puntuación. </p>
    <p>A comisión elaborará unha lista de suplentes por orde decrecente de puntuación, na cal figurarán os/as solicitantes que, cumprindo os requisitos, non acadaron puntuación suficiente para seren adxudicatarios/as de bolsa.</p>
    <p>Artigo 9. <em>Resolución e recursos</em></p>
    <p>1. Resolución.</p>
    <p>A comisión de selección fará chegar a correspondente proposta de adxudicación e listaxe de suplentes á directora xeral de Desenvolvemento Pesqueiro, quen resolverá, por delegación da conselleira do Mar, a concesión das bolsas. Na dita resolución figurará un/unha beneficiario/a por cada bolsa, así como unha relación de suplentes con todos os/as solicitantes admitidos/as, de maior a menor puntuación, para cubriren as vacantes que se poidan producir. Esta resolución publicarase no <em>Diario Oficial de Galicia</em>. </p>
    <p>O prazo máximo para resolver as solicitudes presentadas ao abeiro desta convocatoria será de tres (3) meses, contados desde a publicación desta orde no DOG. </p>
    <p>De non mediar resolución expresa no dito prazo, as solicitudes deberanse entender desestimadas. </p>
    <p>2. Recursos.</p>
    <p>Contra as resolucións expresas ou presuntas que deriven desta convocatoria, que poñen fin á vía administrativa, poderán os/as interesados/as interpoñer potestativamente recurso de reposición, ante a conselleira do Mar, no prazo dun mes contado a partir do día seguinte ao da publicación da resolución no DOG. No caso de que a resolución se entenda desestimatoria por silencio administrativo, o prazo será de tres meses contados a partir do día seguinte a aquel en que se produza o acto presunto.</p>
    <p>De non considerarse a presentación deste recurso, poderán os/as interesados/as interpoñer recurso contencioso-administrativo, ante a Sala do Contencioso-Administrativo do Tribunal Superior de Xustiza de Galicia, no prazo de dous meses contados a partir do día seguinte ao da publicación da resolución no DOG. No caso de que a resolución se entenda desestimada por silencio administrativo, o prazo será de seis meses contados a partir do día seguinte a aquel en que se produza o acto presunto. </p>
    <p>Artigo 10. <em>Aceptación da bolsa e pagamento</em></p>
    <p>1. Dentro dos dez días naturais seguintes ao da publicación da resolución de concesión no DOG, os/as beneficiarios/as das bolsas deberán confirmar a súa aceptación mediante documento asinado polo/a bolseiro/a en que se comprometa a cumprir todas as condicións recollidas nas presentes bases. De non facelo no prazo indicado, consideraranse tacitamente aceptadas a bolsa e as condicións recollidas nestas bases, de conformidade co artigo 21-5º, parágrafo segundo, da Lei de subvencións de Galicia. </p>
    <p>Así mesmo, presentará unha declaración responsable na cal conste que non realiza traballo remunerado nin desfruta doutro tipo de bolsa ou axuda, agás, de ser o caso, as permitidas no artigo 11.6. </p>
    <p>2. As bolsas aboaranse mensualmente, por mensualidades completas ou fracción proporcional ao tempo de desfrute da bolsa, para os casos en que o/a bolseiro/a inicie ou remate a súa relación nunha data que non coincida co primeiro ou co derradeiro día de cada mes, respectivamente.</p>
    <p>O pagamento da última mensualidade quedará pendente ata que o/a bolseiro/a presente o informe final que resuma a actividade realizada por este durante todo o período de aproveitamento da bolsa, co visto e prace do/a responsable do/a bolseiro/a, así como declaración de todas as bolsas solicitadas ou concedidas para o mesmo fin das distintas administracións públicas competentes, ou de calquera dos seus organismos, entes ou sociedades. </p>
    <p> O prazo máximo para a presentación do informe final será dun mes a partir do remate da realización da bolsa.</p>
    <p>Artigo 11. <em>Obrigas dos/das bolseiros/as</em></p>
    <p>1. O/a bolseiro/a deberá desempeñar actividades de formación e de colaboración en relación coas tarefas das áreas ás cales se adscriban.</p>
    <p>2. Co fin de facilitar o seu proceso de formación, os/as bolseiros/as contarán co asesoramento, orientación e dirección dun/dunha titor/a, que definirá as tarefas que se van realizar, así como a formación que deberán recibir segundo o plan de formación do centro. A este respecto será obrigatoria a realización e superación das actividades de formación indicadas.</p>
    <p>3. Os/as beneficiarios/as deberán manter unha actitude participativa, de colaboración e respectuosa cos demais membros do centro, sen obstrución das tarefas encomendadas nos diferentes servizos.</p>
    <p>4. Ao final do período de desfrute da bolsa, o/a adxudicatario/a deberá entregar unha memoria de actividades que será supervisada polo titor/a.</p>
    <p>5. Estas bolsas non implican ningunha relación laboral co centro a que estea adscrito/a o/a beneficiario/a, nin supoñen ningún compromiso de incorporación posterior dos/as bolseiros/as ao seu cadro de persoal, aínda que si a necesaria e natural coordinación co horario, normas e disciplina do centro onde desenvolve a súa formación.</p>
    <p>6. O aproveitamento da bolsa será incompatible con calquera outra bolsa que supoña remuneración directa ou axuda financiada con fondos públicos.</p>
    <p>Tamén será incompatible con salarios que impliquen vinculación contractual ou estatutaria do/a interesado/a, salvo os que teñan carácter esporádico cunha duración acumulada inferior a dous meses por ano e dedicación non superior de media xornada, sempre que isto non afecte a actividade habitual no exercicio da bolsa e que se trate de ocupacións non vinculadas directa ou indirectamente co centro. </p>
    <p>Artigo 12. <em>Renuncias, procedemento de substitución e interrupcións</em></p>
    <p>No caso de renuncia á bolsa por parte do/da beneficiario/a, unha vez iniciado o desfrute desta, deberá ser comunicada mediante o correspondente escrito á Dirección Xeral de Desenvolvemento Pesqueiro polo menos con dez días de antelación á data en que se solicita que sexa efectiva a súa renuncia.</p>
    <p>A vacante poderase cubrir polo período de desfrute restante co candidato suplente correspondente, de acordo coa lista de suplentes elaborada pola comisión de selección. </p>
    <p>De esgotarse os suplentes dalgunha das especialidades, a directora xeral de Desenvolvemento Pesqueiro poderá establecer a incorporación como bolseiro/a do primeiro suplente daquela lista que ao criterio da unidade mellor se axuste á finalidade e aos obxectivos do centro.</p>
    <p>As interrupcións da bolsa por supostos de baixa por incapacidade temporal (enfermidade ou accidente), risco durante o embarazo e descanso por maternidade ou paternidade non darán lugar, en ningún caso, á posibilidade de recuperar o período interrompido.</p>
    <p>Artigo 13. <em>Dotación orzamentaria </em></p>
    <p>O financiamento destas bolsas farase con cargo ás partidas orzamentarias 14 03 561A 4800 (153.600,00 €) e 14 03 561A 4840 (9.600,00 €) dos orzamentos xerais da Comunidade Autónoma de Galicia dos anos 2016-2018, coa seguinte distribución por anos:</p>
    <table>
     <tbody>
      <tr>
       <td></td>
       <td>2016</td>
       <td>2017</td>
       <td>2018</td>
      </tr>
      <tr>
       <td>14 03 561A 4800</td>
       <td>38.400,00</td>
       <td>76.800,00</td>
       <td>38.400,00</td>
      </tr>
      <tr>
       <td>14 03 561A 4840</td>
       <td>1.920,00</td>
       <td>4.800,00</td>
       <td>2.880,00</td>
      </tr>
      <tr>
       <td>Total</td>
       <td>40.320,00</td>
       <td>81.600,00</td>
       <td>41.280,00</td>
      </tr>
     </tbody>
    </table>
    <p>Artigo 14. <em>Control </em></p>
    <p>As persoas beneficiarias das axudas concedidas ao abeiro do disposto nesta orde quedan obrigadas a facilitar toda a información que lles sexa requirida pola Dirección Xeral de Desenvolvemento Pesqueiro, así como pola Intervención Xeral da Comunidade Autónoma, o Consello de Contas e o Tribunal de Contas, no exercicio da súa función de fiscalización e control.</p>
    <p>As persoas beneficiarias das axudas deberán proceder ao reintegro total ou parcial da subvención ou axuda pública percibida e dos xuros de mora percibidos desde o momento do seu pagamento ata a data que se acorde a procedencia do reintegro, nos supostos recollidos no artigo 33 da Lei 9/2007, do 13 de xuño, de subvencións de Galicia.</p>
    <p>Disposición adicional </p>
    <p>En cumprimento do disposto no artigo 20 da Lei 38/2003, do 17 de novembro, xeral de subvencións, o texto da convocatoria e a información requirida no ordinal oitavo do devandito artigo serán comunicados á Base de datos nacional de subvencións (BDNS). A BDNS dará traslado ao <em>Diario Oficial de Galicia</em> do extracto da convocatoria para a súa publicación.</p>
    <p>Disposición derradeira primeira. <em>Facultade de desenvolvemento</em></p>
    <p>Facúltase a directora xeral de Desenvolvemento Pesqueiro para ditar os actos e as instrucións necesarias para a correcta aplicación desta orde. </p>
    <p>Disposición derradeira segunda. <em>Entrada en vigor</em> </p>
    <p>Esta orde producirá efectos desde o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 9 de maio de 2016</p>
    <footer><p>Rosa Mª Quintana Carballo<br>Conselleira do Mar</p></footer>

