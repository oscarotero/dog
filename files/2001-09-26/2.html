---
date: '2001-09-26'
id: F54E
page: 12
number: 187
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 219/2001, do 7 de setembro, polo que se declara a urxente ocupación,
  para efectos de expropiación forzosa, polo Concello de Santiago de Compostela,
  dos bens e dereitos necesarios para a realización das obras do proxecto de
  evacuación de pluviais SUP-4 (colector exterior) e urbanización da rúa de
  Conxo de Arriba (concello de Santiago de Compostela).
range: Decreto
url: 'https://www.xunta.gal/dog/Publicados/2001/20010926/AnuncioF54E_gl.html'
---
<p>O Concello de Santiago de Compostela, en sesión que tivo lugar o día 25 de xaneiro de 2001, aprobou o proxecto de evacuación de pluviais SUP-4 (colector exterior) e urbanización da rúa de Conxo de Arriba e na mesma sesión acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ó abeiro do disposto no artigo 52 da Lei de expropiación forzosa.</p>
<p>O Concello de Santiago de Compostela remitiu a documentación complementaria para a correcta tramitación do expediente con data de entrada no rexistro xeral da Consellería de Xustiza, Interior e Relacións Laborais o día 1 de agosto de 2001.</p>
<p>Os bens nos que se concreta a declaración de urxente ocupación están determinados no expediente que se someteu a información pública.</p>
<p>A Dirección Xeral de Urbanismo da Consellería de Política Territorial, Obras Públicas e Vivenda emitiu informe favorable. O dito informe tivo entrada no rexistro xeral da Consellería de Xustiza, Interior e Relacións Laborais o día 21 de agosto de 2001.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, porque segundo sinala o concello a execución do colector exterior de saneamento para a evacuación das augas pluviais do sector resulta absolutamente necesaria para completa-lo proceso de urbanización e edificación simultánea do SUP-4 tendo en conta que</p>
<p>é unha parte indisoluble do trazado interior das redes de saneamento e de pluviais que son imprescindibles para as conexións exteriores destas dúas redes de servicios urbanos, e conseguir así que esta zona dispoña dun servicio que se considera de primeira necesidade.</p>
<p>A competencia para a declaración da urxente ocupación correspóndelle ó Consello da Xunta de Galicia segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude, por proposta do conselleiro de Xustiza, Interior e Relacións Laborais e logo de deliberación do Consello da Xunta de Galicia na súa reunión do día sete de setembro de dous mil un,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a urxente ocupación, polo Concello de Santiago de Compostela para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto de evacuación de pluviais SUP-4 (colector exterior) e urbanización da rúa de Conxo de Arriba, sen prexuízo, se fose necesario, de obte-las autorizacións pertinentes doutras administracións respecto de competencias das que estas sexan titulares.</p>
<p>Santiago de Compostela, sete de setembro de dous mil un.</p>
<p>Manuel Fraga Iribarne</p>
<p>Presidente</p>
<p>Antonio Pillado Montero</p>
<p>Conselleiro de Xustiza, Interior e Relacións Laborais</p>

