---
date: '2007-11-02'
page: 17
number: 212
agency: CONSELLERÍA DE EDUCACIÓN E ORDENACIÓN UNIVERSITARIA
section: I. DISPOSICIÓNS XERAIS
title: >-
  Decreto 204/2007, do 11 de outubro, polo que se establece o currículo das
  ensinanzas profesionais de réxime especial de danza.
range: Decreto
---
<p>A Lei orgánica 2/2006, do 3 de maio, de educación, establece no seu artigo 6.2º que o Goberno fixará, en relación cos obxectivos, as competencias básicas, os contidos e os criterios de avaliación, os aspectos básicos do currículo que constitúen as ensinanzas mínimas. Así mesmo, a citada Lei orgánica 2/2006, do 3 de maio, no Capítulo VI do título I, fixa as características básicas das ensinanzas profesionais de danza, dentro das ensinanzas artísticas, cuxa finalidade é proporcionarlle ao alumnado unha formación artística de calidade e garantir a cualificación de futuros profesionais. Neste marco, o Real decreto 85/2007, do 26 de xaneiro, polo que se fixan os aspectos básicos do currículo das ensinanzas profesionais de danza reguladas na Lei orgánica 2/2006, do 3 de maio, de educación, estableceu os aspectos básicos do currículo das ensinanzas profesionais de danza.</p>
<p>Considerando o avance que para as ensinanzas de danza supuxo a normativa xurdida da Lei orgánica 1/1990, do 3 de outubro, de ordenación xeral do sistema educativo, este decreto segue a fundamentarse no estudo da especialidade, que actúa como eixe vertebrador do currículo e, á vez, pretende avanzar cara a unha estrutura máis aberta e flexible, sen esquecer a necesidade de perseguir un ensino integrador que, xunto coa formación profesional de carácter artístico, dirixida á consecución de competencias técnico-dancísticas específicas, inclúa a formación humanística e a educación cívica do alumnado destas ensinanzas. Abórdanse ademais medidas que permitan a máxima adecuación dos estudos aos intereses do alumnado, considérase a compatibilidade real entre estas ensinanzas e as de educación secundaria, e facúltase a Administración educativa para a adopción de solucións a este respecto.</p>
<p>Cabe salientar, como peculiaridade dos estudos de danza en relación con outras ensinanzas, que os bailaríns e as bailarinas se expresan neles a través dos seus propios corpos, e cursan uns estudos que teñen como meta o exercicio profesional. Por isto, a importancia do rendemento físico e as posibilidades do corpo dos intérpretes como instrumento de traballo fan necesario que o seu período de formación inicial remate nunha idade temperá. As ensinanzas profesionais de danza deberán garantir unha instrución que proporcione o nivel de expresión artística propio duns estudos altamente especializados, destinados ao alumnado que posúa aptitudes específicas e vontade para dedicarse a eles.</p>
<p>Canto aos contidos das especialidades da danza, mantense a necesidade de conxugar comprensión e expresión, coñecemento e realización. Este proceso complexo de educación artística debe ter en conta que os contidos esenciais na formación dun bailarín ou dunha bailarina están presentes, case na súa totalidade, desde o inicio dos estudos, e que o seu desenvolvemento se realiza non tanto pola adquisición de novos elementos como polo afondamento permanente destes. Nesta traxectoria, o grao de dificultade interpretativa virá determinado pola natureza dos exercicios e das obras que en cada tramo do proceso se seleccionen.</p>
<p>Consonte os criterios de avaliación, estes establecen o tipo e as ensinanzas de aprendizaxe que se espera que alcance o alumnado nun momento determinado respecto dos obxectivos xerais das ensinanzas, as capacidades sinaladas nos obxectivos específicos das ensinanzas profesionais de danza e os propios de cada especialidade. O nivel de cumprimento destes obxectivos, en relación cos criterios de avaliación fixados, débese medir tendo en conta o contexto do alumnado e as súas propias características e posibilidades. Deste xeito, a avaliación constitúese nunha función formativa e, ademais, nunha fonte de información sobre o mesmo proceso de ensinanzas, co que se converte nun referente de todo o proceso de ensino e aprendizaxe.</p>
<p>Xa que logo, este decreto establece o currículo das ensinanzas profesionais de danza para o ámbito de competencia da Consellería de Educación e Ordenación Universitaria, e, ademais, regula o acceso a estas ensinanzas.</p>
<p>De conformidade co exposto, por proposta da conselleira de Educación e Ordenación Universitaria, no exercicio da facultade outorgada polo artigo 34 da Lei 1/1983, do 23 de febreiro, reguladora da Xunta e da súa presidencia, modificada pola Lei 11/1988, do 20 de outubro, e pola Lei 2/2007, do 28 de marzo, do traballo en igualdade das mulleres de Galicia, tras o informe do Consello Escolar de Galicia, oído o Consello Consultivo de Galicia, e logo de deliberación do Consello da Xunta de Galicia na súa reunión do día once de outubro de dous mil sete.</p>
<p>DISPOÑO:</p>
<p>Capítulo I</p>
<p>Da finalidade e a organización das ensinanzas profesionais</p>
<p>de danza</p>
<p>Artigo 1º.-Obxecto e ámbito de aplicación.</p>
<p>1. Este decreto regula o currículo das ensinanzas profesionais de danza de acordo co establecido no artigo 48.2º da Lei orgánica 2/2006, do 3 de maio, de educación, e integra o establecido no Real decreto 85/2007, do 26 de xaneiro, polo que se fixan os aspectos básicos do currículo das ensinanzas profesionais de danza.</p>
<p>2. Así mesmo, esta disposición regula os criterios de acceso ás ensinanzas profesionais de danza.</p>
<p>3. Este decreto é de aplicación na Comunidade Autónoma de Galicia, nos conservatorios profesionais de danza e nos centros autorizados de danza que conten coa autorización para a impartición do grao profesional de danza.</p>
<p>Artigo 2º.-Finalidade.</p>
<p>1. As ensinanzas profesionais de danza teñen como finalidade proporcionarlle ao alumnado unha formación artística de calidade e garantir a cualificación dos futuros profesionais da danza.</p>
<p>2. A finalidade das ensinanzas profesionais de danza ordénase en catro funcións básicas: formativa, orientadora, profesionalizadora e preparatoria para estudos posteriores.</p>
<p>3. O ensino da danza no grao profesional organízase nun grao de seis cursos de duración.</p>
<p>Artigo 3º.-Obxectivos xerais.</p>
<p>1. As ensinanzas profesionais de danza teñen como obxectivo contribuír a desenvolver no alumnado as capacidades xerais e os valores cívicos propios do sistema educativo e, ademais, as capacidades seguintes:</p>
<p>a) Habituarse a observar a danza asistindo a manifestacións escénicas relacionadas con ela, e a establecer un concepto estético que permita fundamentar e desenvolver os propios criterios interpretativos.</p>
<p>b) Desenvolver a sensibilidade artística e o criterio como fonte de formación e enriquecemento persoal.</p>
<p>c) Analizar e valorar a calidade da danza.</p>
<p>d) Coñecer os valores da danza e optar polos aspectos xurdidos dela que sexan máis idóneos para o desenvolvemento persoal.</p>
<p>e) Participar en actividades de animación dancística e cultural que permitan vivir a experiencia de transmitir o goce da danza.</p>
<p>f) Coñecer e empregar con precisión o vocabulario específico relativo aos conceptos científicos da danza.</p>
<p>g) Coñecer e valorar o patrimonio dancístico como parte integrante do patrimonio histórico e cultural.</p>
<p>h) Fomentar a utilización do patrimonio dancístico e musical en xeral, e a do galego en particular, como medio indispensable no enriquecemento da persoa e da súa formación artística.</p>
<p>2. Nas ensinanzas profesionais de danza teranse en conta as especificacións que se establecen na Lei galega 7/2004, do 16 de xullo, para a igualdade de mulleres e homes, e especialmente no seu artigo 9.1º, así como as prescricións do artigo 24 da Lei orgánica 3/2007, do 22 de marzo, para a igualdade efectiva de mulleres e homes como garantía dunha educación acorde co principio de igualdade.</p>
<p>Artigo 4º.-Especialidades das ensinanzas profesionais de danza.</p>
<p>O currículo das ensinanzas profesionais de danza referirase a cada unha das seguintes especialidades:</p>
<p>Danza clásica.</p>
<p>Danza contemporánea.</p>
<p>Danza española.</p>
<p>Capítulo II</p>
<p>Do currículo</p>
<p>Artigo 5º.-Currículo.</p>
<p>1. As materias correspondentes a cada curso das ensinanzas profesionais de cada especialidade e os tempos lectivos son os que se establecen no anexo I deste decreto.</p>
<p>2. Os obxectivos, os contidos e os criterios de avaliación para as especialidades e as materias das ensinanzas profesionais de danza son os que se inclúen no anexo II deste decreto.</p>
<p>Artigo 6º.-Obxectivos específicos.</p>
<p>As ensinanzas profesionais de danza deberán contribuír a que o alumnado adquira as capacidades seguintes:</p>
<p>a) Demostrar o dominio técnico e o desenvolvemento artístico necesarios que permitan o acceso ao mundo profesional.</p>
<p>b) Habituarse a asistir a manifestacións escénicas relacionadas coa danza para formar a súa cultura dancística e restablecer un concepto estético que permita fundamentar e desenvolver os propios criterios interpretativos.</p>
<p>c) Valorar a importancia do dominio do corpo e da mente para utilizar con seguridade a técnica, co fin de lograr a necesaria concentración que permita unha interpretación artística de calidade.</p>
<p>d) Afondar no desenvolvemento da propia personalidade a través da necesaria sensibilidade musical, co fin de lograr unha interpretación expresiva.</p>
<p>e) Analizar criticamente a calidade da danza en relación cos seus valores intrínsecos.</p>
<p>f) Relacionar e aplicar os coñecementos adquiridos en todas as materias que compoñen o currículo, nas vivencias e nas experiencias propias para conseguir unha interpretación artística de calidade.</p>
<p>g) Aplicar os coñecementos históricos, estilísticos e coreográficos para lograr unha interpretación artística de calidade.</p>
<p>h) Ter a disposición necesaria para saber integrarse nun grupo como un membro máis e para actuar como responsable do conxunto.</p>
<p>i) Actuar en público con autocontrol, dominio da memoria e capacidade comunicativa.</p>
<p>j) Adaptarse coa versatilidade necesaria ás formas expresivas características da creación coreográfica contemporánea.</p>
<p>k) Improvisar de acordo co estilo, a forma e o carácter da música, así como a partir de propostas non necesariamente musicais, tanto auditivas como plásticas, poéticas, etc.</p>
<p>l) Reaccionar cos reflexos necesarios que require a solución dos problemas que poidan xurdir durante a interpretación.</p>
<p>m) Formarse unha imaxe axustada de si mesmo, das propias características e posibilidades, e desenvolver hábitos de estudo, valorando o rendemento en relación co tempo empregado.</p>
<p>n) Afondar no coñecemento corporal e emocional para manter o axeitado equilibrio e benestar psicofísico.</p>
<p>Artigo 7º.-Materias comúns e propias das especialidades.</p>
<p>As ensinanzas profesionais de danza organízanse nas materias seguintes:</p>
<p>1. Materias comúns a todas as especialidades:</p>
<p>a) Música.</p>
<p>b) Danza galega.</p>
<p>c) Acondicionamento físico.</p>
<p>d) Anatomía aplicada á danza.</p>
<p>e) Historia da danza.</p>
<p>2. Materias propias das especialidades:</p>
<p>a) Danza clásica: danza clásica; danza de carácter; danza contemporánea; repertorio; pantomima e interpretación; paso a dous.</p>
<p>b) Danza contemporánea: danza clásica; técnicas de danza contemporánea; improvisación.</p>
<p>c) Danza española: danza clásica; escola bolera; flamenco; danza estilizada; folclore; danza contemporánea; repertorio de danza española.</p>
<p>Artigo 8º.-Materias optativas.</p>
<p>1. As materias optativas terán como finalidade complementar o currículo das ensinanzas profesionais.</p>
<p>2. O alumnado cursará, polo menos, dúas materias optativas no sexto curso das ensinanzas profesionais.</p>
<p>3. Correspóndelle á Consellería de Educación e Ordenación Universitaria a ordenación das materias optativas que serán de oferta obrigatoria para os centros.</p>
<p>4. Os centros poderán incluír materias optativas, consonte o que para tales efectos estableza a Consellería de Educación e Ordenación Universitaria, en función das especialidades.</p>
<p>Artigo 9º.-Autonomía dos centros.</p>
<p>1. Os centros docentes disporán da necesaria autonomía pedagóxica e organizativa. Favorecerase o traballo en equipo do profesorado e estimularase a súa actividade investigadora a partir da práctica docente.</p>
<p>2. No marco da súa autonomía, os centros docentes concretarán e complementarán o currículo das ensinanzas profesionais de danza establecido neste decreto, mediante a elaboración dos correspondentes proxectos educativos de centro.</p>
<p>3. Consonte co seu proxecto educativo e de acordo co que para tales efectos estableza a Consellería de Educación e Ordenación Universitaria, os centros docentes establecerán, polo menos, a súa oferta educativa coas especialidades que a conforman, as materias optativas, os criterios xerais para a elaboración das programacións didácticas, os procedementos e os criterios de avaliación, as medidas de atención á diversidade e a acción titorial, así como calquera outra consideración que favoreza a mellora dos resultados escolares do alumnado.</p>
<p>4. Os centros promoverán, de igual xeito, compromisos coas familias e co propio alumnado en que se especifiquen as actividades que se comprometen a desenvolver para facilitar o seu progreso educativo.</p>
<p>5. Os departamentos didácticos correspondentes elaborarán as programacións didácticas das materias para cada curso, no marco do proxecto educativo de centro.</p>
<p>6. O profesorado desenvolverá a programación docente de acordo co currículo e co proxecto educativo do centro, incluíndo a secuencia por cursos dos obxectivos, os contidos e os criterios de avaliación, e os programas de cada materia. A devandita secuencia non deberá variar para un mesmo grupo de alumnado ao longo das ensinanzas.</p>
<p>Capítulo III</p>
<p>Do acceso e da matrícula</p>
<p>Artigo 10º.-Acceso ao primeiro curso.</p>
<p>1. Para acceder ao primeiro curso do ensinanzas profesionais de danza cumprirá superar unha proba específica de acceso. Mediante esta proba valorarase a madureza, as aptitudes e os coñecementos para cursar con aproveitamento as ensinanzas profesionais, consonte os obxectivos establecidos neste decreto.</p>
<p>2. A Consellería de Educación e Ordenación Universitaria regulará o procedemento de acceso ao primeiro curso, que se axustará ao disposto nos puntos seguintes.</p>
<p>3. Para a especialidade de danza clásica, a proba consistirá en:</p>
<p>a) Exercicios de danza clásica na barra e no centro. Este exercicio cualificarase de cero a dez puntos, e cumprirá unha cualificación mínima de cinco puntos para o superar.</p>
<p>b) Unha danza galega ou de carácter, libremente elixida polo aspirante. Este exercicio cualificarase de cero a dez puntos, e cumprirá unha cualificación mínima de cinco puntos para o superar.</p>
<p>c) Un exercicio para valorar as aptitudes musicais das persoas aspirantes, en relación á capacidade rítmica e á escoita activa. Este exercicio cualificarase de cero a dez puntos, e precisarase unha cualificación mínima de cinco puntos para o superar.</p>
<p>4. Para a especialidade de danza contemporánea, a proba consistirá en:</p>
<p>a) Exercicios de danza clásica na barra e no centro, incluíndo secuencias de movementos de danza contemporánea. Este exercicio cualificarase de cero a dez puntos, e cumprirá unha cualificación mínima de cinco puntos para o superar.</p>
<p>b) Unha improvisación sobre un fragmento musical, que o profesor ou a profesora pianista acompañante lle dará a coñecer previamente á persoa aspirante. Este exercicio cualificarase de cero a dez puntos, e precisarase unha cualificación mínima de cinco puntos para o superar.</p>
<p>c) Un exercicio para valorar as aptitudes musicais das persoas aspirantes, en relación á capacidade rítmica e á escoita activa. Este exercicio cualificarase de cero a dez puntos, e cumprirá unha cualificación mínima de cinco puntos para o superar.</p>
<p>5. Para a especialidade de danza española, a proba consistirá en:</p>
<p>a) Exercicios de danza clásica na barra e no centro. Este exercicio cualificarase de cero a dez puntos, e será precisa unha cualificación mínima de cinco puntos para o superar.</p>
<p>b) Exercicios de iniciación á escola bolera, ao flamenco e ao folclore. Este exercicio cualificarase de cero a dez puntos, e cumprirá unha cualificación mínima de cinco puntos para o superar.</p>
<p>c) Un exercicio para valorar as aptitudes musicais das persoas aspirantes, en relación á capacidade rítmica e á escoita activa. Este exercicio cualificarase de cero a dez puntos, e haberá que obter unha cualificación mínima de cinco puntos para o superar.</p>
<p>6. A puntuación definitiva da proba citada nos puntos anteriores será a media ponderada da cualificación obtida nos tres exercicios. Para estes efectos, ponderaranse o primeiro e o segundo deles nun total dun 85 por cento, e o terceiro nun 15 por cento.</p>
<p>7. A superación da proba de acceso faculta exclusivamente para matricularse no curso académico en que fose convocada.</p>
<p>Artigo 11º.-Acceso a outros cursos.</p>
<p>1. Poderá accederse a calquera outro curso das ensinanzas profesionais sen ter cursado os anteriores sempre que, a través dunha proba, a persoa aspirante demostre posuír os coñecementos necesarios para cursar con aproveitamento as ensinanzas correspondentes.</p>
<p>2. A Consellería de Educación e Ordenación Universitaria regulará o procedemento de acceso a calquera outro curso das ensinanzas profesionais de danza.</p>
<p>Artigo 12º.-Admisión de alumnado.</p>
<p>A admisión de alumnado estará sometida aos principios de igualdade, mérito e capacidade, e supeditada ás cualificacións obtidas nas probas de acceso a que se refiren os artigos 10º e 11º deste decreto.</p>
<p>Artigo 13º.-Matriculación.</p>
<p>1. A Consellería de Educación e Ordenación Universitaria establecerá as normas de admisión e matrícula, así como as condicións dos traslados de centro.</p>
<p>2. O alumnado que curse máis dunha especialidade nas ensinanzas profesionais non terá que cursar as materias comúns a que fai referencia o artigo 7º deste decreto. Unha vez cursadas e superadas nunha especialidade, a cualificación obtida é válida para todas as especialidades, e deste xeito deberá constar no libro de cualificacións.</p>
<p>Artigo 14º.-Matrícula excepcional.</p>
<p>É competencia do consello escolar de cada centro autorizar con carácter excepcional a ampliación de matrícula ao curso seguinte aos alumnos e ás alumnas que, logo de orientación do profesorado, así o soliciten, sempre que o informe da totalidade dos membros do profesorado do alumno ou da alumna xustifique, conforme a criterios obxectivos, a súa axeitada capacidade de aprendizaxe do curso actual e do que aspire a acceder.</p>
<p>Capítulo IV</p>
<p>Da avaliación, a promoción e a permanencia</p>
<p>Artigo 15º.-Avaliación.</p>
<p>1. A Consellería de Educación e Ordenación Universitaria regulará o procedemento de avaliación, promoción e permanencia do alumnado, que se axustará ao disposto nos puntos seguintes.</p>
<p>2. A avaliación das ensinanzas profesionais levarase a cabo tendo en conta os obxectivos e os criterios de avaliación establecidos no currículo.</p>
<p>3. A avaliación da aprendizaxe do alumnado será continua, cualitativa e integradora, aínda que diferenciada segundo as materias do currículo.</p>
<p>4. A avaliación, supervisada pola xefatura de estudos, realizaraa o conxunto do profesorado do alumno ou da alumna coordinado polo profesor ou a profesora que desempeñen a titoría. Este profesorado actuará de xeito integrado ao longo do proceso de avaliación e na adopción de decisións resultantes do devandito proceso.</p>
<p>5. O profesorado avaliará tanto a aprendizaxe do alumnado como os procesos de ensino e a súa propia práctica docente.</p>
<p>6. Os resultados da avaliación final das materias que compoñen o currículo expresaranse mediante a escala numérica de 1 a 10 sen decimais. Consideraranse positivas as cualificacións iguais ou superiores a cinco, e negativas as inferiores a cinco.</p>
<p>7. A Consellería de Educación e Ordenación Universitaria regulará as condicións para que os centros organicen as oportunas probas extraordinarias co fin de lle facilitar ao alumnado a recuperación de materias con avaliación negativa.</p>
<p>Artigo 16º.-Promoción.</p>
<p>1. O alumnado pasará ao curso superior cando teña superadas as materias cursadas ou teña avaliación negativa, como máximo, en dúas materias.</p>
<p>2. No suposto de materias pendentes referidas á práctica da danza, a súa recuperación deberá realizarse na clase do curso seguinte, se forma parte del. No resto dos casos, o alumnado deberá asistir ás clases das materias non superadas no curso anterior.</p>
<p>3. A cualificación negativa en tres ou máis materias dun curso ou de varios impedirá a promoción do alumnado ao curso seguinte.</p>
<p>4. O alumnado que ao remate do sexto curso tiver pendente de avaliación positiva tres materias ou máis deberá repetir o curso na súa totalidade. Cando a cualificación negativa se produza nunha materia ou en dúas, só cumprirá que realice as materias pendentes.</p>
<p>5. En relación co punto anterior, os centros poderán, segundo as súas dispoñibilidades, autorizar a asistencia do alumnado cunha ou dúas materias pendentes ás clases das materias xa superadas.</p>
<p>Artigo 17º.-Permanencia.</p>
<p>1. O límite de permanencia nas ensinanzas profesionais de danza será de oito anos. O alumno ou a alumna non poderán permanecer máis de dous anos no mesmo curso, bardante no sexto curso.</p>
<p>2. Con carácter excepcional, a Consellería de Educación e Ordenación Universitaria poderá autorizar a ampliación nun ano da permanencia do alumnado no grao profesional, en supostos de doenza que perturbe substancialmente o desenvolvemento dos estudos ou noutros supostos que merezan igual consideración.</p>
<p>3. En calquera caso, a permanencia nas ensinanzas profesionais non poderá superar os nove anos, incluído, de ser o caso, o da ampliación concedida.</p>
<p>Artigo 18º.-Titulación.</p>
<p>1. O alumnado que supere as ensinanzas profesionais de danza obterá o título profesional de danza, onde constará a especialidade cursada.</p>
<p>2. Quen finalice as ensinanzas profesionais de danza, obterá o título de bacharel se supera as materias comúns do bacharelato, aínda que non realizase o bacharelato da modalidade de artes na súa vía específica de danza.</p>
<p>Capítulo V</p>
<p>Dos documentos de avaliación</p>
<p>Artigo 19º.-Documentos de avaliación.</p>
<p>1. Son documentos de avaliación das ensinanzas profesionais de danza o expediente académico persoal, as actas de avaliación, o libro de cualificacións e os informes de avaliación individualizados.</p>
<p>2. Dos documentos de avaliación, terá a consideración de documento básico o libro de cualificacións.</p>
<p>3. Os documentos de avaliación levarán as sinaturas fidedignas das persoas que correspondan en cada caso, con indicación do posto desempeñado. Debaixo delas constará o nome e os apelidos do asinante.</p>
<p>4. Correspóndelle á Consellería de Educación e Ordenación Universitaria a regulación e o establecemento dos modelos oficiais dos documentos de avaliación a que fai referencia o punto anterior.</p>
<p>5. En relación ao libro de cualificacións, a Consellería de Educación e Ordenación Universitaria establecerá o procedemento de solicitude e rexistro do citado documento.</p>
<p>Capítulo VI</p>
<p>Medidas de apoio ao currículo</p>
<p>Artigo 20º.-Formación permanente do profesorado.</p>
<p>1. A Consellería de Educación e Ordenación Universitaria realizará unha oferta de actividades formativas consonte as necesidades que se deriven dos programas educativos.</p>
<p>2. As actividades de formación permanente do profesorado terán como obxectivo o perfeccionamento da práctica educativa que incida na mellora dos rendementos do alumnado e do seu desenvolvemento persoal e social.</p>
<p>3. Periodicamente, o profesorado desenvolverá actividades de actualización nos centros educativos e nas institucións formativas específicas. O principio de igualdade, de conformidade co disposto polo artigo 9.2º da Lei 7/2004, do 16 de xullo, para a igualdade de mulleres e homes, e o artigo 24.2º c) da Lei orgánica 3/2007, do 22 de marzo, para a igualdade efectiva de mulleres e homes, incluirase nos programas e actividades formativas, de perfeccionamento e de actualización do profesorado.</p>
<p>Artigo 21º.-Investigación, experimentación e innovación educativas.</p>
<p>A Consellería de Educación e Ordenación Universitaria impulsará a investigación, a experimentación e a innovación educativas mediante a convocatoria de axudas a proxectos específicos, incentivando a creación de equipos de profesorado, así como a colaboración coas universidades e outras institucións e, en todo caso, xerando un marco de reflexión sobre o funcionamento real e a mellora do proceso educativo.</p>
<p>Artigo 22º.-Materiais de apoio ao profesorado.</p>
<p>A Consellería de Educación e Ordenación Universitaria favorecerá a elaboración de materiais de apoio ao profesorado que desenvolvan o currículo e ditará disposicións que orienten o seu traballo nese sentido.</p>
<p>Capítulo VII</p>
<p>Correspondencia con outras ensinanzas</p>
<p>Artigo 23º.-Correspondencia entre ensinanzas profesionais de danza e ensinanzas de educación secundaria obrigatoria e bacharelato.</p>
<p>Co fin de lle dar cumprimento ao establecido no artigo 47 da Lei orgánica 2/2006, do 3 de maio, a Consellería de Educación e Ordenación Universitaria, no marco da normativa básica vixente, regulará as medidas necesarias para que o alumnado poida cursar simultaneamente as ensinanzas profesionais de danza, e a educación secundaria e o bacharelato. Para tales efectos, a citada regulación deberá abordar a adopción de medidas de organización e de ordenación académica que inclúan, entre outras, as validacións, as adaptacións curriculares e as condicións para o desenvolvemento dunha oferta integrada das ensinanzas reguladas neste decreto e as correspondentes á educación secundaria obrigatoria e o bacharelato.</p>
<p>Disposición adicional</p>
<p>Primeira.-Creación de novas especialidades.</p>
<p>A Consellería de Educación e Ordenación Universitaria poderá promover ante o Goberno, a ampliación das especialidades das ensinanzas profesionais de réxime especial de danza, para dar acollida a outras en razón do seu grao de interese etnográfico, histórico ou cultural.</p>
<p>Segunda.-Alumnado con discapacidade.</p>
<p>1. No marco das disposicións establecidas na Lei 51/2003, do 2 de decembro, de igualdade de oportunidades, non-discriminación e accesibilidade universal das persoas con discapacidade, os centros escolares de nova creación deberán cumprir as disposicións vixentes en materia de promoción da accesibilidade. O resto dos centros deberán adecuarse á devandita lei nos prazos e cos criterios establecidos nela.</p>
<p>2. A Consellería de Educación e Ordenación Universitaria adoptará as medidas oportunas para a adaptación do currículo ás necesidades do alumnado con discapacidade. En todo caso, esas adaptacións deberán respectar no esencial os obxectivos fixados neste decreto.</p>
<p>Terceira.-Incorporación de alumnado procedente de plans anteriores con materias pendentes.</p>
<p>1. Sen prexuízo das equivalencias establecidas no Real decreto 806/2006, do 30 de xuño, polo que se establece o calendario de aplicación da nova ordenación do sistema educativo, establecida pola Lei orgánica 2/2006, do 3 de maio, de educación, cando un alumno ou unha alumna non superen dúas ou máis materias do curso que estean a realizar das ensinanzas establecidas na Lei orgánica 1/1990, do 3 de outubro, de ordenación xeneral do sistema educativo, incorporaranse ao mesmo curso das ensinanzas reguladas pola Lei orgánica 2/2006, do 3 de maio, de educación, que deberán realizar completo.</p>
<p>2. Así mesmo, cando un alumno o unha alumna teñan cualificación negativa nunha materia do curso que estean a realizar das ensinanzas establecidas na Lei orgánica 1/1990, do 3 de outubro, de ordenación xeral do sistema educativo, incorporaranse ao curso seguinte das ensinanzas reguladas por la Lei orgánica 2/2006, do 3 de maio, de educación.</p>
<p>3. A Consellería de Educación e Ordenación Universitaria regulará as condicións para a superación das materias pendentes e a tramitación administrativa da incorporación do alumnado ao novo plan de estudos.</p>
<p>Cuarta.-Matrícula de honra e premio fin de grao.</p>
<p>Como recoñecemento ao alumnado con mellor expediente académico, establécese a cualificación extraordinaria de matrícula de honra e o premio de fin de grao. A Consellería de Educación e Ordenación Universitaria regulará as condicións para a obtención de ambas as distincións académicas.</p>
<p>Disposición transitoria</p>
<p>Única.-Vixencia do Decreto 9/2002, do 10 de xaneiro, polo que se establece o currículo do grao medio das ensinanzas de danza e o acceso ao devandito grao.</p>
<p>Ata a implantación da nova ordenación das ensinanzas profesionais de danza establecidas neste decreto, consonte o disposto no Real decreto 806/2006, do 30 de xuño, polo que se establece o calendario de aplicación da nova ordenación do sistema educativo establecido pola Lei orgánica 2/2006, do 3 de maio, de educación, estas ensinanzas rexeranse polo establecido no Decreto 9/2002, do 10 de xaneiro, polo que se establece o currículo do grao medio das ensinanzas de danza e o acceso ao devandito grao.</p>
<p>Disposición derrogatoria</p>
<p>Única.-Derrogación normativa.</p>
<p>Queda derrogado o Decreto 9/2002, do 10 de xaneiro, polo que se establece o currículo do grao medio das ensinanzas de danza e o acceso ao devandito grao, así como cantas disposicións de igual ou inferior rango se opoñan ao establecido neste decreto.</p>
<p>Disposicións derradeira</p>
<p>Primeira.-Habilitación normativa.</p>
<p>Autorízase a Consellería de Educación e Ordenación Universitaria para ditar cantas normas se consideren oportunas para o desenvolvemento deste decreto.</p>
<p>Segunda.-Entrada en vigor.</p>
<p>Este decreto entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, once de outubro de dous mil sete.</p>
<p>Emilio Pérez Touriño</p>
<p>Presidente</p>
<p>Laura Sánchez Piñón</p>
<p>Conselleira de Educación e Ordenación</p>
<p>Universitaria</p>
<p>Ver referencia pdf "21200D001P007.PDF"</p>
<p>ANEXO II</p>
<p>1. Materias comúns ás diferentes especialidades</p>
<p>Anatomía aplicada á danza</p>
<p>Introdución</p>
<p>O coñecemento da anatomía sempre mantivo unha estreita relación coa técnica da danza, e proba diso é o interese crecente amosado polos mecanismos anatómicos e fisiolóxicos que rexen o movemento por parte de bailaríns, coreógrafos e mestres de danza.</p>
<p>As áreas relacionadas co movemento foron recentemente obxecto de importantes estudos que contribuíron ao progreso -grazas a unha aplicación intelixente dos coñecementos adquiridos- de todas aquelas actividades humanas, artísticas e deportivas en que o corpo humano é, á vez, obxecto e medio.</p>
<p>Aínda que o desenvolvemento da anatomía tivo desde a súa orixe un enfoque médico na maior parte dos estudos e tratados, no caso da súa aplicación ao ensino da danza debe primar unha concepción funcional, e non simplemente descritiva, que garanta o coñecemento profundo dos aspectos relativos ao aparello locomotor, á acción dos músculos e das articulacións, ou ao funcionamento fisiolóxico da musculatura e dos tendóns que permitan descifrar os sinais que estes envían: dor, fatiga, tensión, etc.</p>
<p>Así mesmo, a presenza da anatomía aplicada á danza persegue inculcar no alumnado unha concepción hixiénica do corpo, como base para o coidado da saúde e a prevención de lesións.</p>
<p>Xa que logo, o estudo da anatomía aplicada á danza non se debe enfocar desde un punto de vista estático, senón que debe ter como obxectivos fundamentais o coñecemento e a comprensión práctica, non só teórica, dos movementos corporais, que lle permitan ao bailarín ou á bailarina a facilidade da súa execución técnica para a súa utilización na danza.</p>
<p>Obxectivos</p>
<p>O ensino de anatomía aplicada á danza no grao profesional terá como obxectivo contribuír a desenvolver no alumnado as capacidades seguintes:</p>
<p>-Ser conscientes da importancia do corpo como instrumento que cómpre coñecer, coidar e valorar.</p>
<p>-Coñecer os principios anatómicos, biomecánicos e fisiolóxicos que rexen o movemento, e tomar consciencia da súa utilización na danza.</p>
<p>-Coñecer as posibilidades e os límites do corpo humano, para saber utilizar correctamente a súa mecánica ao servizo dun fin expresivo.</p>
<p>-Chegar a un coñecemento anatómico das principais actitudes e dos principais pasos da danza.</p>
<p>-Tomar consciencia da necesidade de utilizar correctamente unha concepción hixiénica da danza, entendendo por hixiene o coidado da saúde e a prevención de lesións que hipotequen o futuro como bailaríns ou bailarinas, e como persoas.</p>
<p>Contidos</p>
<p>-Estudo e recoñecemento, por medio da observación nos propios bailaríns e nas bailarinas, dos elementos que configuran a anatomía humana: ósos, articulacións, cápsula sinovial, ligamentos, tendóns e músculos.</p>
<p>-Planos do movemento e os seus graos de mobilidade: pescozo, tronco, ombreiro, cóbado, pulso, man, cadeira, xeonllo e pé.</p>
<p>-Estudo, recoñecemento e prevención das lesións que adoita sufrir un bailarín ou unha bailarina.</p>
<p>-As capacidades motrices elementais: concepto de forza; concepto de resistencia; forza de resistencia; concepto de flexibilidade; concepto de velocidade; a respiración; a postura.</p>
<p>-Aplicación dos conceptos de forza, resistencia, forza resistencia, velocidade e flexibilidade sobre pasos de danza.</p>
<p>-Análises biomecánicas que rexen o xiro, os saltos e os equilibrios.</p>
<p>Criterios de avaliación</p>
<p>-Coñecer os elementos que configuran a nosa anatomía, a través do seu recoñecemento práctico. Con este criterio preténdese valorar o coñecemento que posúe o alumnado acerca dos ósos, as articulacións, os tendóns e os músculos.</p>
<p>-Coñecer os principios anatómicos, biomecánicos e fisiolóxicos que rexen o movemento, así como a súa utilización na danza. Este criterio permite valorar o coñecemento que posúen os alumnos e as alumnas dos principios da anatomía, a fisioloxía e a biomecánica, así como a súa capacidade de relacionalos dunha maneira práctica coa danza.</p>
<p>-Coñecer os graos de mobilidade do pescozo, o tronco, os ombreiros, os cóbados, os pulsos, as mans, as cadeiras, os xeonllos e os pés. Con este criterio de avaliación trátase de comprobar se o alumnado coñece a función de cada articulación, os seus graos de movemento e a súa colocación correcta.</p>
<p>-Coñecer basicamente as lesións que pode sufrir un bailarín ou unha bailarina. Mediante este criterio de avaliación trátase de comprobar se o alumnado é capaz de identificar as lesións que adoita sufrir un bailarín ou unha bailarina, os signos externos e os mecanismos de produción, así como os medios para os previr e as medidas para adoptar, como primeiros auxilios, despois dun accidente.</p>
<p>-Coñecer as calidades motrices, con aplicación a cada situación: resistencia, forza, forza resistencia, flexibilidade e velocidade. Con este criterio preténdese valorar a capacidade do alumnado para aplicar as calidades motrices ás accións de bailar, así como de determinar se actúa a forza, a flexibilidade ou a resistencia nos movementos, ademais do grao de dominio dos métodos que permitan progresar nas calidades.</p>
<p>Historia da danza</p>
<p>Introdución</p>
<p>A danza é un feito cotián e intimamente relacionado co momento histórico, cultural e social en que se desenvolve. Nas súas tres vertentes principais -lúdica, relixiosa e escénica- tivo funcións específicas ao longo da súa historia, converténdose finalmente nun reflexo, individual e colectivo ao mesmo tempo, de cada etapa nela retratada.</p>
<p>As bases sobre as que se sustentan a técnica, a dinámica e o estilo das danzas clásica e española aparecen no século XV e desenvólvense a partir do século XVI, enriquecéndose o vocabulario coreográfico durante os séculos XVII e XVIII; xorde a finais deste unha penúltima evolución que alcanzará o seu apoxeo no período romántico, e que segue en todo momento unha traxectoria paralela á da música.</p>
<p>A principios do século XX emerxe a máis recente renovación, e a partir dese momento aparece o que hoxe se denomina danza contemporánea, con dúas correntes relacionadas aínda que ben diferenciadas: unha europea e outra norteamericana.</p>
<p>Actualmente conviven no estado español as tres formas de danza, sempre distintas e cunha relación mutuamente enriquecedora.</p>
<p>Na formación do futuro bailarín ou bailarina, sexa cal for a súa especialidade, non só se teñen que abordar os aspectos técnicos e artísticos da danza, senón que, chegado un momento determinado, é imprescindible completar esta formación con aspectos teóricos, e un dos primordiais consiste en acceder ao coñecemento da traxectoria da danza a través da historia e a súa relación coas demais artes -música, pintura, arquitectura, escultura e literatura- e o medio que a rodea.</p>
<p>Grazas a estes coñecementos o alumnado poderá apreciar na súa xusta medida e situar no contexto apropiado cada unha das pezas de repertorio que tomarán vida propia no momento da súa interpretación, dotándoa de matices e calidades que, doutro modo, resultarían imposibles, ao tempo que enriquecerá a súa linguaxe coreográfica para poder chegar a compoñer novas obras.</p>
<p>Con iso, ademais, enriquecerase notablemente o acervo cultural do futuro bailarín ou bailarina profesional, fomentarase o respecto interdisciplinar e evitaranse os anacronismos e as imprecisións interpretativas que conducen, inevitablemente, á deterioración e ao desvirtuamento das obras coreográficas de repertorio.</p>
<p>A historia da danza debe ser, xa que logo, unha materia que vincule intimamente os aspectos teórico e práctico dun feito artístico, proporcionando a información necesaria para coadxuvar á comprensión dos códigos coreográficos, e fomentando, polo tanto, a creatividade nos futuros bailaríns ou bailarinas.</p>
<p>Obxectivos</p>
<p>O ensino de historia da danza no grao profesional terá como obxectivo contribuír a desenvolver no alumnado as capacidades seguintes:</p>
<p>a) Apreciar e valorar o significado das definicións da danza a través da historia e a súa repercusión no feito coreográfico.</p>
<p>b) Valorar a danza como vehículo de comunicación de ideas e sentimentos.</p>
<p>c) Valorar e respectar os tipos de danza a través da historia.</p>
<p>d) Coñecer e valorar a danza tradicional, tanto autóctona como das comunidades veciñas, e a súa situación dentro do panorama intercultural español.</p>
<p>e) Coñecer as características rítmicas e dinámicas, e as posibilidades e recursos expresivos da danza en diferentes épocas e estilos, en relación coas formas musicais e poéticas correspondentes, para conseguir unha interpretación de calidade tanto de calquera peza de repertorio como na improvisación sobre un tema coreográfico.</p>
<p>f) Coñecer basicamente os soportes coreográficos que se sucederon a través da historia: notación, filmación e uso do ordenador.</p>
<p>g) Apreciar e valorar a incidencia da indumentaria e o calzado na evolución da danza.</p>
<p>h) Coñecer e valorar as relacións da danza co resto das artes -arquitectura, escultura, pintura, música e literatura- e a súa incidencia no léxico e nos códigos coreográficos, na creatividade e na evolución da técnica.</p>
<p>Contidos</p>
<p>-Concepto de danza en diferentes etapas da historia.</p>
<p>-Os grandes períodos da historia da danza: formas, estilos e elementos coreográficos; a súa evolución e a súa correspondencia coas formas musicais.</p>
<p>-A danza tradicional autóctona e as súas relacións coa danza das comunidades veciñas: situación xeral da danza tradicional.</p>
<p>-Relacións entre a danza e as demais artes.</p>
<p>-Evolución do léxico e dos códigos coreográficos; significado de cada termo a través da historia.</p>
<p>-Soportes coreográficos, desde a notación ao vídeo e aos novos soportes informáticos.</p>
<p>-Incidencia da indumentaria e do calzado na danza a través da historia. Indumentaria e calzado cotiáns, de corte, baile e teatro. Creadores, transmisores e intérpretes.</p>
<p>Criterios de avaliación</p>
<p>1) Coñecer os conceptos de danza en diversas etapas da historia, apreciando as súas similitudes e as diferenzas. Este criterio de avaliación pretende comprobar o nivel de comprensión do alumnado relativo á evolución, a través da historia occidental, dos conceptos que caracterizaron a danza e o baile.</p>
<p>2) Establecer esquematicamente os grandes períodos da historia da danza: formas, estilos e elementos coreográficos; a súa evolución e a súa correspondencia coas formas musicais a partir do Renacemento. Este criterio de avaliación pretende comprobar o desenvolvemento da capacidade do alumnado para establecer as liñas xerais do devir da danza a partir do momento histórico e artístico coñecido como Renacemento, así como as principais formas, os estilos e os elementos coreográficos que evolucionarán paralelamente ás formas musicais.</p>
<p>3) Establecer as analoxías e as diferenzas entre as linguaxes coreográfica, falada e musical -son/movemento, palabra/compás, musical/paso, frase gramatical/frase musical/frase coreográfica- en Europa desde o século XVII. Este criterio de avaliación pretende comprobar a capacidade do alumnado para relacionar a danza, a música e a linguaxe como disciplinas que entrañan códigos de comunicación estruturados e paralelos, coa súa evolución desde o século XVII.</p>
<p>4) Coñecer e apreciar as relacións entre a danza e as demais artes. Este criterio de avaliación pretende comprobar o desenvolvemento da capacidade do alumnado para apreciar a danza como un fenómeno poliédrico, situala dentro do contexto xeral das artes e da historia, así como establecer as súas relacións coas artes que tratan o volume e a imaxe -arquitectura, escultura e pintura-, o ritmo e o son -música- e a linguaxe -literatura-.</p>
<p>5) Coñecer e apreciar a evolución da terminoloxía da danza e a propia evolución coreográfica: valorar a importancia do significado de cada termo a través da historia. Este criterio de avaliación pretende comprobar o desenvolvemento da capacidade de comprensión do alumnado sobre o significado dos principais termos coreográficos, e a súa evolución a partir dos tratados de danza dos séculos XVII ao XIX -nos casos da danza académica e española-, e o seu mantemento durante o século XX, así como relacionalos coa aparición de novos termos.</p>
<p>6) Coñecer e avaliar a incidencia da indumentaria e do calzado na danza a través da historia: indumentaria e calzado cotián, de corte, baile e teatro. Este criterio de avaliación pretende comprobar o desenvolvemento da capacidade de comprensión e relación do alumnado acerca da incidencia que a indumentaria -o vestido e o calzado- tivo na evolución da danza, tanto desde o punto de vista técnico como desde o estético.</p>
<p>7) Creadores, transmisores e intérpretes. Este criterio de avaliación pretende comprobar o desenvolvemento da capacidade de comprensión e relación do alumnado sobre a decisiva importancia do factor humano no progreso e no mantemento da danza, materializado no constante fluxo de información coreográfica por Europa e América a través de mestres, coreógrafos e intérpretes.</p>
<p>Música</p>
<p>Introdución</p>
<p>A música, como interpretación artística das relacións sonoro-temporais, presenta unha total correspondencia co mundo da danza, o movemento e a linguaxe corporal. De feito, a danza, desde as súas orixes representou a vivencia corporal da música: a imaxe plástica que expresa o contido do pensamento musical. Esta correspondencia música-danza-plástica supón, de feito, a sinestesia máis antiga e frutífera da historia das manifestacións artísticas.</p>
<p>A pedagoxía musical, consciente sen dúbida das posibilidades formativas desta correspondencia, incorporou desde as primeiras décadas do noso século o movemento e a danza como elementos básicos da aprendizaxe da expresión musical. Polo seu carácter temporal, o feito musical está integrado por unha serie de parámetros que, tanto en forma illada como en conxunto, están en íntima relación co movemento; por un lado, a organización sintáctica dos elementos melódicos e harmónicos conduce a un discurso integrado por unha cadea de segmentos, ou xestos, formais dotados dunha direccionalidade determinada tanto pola propia música como polo compositor; por outro lado, e por ser esencialmente movemento, non é nin sequera concibible unha mera comprensión racional do ritmo sen sentir a forza cinética que conduce á acción, de igual maneira que non pode entenderse a danza como unha mera técnica corporal desvinculada do impulso, a emoción e o carácter que lle proporciona a música.</p>
<p>A educación musical contribúe de forma decisiva á adquisición e ao desenvolvemento das capacidades que se recollen nos obxectivos xerais do grao profesional de danza, tales como: unha mellor comprensión das relacións espacio-temporais e da súa vinculación coa organización formal da linguaxe sonora; unha correcta coordinación de movementos a través do sentido rítmico e unha sensibilidade corporal para expresar coa precisión necesaria a dinámica e o fraseo en relación coas exixencias do estilo.</p>
<p>Sendo esta a finalidade da música no currículo de danza, os contidos serán necesariamente os mesmos que os que se atopan na base da formación do músico. No caso do alumnado de danza, e dado o esencial para esta disciplina da práctica de conxunto, estes contidos serán desenvolvidos a través do canto, o movemento e a práctica instrumental con instrumentos de técnicas non complexas como medios expresivos propios da práctica musical de conxunto.</p>
<p>Xunto a iso, o ensino da música no grao profesional debe ocuparse de poñer en contacto ao alumnado tanto con aquelas obras e autores polos que os bailaríns e as bailarinas e coreógrafos de todos os tempos mostraron unha predilección especial, como por outras que poidan ser obxecto de novas coreografías, e, de forma moi especial, as pertencentes á creación musical contemporánea, en asociación coa cal a danza experimentou unha enorme transformación técnica e expresiva ao longo do século XX.</p>
<p>Por último, xunto á adquisición destes coñecementos débese estimular o desenvolvemento de actitudes de curiosidade e interese por todo o relativo ao significado da música como linguaxe artística e medio de expresión cultural dos pobos e as persoas.</p>
<p>Obxectivos</p>
<p>O ensino de música nas ensinanzas profesionais de danza terá como obxectivo contribuír a desenvolver no alumnado as capacidades seguintes:</p>
<p>a) Expresar de forma orixinal as súas ideas e os seus sentimentos mediante o uso da voz e os instrumentos, en situacións de interpretación e improvisación, co fin de enriquecer as súas posibilidades de comunicación, respectando outras formas de expresión.</p>
<p>b) Valorar a expresión vocal -falada e cantada- e a expresión instrumental, de xeito individual e conxunto como fonte de comunicación e expresión de ideas e sentimentos.</p>
<p>c) Interesarse polo coñecemento da música e das normas máis xerais que rexen a composición do discurso musical, e o seu proceso creativo.</p>
<p>d) Empregar de forma autónoma e creativa diversas fontes de información -partituras, medios audiovisuais e outros recursos gráficos- para o coñecemento da música e o goce con ela, e aplicar a terminoloxía apropiada para comunicar as propias ideas e explicar os procesos musicais</p>
<p>e) Coñecer as características, as posibilidades e os recursos expresivos da música de diferentes épocas e estilos, para conseguir unha interpretación de calidade tanto de calquera peza de repertorio como na improvisación sobre unha obra musical.</p>
<p>f) Valorar e respectar as manifestacións musicais doutras culturas.</p>
<p>g) Valorar a importancia do silencio como condición previa para a existencia da música e como elemento de harmonía na relación cun mesmo e cos demais, tomando conciencia da agresión que supón o uso indiscriminado do son.</p>
<p>h) Valorar a música como un dos elementos básicos para a súa formación como bailarín ou bailarina profesional.</p>
<p>Contidos</p>
<p>-A voz e a palabra como medios de expresión musical.</p>
<p>-Improvisacións vocais: individuais e en grupo, libres e dirixidas, con e sen melodía.</p>
<p>-Práctica de repertorio vocal.</p>
<p>-Ritmo, melodía, harmonía e forma como elementos da música.</p>
<p>-Pulso, acento e fraseo como elementos da linguaxe musical.</p>
<p>-Relación entre as contas do bailarín ou bailarina e os tempos musicais.</p>
<p>-Repetición, imitación, variación, desenvolvemento e improvisación como procedementos compositivos.</p>
<p>-Utilización da percusión corporal e os instrumentos escolares para acompañar ao movemento e á danza.</p>
<p>-Os grandes períodos da historia da música: formas e estilos.</p>
<p>-Pluralidade de estilos na música contemporánea.</p>
<p>-A música doutras culturas. Música e medios audiovisuais.</p>
<p>Criterios de avaliación</p>
<p>1) Intervir en actividades de canto colectivo adaptando a súa expresión e entoación ao nivel sonoro do conxunto. Este criterio pretende avaliar se o alumnado ten unha intervención activa nas situacións de canto colectivo, así como a actitude coa que se achega ás actividades de canto, observando a vontade de adaptar a expresión e entoación vocal ao nivel sonoro do grupo.</p>
<p>2) Respectar o marco de actuación de esquemas rítmico-melódicos (entre 8 e 16 pulsos de duración e no ámbito da escala natural) en situacións de improvisación. Este criterio intenta comprobar a habilidade do alumnado en respectar o marco de actuación da pauta rítmico-melódica proposta, observando a capacidade musical de intervir con soltura e con naturalidade durante a improvisación, achegando ideas orixinais e sabendo calar a tempo cando a intervención se complica.</p>
<p>3) Ler música no contexto das actividades musicais do grupo como apoio ás tarefas de interpretación e audición. Este criterio avalía a utilización funcional da lectura musical. Non se trata de avaliar desde un punto de vista do solfexo, senón de observar a destreza con que o alumnado se desenvolve na lectura, unha vez creada a necesidade de apoiarse na partitura para progresar nas actividades musicais do grupo.</p>
<p>4) Utilizar a terminoloxía musical axeitada para comunicar aos demais xuízos persoais relacionados coas obras musicais escoitadas. Este criterio avalía a capacidade de utilizar unha linguaxe musical adecuada á hora de axuizar a música, xa que saber «falar de música» implica a asimilación dos conceptos e principios musicais básicos.</p>
<p>5) Participar nas actividades de interpretación en grupo asumindo o intercambio dos papeis que se deriven das necesidades musicais. Este criterio avalía a mobilidade do alumnado en asumir calquera dos papeis que demanda unha situación musical. Actuar indistintamente desde calquera instrumento, desde o canto, como director, como solista, etc., suporá a superación dos comportamentos estereotipados que se dan con frecuencia na interpretación en grupo.</p>
<p>6) Establecer algunhas pautas para a improvisación que permitan expresar musicalmente ideas extraídas da análise doutras áreas artísticas. O fin deste criterio é comprobar se o alumnado é capaz de trasladar musicalmente as ideas expresadas noutras áreas artísticas. Isto implica a análise da estrutura que as soporta, para despois establecer os convencionalismos musicais pertinentes que permitan operar con eles.</p>
<p>Danza galega</p>
<p>Introdución</p>
<p>A introdución desta materia en todas as especialidades do grao profesional responde á necesidade de que os futuros bailaríns ou bailarinas coñezan a danza tradicional como parte da cultura e da sociedade dos pobos. Entendida como un complemento máis dentro da súa formación, a danza galega axudará o alumnado a desenvolver o seu sentido rítmico, o seu estilo e a súa destreza técnica e coreográfica, ademais de fomentar o seu interese polas danzas tradicionais, primeira forma de expresión da persoa a través do movemento.</p>
<p>Obxectivos</p>
<p>a) Coñecer a variedade do folclore galego e as circunstancias xeográfico-histórico-culturais e sociolóxicas que deron lugar aos tipos de danza galega: festivas, relixiosas, gremiais, de espadas e outras.</p>
<p>b) Executar correctamente as posicións de pés, pernas e brazos nas danzas galegas.</p>
<p>c) Interpretar danzas representativas de Galicia: muiñeira, xota, fandango e pandeirada.</p>
<p>d) Fomentar o interese polo folclore galego: traxes, costumes, historia, xeografía, tradicións, instrumentos, etc.</p>
<p>e) Utilizar de forma axeitada o espazo en cada exercicio, executando variacións coreográficas en grupo ou parella.</p>
<p>f) Saber empregar os coñecementos das danzas galegas, para a súa aplicación de forma estilizada en coreografías.</p>
<p>g) Amosar unha sensibilidade corporal e musical que capacite a execución básica da danza, para a obtención dunha interpretación rica en expresión, sen a perda do estilo.</p>
<p>h) Adquirir consciencia da importancia da respiración na execución do exercicio e na interpretación da danza para acadar o máximo rendemento e un movemento harmonioso.</p>
<p>i) Fomentar a asistencia a manifestacións escénicas relacionadas coa danza tradicional galega para formar o alumnado na cultura dancística.</p>
<p>Contidos</p>
<p>-Estudo da orixe histórica das danzas galegas e a súa clasificación.</p>
<p>-Práctica e execución de pasos básicos de danzas galegas por parella e en grupo.</p>
<p>-Práctica e interpretación de fandango, a muiñeira, a pandeirada e a xota.</p>
<p>-Coñecemento dos costumes, os traxes, os complementos e o significado sociocultural das danzas galegas máis representativas.</p>
<p>-Adestramento permanente e progresivo da memoria.</p>
<p>-Montaxe de danzas.</p>
<p>-Emprego da improvisación para o desenvolvemento da creatividade.</p>
<p>-A coordinación e a súa función no movemento en relación coa intención expresiva sen perder o estilo.</p>
<p>-Disciplina, respecto e actitude positiva nas clases.</p>
<p>-Asistencia e participación en manifestacións escénicas relacionadas coa danza.</p>
<p>-Realización de traballos teóricos, comentarios e debates sobre actividades propostas.</p>
<p>Criterios de avaliación</p>
<p>1) Coñecer a riqueza e a variedade do folclore galego, a súa orixe, a súa indumentaria e os seus ritmos. Con este criterio de avaliación búscase que o alumnado coñeza as danzas tradicionais galegas e recoñeza a través da súa visión -dos traxes e dos pasos- e da súa audición -ritmos- os estilos básicos.</p>
<p>2) Demostrar o coñecemento básico de ritmos de muiñeira, xota, fandango e pandeirada. Este criterio pretende comprobar o sentido rítmico do alumnado.</p>
<p>3) Interpretar unha danza tradicional galega. Con este criterio de avaliación preténdese comprobar se o alumnado coñece os pasos e os executa correctamente dentro do estilo e o ritmo.</p>
<p>4) Memorizar pequenas variacións coreográficas marcadas polo profesorado. Con este criterio preténdese comprobar a capacidade do alumnado para aprender a primeira vista e memorizar un paso, un exercicio ou un conxunto deles.</p>
<p>5) Improvisar danzas galegas sinxelas, empregando ritmo e fraseo musical adecuado, creatividade, espazo e recursos técnicos, así como os coñecementos básicos adquiridos. Con este criterio preténdese observar a capacidade creativa, o concepto de estilo, o grao de comprensión coreográfica e de comunicación que posúe o alumnado.</p>
<p>En todos os exercicios valorarase o correcto emprego da respiración, así como a capacidade artística, a sensibilidade e a musicalidade do alumnado.</p>
<p>Danza de carácter</p>
<p>Introdución</p>
<p>Da necesidade de incorporar a danza folclórica tradicional á danza académica xorde a danza de carácter, como unha utilización dos pasos da danza tradicional, facendo emprego do èpaulement e port de bras dun xeito máis estilizado.</p>
<p>A formación do bailarín ou da bailarina da especialidade de danza clásica debe ir encamiñada a un concepto global de artista, para que así poida encarar o traballo profesional desde a perspectiva dun coñecemento amplo da danza, como unha arte con moitas ramas e formas de expresión. O emprego das danzas de carácter de Rusia, Hungría e Polonia nos balés de repertorio clásico máis representativos fai necesario o estudo específico dos ritmos e do estilo destas danzas, para que nun futuro o bailarín ou a bailarina poidan desenvolverse en todos os rexistros que compoñen os balés clásicos.</p>
<p>Obxectivos</p>
<p>a) Comprender a importancia das danzas de Rusia, Hungría e Polonia -mazurca- no repertorio clásico, a súa orixe e os seus ritmos, a través da visión de tipos de danzas.</p>
<p>b) Coordinar os movementos de pernas, torso, cabeza e brazos para empregar o épaulement, a través da realización de exercicios de port de bras e pasos típicos destas danzas que executarán cos zapatos de carácter.</p>
<p>c) Executar con sentido rítmico e musical os pasos aprendidos mediante variacións coreográficas, que permitan a obtención do estilo de cada danza.</p>
<p>d) Comprender a importancia dunha utilización axeitada do espazo en cada un dos exercicios, introducindo variacións coreográficas simples en grupo ou en parella.</p>
<p>e) Aplicar os coñecementos técnicos da danza clásica nas combinacións de exercicios de danzas de carácter, para comprender a colocación básica.</p>
<p>f) Saber empregar os coñecementos das danzas de carácter, para a súa aplicación de forma estilizada nos balés clásicos e neoclásicos.</p>
<p>g) Amosar unha sensibilidade corporal e musical que capacite a execución básica dunha danza, para a obtención dunha interpretación rica en expresión, sen a perda do estilo e do porte necesarios.</p>
<p>h) Empregar a respiración na execución do exercicio e na interpretación da danza para obter o máximo rendemento e calidade interpretativa.</p>
<p>i) Fomentar a asistencia a manifestacións escénicas relacionadas coa danza para formar no alumnado a cultura dancística e continuar no desenvolvemento do seu criterio artístico.</p>
<p>Contidos</p>
<p>-Coñecemento teórico do vestiario, o estilo e a orixe da danza rusa, a danza húngara e a mazurca polaca.</p>
<p>-Exercicios de pés, brazos e cabeza, cos èpaulement específicos para cada danza.</p>
<p>-Adestramento permanente e progresivo da memoria.</p>
<p>-Estudo de variacións breves, facendo énfase no fraseo e na terminación dos pasos, a intención expresiva, os acentos e matices musicais.</p>
<p>-Coñecemento dos pasos de carácter que forman parte das danzas folclóricas de Rusia, Hungría e Polonia.</p>
<p>-Desenvolvemento do control do corpo para adquirir a técnica, a dinámica e a coordinación necesarias dentro de cada estilo de danza.</p>
<p>-Utilización correcta do espazo, tanto en parella como en grupos.</p>
<p>-Coñecemento das coreografías máis destacadas dentro das danzas folclóricas citadas.</p>
<p>-Emprego da improvisación para o desenvolvemento da creatividade.</p>
<p>-A coordinación e a súa función no movemento en relación coa intención expresiva.</p>
<p>-Disciplina, respecto e actitude positiva nas clases.</p>
<p>-Asistencia e participación en manifestacións escénicas relacionadas coa danza.</p>
<p>-Realización de traballos teóricos, comentarios e debates sobre actividades propostas.</p>
<p>Criterios de avaliación</p>
<p>1) Coñecer a importancia da mazurca polaca, as czardas de Hungría e as danzas de estilo ruso no repertorio clásico, a súa orixe e os ritmos básicos. Este criterio de avaliación pretende comprobar se o alumnado recoñece a diferenza entre as danzas europeas.</p>
<p>2) Interpretar unha danza de estilo ruso. Con este criterio de avaliación preténdese comprobar que o alumnado coñece os pasos e os executa correctamente dentro do estilo.</p>
<p>3) Interpretar unha danza húngara -una czarda-. Con este criterio de avaliación preténdese comprobar se se coñecen os pasos e se os executan correctamente dentro do estilo.</p>
<p>4) Interpretar unha danza polaca -mazurca-. Con este criterio de avaliación preténdese comprobar se se coñecen os pasos e se executan correctamente dentro do estilo e o ritmo.</p>
<p>5) Memorizar pequenas variacións coreográficas marcadas polo profesorado. Con este criterio preténdese comprobar a capacidade do alumnado para aprender a primeira vista e memorizar un paso, un exercicio ou un conxunto deles.</p>
<p>6) Improvisar danzas sinxelas, empregando ritmo e fraseo musical adecuado, creatividade, espazo, recursos técnicos e instrumentais, así como os coñecementos básicos adquiridos. Con este criterio preténdese observar a capacidade creativa, o concepto de estilo, o grao de comprensión coreográfica e de comunicación que posúe o alumnado.</p>
<p>En todos os exercicios valorarase o correcto emprego da respiración, así como a capacidade artística, a sensibilidade e a musicalidade do alumnado.</p>
<p>Acondicionamento físico</p>
<p>Introdución</p>
<p>A combinación de forza, flexibilidade, beleza, graza e control fai da danza ademais dunha arte, unha actividade exixente e gratificante. A súa realización require un gran número de capacidades físicas: resistencia, forza, flexibilidade, elasticidade, así como un alto grao de desenvolvemento do equilibrio, ritmo, coordinación , concentración e un bo nivel cardio-respiratorio. O desenvolvemento e potenciación destas capacidades necesita dun adestramento específico debéndose realizar cunha perfecta conxunción corpo-mente.</p>
<p>Tanto os exercicios ximnásticos como a utilización de recursos como pelotas, bandas, etc, poderán realizarse como complemento ao adestramento na práctica da danza.</p>
<p>Asemade, diferentes teorías como alexander, Pilates, etc., dedicadas a investigar o estudo das relacións entre o modo de usar o corpo e a eficacia do seu funcionamento amósanse moi útiles na práctica dancística.</p>
<p>A consecución destes obxectivos suporá unha mellora no desenvolvemento da técnica e habilidade por parte do bailarín ou bailarina propiciando a redución de posibles lesións, polo que se considera imprescindible a inclusión desta materia no currículo do grao profesional de danza.</p>
<p>Obxectivos</p>
<p>a) Coñecer a importancia do acondicionamento físico do bailarín ou da bailarina a través de diversos métodos co fin de alcanzar unha mellor preparación física.</p>
<p>b) Dominar un sistema de exercicios de estirada e fortalecemento para reforzar e tonificar os músculos.</p>
<p>c) Mellorar a postura, a coordinación, a flexibilidade, a potencia e o equilibrio, a través de elementos como as cintas elásticas, pelotas, etc., para obter mellores resultados na practica da danza.</p>
<p>d) Obter un maior coñecemento e control corporal á hora de realizar os movementos, controlando a respiración e favorecendo unha correcta realización dos exercicios.</p>
<p>e) Alcanzar unha flexibilidade articular que permita realizar os movementos corporais na súa amplitude máxima.</p>
<p>f) Adoptar un hábito de adestramento corporal diario como preparación física para a práctica profesional da danza.</p>
<p>Contidos</p>
<p>-Principios básicos do adestramento con resistencia e acondicionamento da danza.</p>
<p>-A conexión entre corpo e mente, e a súa aplicación ao traballo con resistencia.</p>
<p>-O equilibrio mediante a mellora da coordinación corporal.</p>
<p>-A flexibilidade a partir do traballo da imaxe, o contacto, a atención sobre o movemento e a estirada.</p>
<p>-O aliñamento e o solo pelviano. Fortalecemento e equilibrio dos músculos do corazón, os brazos e as pernas. Os xiros, saltos e aberturas.</p>
<p>Criterios de avaliación</p>
<p>1) Realizar exercicios no chan con cintas elásticas, pelotas ou outros elementos. Con este criterio preténdese comprobar se o alumnado domina e controla o seu corpo, practica o aliñamento corporal e a elongación das partes do corpo.</p>
<p>2) Realizar exercicios de adagio, xiros e saltos no centro. Con estes criterios trátase de comprobar se o alumnado pon en práctica o aprendido canto á respiración, a o control, á precisión e á fluidez de movemento, e por riba de todo a integración e a unión do corpo e da mente.</p>
<p>2. Materias propias de cada especialidade</p>
<p>a) Especialidade: danza clásica</p>
<p>Introdución</p>
<p>Tras un proceso que comeza na cultura europea occidental nos albores do Renacemento, o balé cristaliza como forma artística definida entre os séculos XVII e XIX. Deste fúndase e universalízase a que hoxe en día é chamada danza clásica, alicerce de todas as expresións cultas do baile na sociedade moderna.</p>
<p>A danza clásica, no seu termo común, ou máis correctamente balé académico, é hoxe a disciplina universal de base que todo bailarín e bailarina debe posuír en primeiro lugar, para poder realizar, crear ou transmitir despois calquera tipo de danza escénica. A súa técnica é unha verdadeira linguaxe do movemento rítmico humano, e adquírese, como calquera forma ou idioma de expresión ou comunicación, de xeito gradual e progresiva; a súa aprendizaxe desenvolve no alumnado o coñecemento e dominio do seu corpo, facendo deste o instrumento da súa expresión artística.</p>
<p>A execución e interpretación da danza clásica ou académica supón unha preparación e total dominio do corpo para que a práctica dos diferentes estilos reflicta o seu valor estético e adquiran unha mensaxe significativa no artístico superando a mera calistenia.</p>
<p>A formación e desenvolvemento destas capacidades exixe un longo proceso no cal resulta imprescindible a sistematización do estudo, cunha dedicación diaria que precisa da tutela permanente do profesorado. Este proceso de ensino e aprendizaxe, polas súas propias características especiais, localízase sempre no ámbito da escola.</p>
<p>Os contidos do grao profesional perseguen o dominio dos elementos fundamentais da técnica do balé académico, aprendizaxe que se iniciou no grao elemental, para a correcta colocación do corpo, que permita o desenvolvemento dunha base sólida das calidades físicas e expresivas. A célula básica deste proceso de ensinanzas e aprendizaxe é a clase de balé, entendida hoxe en día nas súas diversas modalidades de complexidade e segundo o esquema historicamente aceptado, barra e centro, que tivo a súa orixe na definición manual de Carlo Blasis. A clase organízase arredor dos aspectos seguintes:</p>
<p>-A estirada e suxeición controlada de todo o corpo.</p>
<p>-A elasticidade controlada das articulacións de cadeira e outros puntos anatómicos.</p>
<p>-Control primeiro e a flexibilidade despois, das costas como elemento axial básico.</p>
<p>-Desenvolvemento controlado das resistencias e musculación do corpo e as extremidades inferiores.</p>
<p>-Control da pelve.</p>
<p>-Desenvolvemento da postura chamada tecnicamente en dehors (sic. cara a fóra) como punto de partida do vocabulario corporal do balé.</p>
<p>-Desenvolvemento do pé en canto a súa forza, estirada e capacidade como punto de soporte dinámico; a súa utilización como elemento de transición, pausa e descanso.</p>
<p>-Maior dominio do plie (sic. dobrado), en canto á elasticidade e estirada pola súa conveniencia na obtención dun rendemento óptimo do equilibrio e a flexibilidade.</p>
<p>-Dominio da coordinación interior e rítmica de todos os movementos (cabeza, brazos e pernas).</p>
<p>-Descubrimento do propio equilibrio corporal.</p>
<p>-Desenvolvemento do emprego dinámico do espazo nos exercicios mediante a utilización progresiva de desprazamentos ao tempo que se incentiva a coordinación das partes do corpo.</p>
<p>-Aprendizaxe da respiración correcta tanto no tempo como na dinámica específica do exercicio para obter o seu máximo rendemento.</p>
<p>O aproveitamento óptimo do grao profesional reverte sobre o futuro bailarín e a futura bailarina como a célula de preparación básica capaz de situalo en condicións de afrontar coñecementos máis complexos e específicos das distintas ramas da danza e o balé. É por isto que o balé académico imprime no alumnado o rigor e os condicionantes técnicos de apertura a outras expresións, entendendo que, pola súa antigüidade e grao de madureza na didáctica, o balé é o berce histórico natural de todas as ramas da danza culta e escénica, independentemente de que, nas súas manifestacións artísticas terminais, aparezan moi diferenciadas entre si.</p>
<p>Danza clásica</p>
<p>Obxectivos</p>
<p>O ensino de danza clásica dos estudos profesionais de danza terá como obxectivo contribuír a desenvolver no alumnado as capacidades seguintes:</p>
<p>a) Controlar a correcta colocación do corpo que permita o dominio da coordinación e o desenvolvemento de todos os movementos.</p>
<p>b) Realizar con musicalidade a execución de todos os movementos que configuran a danza.</p>
<p>c) Saber utilizar os coñecementos técnicos e estilísticos da danza clásica, para conseguir a necesaria calidade do movemento que permita alcanzar o máximo grao de interpretación artística.</p>
<p>d) Valorar a importancia do espazo como elemento tanto estético como formal, e tomar consciencia do papel que xoga na interpretación.</p>
<p>Contidos</p>
<p>-Coñecemento e execución correcta de todos os pasos que compoñen o vocabulario da danza clásica, consonte os seus tempos musicais, acentos e coordinación de movementos.</p>
<p>-Adestramento permanente e progresivo da memoria.</p>
<p>-Desenvolvemento do control de todo o corpo, a dinámica, o ataque do movemento e a respiración.</p>
<p>-Execución precisa e definida de todos os pasos coas súas direccións e os seus desprazamentos.</p>
<p>-Utilización correcta do espazo.</p>
<p>-Interiorización da música para desenvolver a sensibilidade artística coa elegancia e enerxía que a danza require.</p>
<p>-Desenvolvemento da sensibilidade musical como premisa indispensable para a obtención dunha boa calidade de movemento.</p>
<p>-Clase de puntas: estudo de todos os pasos sobre zapatillas de media punta e sobre zapatillas de punta para as rapazas.</p>
<p>-Clase para rapazas: estudo de todos aqueles pasos que especificamente se denominan «pasos para homes».</p>
<p>-Desenvolvemento do perfeccionamento técnico e interpretativo do xiro e do salto.</p>
<p>-Desenvolvemento das capacidades creativas.</p>
<p>Criterios de avaliación</p>
<p>1) Coñecer todos os pasos do vocabulario da danza clásica, e entender a súa aplicación técnica. Este criterio de avaliación pretende comprobar se se aprendeu o nome de todos os pasos, a súa realización, as súas características e o seu significado técnico na danza.</p>
<p>2) Realizar os exercicios da barra de balé que o profesorado marque no momento, co acompañamento musical propio deste nivel. Con este criterio trataríase de comprobar o grao de madureza das capacidades físicas do alumnado, necesario para o dominio da técnica da danza clásica.</p>
<p>3) Realizar no centro un exercicio de adagio que o profesor ou a profesora marquen no momento. Con este criterio de avaliación trátase de comprobar o desenvolvemento da súa capacidade técnica canto ao sentido do equilibrio, a amplitude e a elevación das pernas, a definición e a concreción das posicións do corpo no espazo, a coordinación, a colocación e o movemento dos brazos e da cabeza. Ademais, comprobarase o grao de madureza da súa personalidade artística, a musicalidade, a expresividade e a comunicación.</p>
<p>4) Realizar no centro dous exercicios de xiros que o profesor ou a profesora marquen no momento. Con este criterio trátase de comprobar se se adquiriu o dominio da técnica do xiro, a coordinación e o sentido do movemento no espazo, ademais da limpeza, a definición e a precisión dos pasos e dos entrepanos.</p>
<p>5) Realizar no centro dous exercicios de saltos pequenos que o profesor ou a profesora marquen no momento. Con este criterio de avaliación preténdese comprobar o nivel técnico adquirido polo alumno ou alumna na execución do salto, a forza e a elasticidade dos pés, o traballo do plié -elasticidade, suxeición de baixada e pulo para o impulso-, ademais da coordinación, os acentos musicais e musculares, a elevación das cadeiras e a suxeición do torso.</p>
<p>6) Realizar no centro un exercicio de batería que o profesor ou a profesora marquen no momento. Con este criterio de avaliación trátase de comprobar o grao de execución e dominio adquirido na técnica de pequena batería, e comprobar o desenvolvemento físico e muscular do en dehors para a batería, limpeza, definición e concreción dos movementos de pernas e pés, a coordinación e os acentos musicais e musculares dos saltos.</p>
<p>7) Realizar no centro varios exercicios de saltos grandes que o profesor ou a profesora marquen no momento. Con este criterio de avaliación preténdese comprobar o desenvolvemento máximo da capacidade de movemento, a enerxía que produce o traballo muscular para saltar utilizando o máximo de amplitude, a precisión e colocación do corpo no aire, a coordinación dos brazos e das pernas e a sincronización de impulsos, pernas, brazos, torso e música.</p>
<p>8) Realizar no centro varios exercicios específicos de homes que o profesor ou a profesora marquen no momento. Con este criterio de avaliación preténdese comprobar o dominio adquirido polos alumnos homes da técnica específica de mozos na danza clásica.</p>
<p>9) Realizar no centro diversos exercicios específicos para as rapazas en puntas que o profesor ou a profesora marquen no momento. Con este criterio de avaliación preténdese comprobar o nivel técnico adquirido polas alumnas na técnica de puntas.</p>
<p>10) Realizar un exercicio de improvisación a partir dun fragmento musical que o pianista toque anteriormente. Con este criterio de avaliación preténdese comprobar o grao de madureza do alumno ou da alumna para ser capaz de, escoitando unha música, saber plasmar con movementos as imaxes e as sensacións que a música lles produza, ademais de comprobar o seu sentido creativo, a súa sensibilidade e a súa musicalidade.</p>
<p>En todos os criterios de avaliación comprobarase, ademais, a capacidade artística, a sensibilidade, a musicalidade e a comunicación expresiva.</p>
<p>Danza contemporánea</p>
<p>Obxectivos</p>
<p>O ensino de danza contemporánea nos estudos profesionais de danza terá como obxectivo contribuír a desenvolver no alumnado as capacidades seguintes:</p>
<p>a) Coñecer e practicar os movementos da danza contemporánea, as súas calidades e os seus matices, na procura dunha correcta execución técnica e artística.</p>
<p>b) Interpretar variacións de diferentes estilos, co fin de coñecer a gran variedade de formas da danza contemporánea.</p>
<p>c) Improvisar formas libres de danza con sensibilidade creativa e sentido coreográfico.</p>
<p>d) Demostrar a versatilidade necesaria para se adaptar ás exixencias que derivan do carácter interdisciplinar da danza contemporánea.</p>
<p>Contidos</p>
<p>-Exercicios no chan: diferenciación da forza e as sensacións das partes do corpo.</p>
<p>-Traballo de contraccións do torso e mobilidade da columna.</p>
<p>-Utilización da respiración como orixe do movemento.</p>
<p>-Exercicios no centro: cambios no eixe do corpo, buscando o equilibrio nos pasos.</p>
<p>-Coordinación de todas as partes do corpo.</p>
<p>-Uso correcto do espazo.</p>
<p>-Desenvolvemento da sensibilidade plástica.</p>
<p>-Práctica da improvisación libre, con e sen obxectos, individual e en grupo.</p>
<p>-Estudo de pequenas variacións.</p>
<p>-Estudo de variacións de coreógrafos contemporáneos presentes no repertorio.</p>
<p>Criterios de avaliación</p>
<p>1) Improvisar individualmente unha variación libre, a partir de varios estilos de música. Este criterio de avaliación pretende comprobar o desenvolvemento creativo, a expresión artística e a sensibilidade musical do alumno ou da alumna, a partir da improvisación individual.</p>
<p>2) Improvisar en grupo unha variación libre, a partir de varios estilos de música. Este criterio de avaliación pretende comprobar o desenvolvemento creativo, a expresión artística e a sensibilidade musical do alumno ou da alumna, así como a súa capacidade de se integrar nunha improvisación colectiva.</p>
<p>3) Interpretar variacións de coreógrafos contemporáneos presentes no repertorio. Con este criterio preténdese valorar a capacidade interpretativa do alumno ou da alumna, e a súa identificación co estilo da variación proposta.</p>
<p>Pantomima e interpretación</p>
<p>Introdución</p>
<p>A presenza da materia titulada a pantomima e a interpretación na danza no grao profesional destes estudos pretende subministrarlle ao alumnado a información necesaria sobre os papeis interpretativos dos balés e as coreografías, coa finalidade de dotar de recursos suficientes para elaborar un código sobre o que apoiarse e orientarse á hora de estudalos.</p>
<p>Iso fai que cumpra o desenvolvemento do sentimento interno do alumno e da alumna, que permita a aprendizaxe necesaria para amosar os estados de ánimo desde un punto de vista evocativo, evitando caer nos resultados forzosamente mecánicos a que conduce a simple imitación.</p>
<p>Esta materia precisa para o seu correcto desenvolvemento un labor de introspección do alumnado, co fin de lograr que a danza non se limite a unha perfección técnica, senón que esta vaia sempre asociada a unha presenza interna, impalpable pero evidente, de que o bailarín ou a bailarina se poidan servir individualmente para proxectar o seu propio código expresivo e adaptalo ás exixencias de cada coreografía.</p>
<p>Neste sentido, esta materia no grao profesional débese centrar no dominio e no control das capacidades expresivas do alumnado, a través do desenvolvemento dunha comunicación non verbal en que o corpo non sexa un simple suplantador da linguaxe falada, senón un inmenso potencial de creación de formas e mensaxes que traspasen os límites do escenario para chegar ao público.</p>
<p>Obxectivos</p>
<p>a) Coñecer a pantomima como parte da cultura e como forma de expresión e comunicación non verbal.</p>
<p>b) Coñecer os códigos e os símbolos da linguaxe corporal.</p>
<p>c) Coñecer as calidades do movemento.</p>
<p>d) Coñecer as técnicas básicas da interpretación e a súa utilización na escena.</p>
<p>e) Desenvolver o traballo facial e corporal para o dominio do xesto.</p>
<p>f) Relacionar xestos con sentimentos e actitudes.</p>
<p>g) Estudar a linguaxe xestual dos balés.</p>
<p>h) Realizar exercicios, improvisacións, xogos interpretativos e traballos coreográficos onde estea integrada a técnica de danza coa técnica interpretativa e a linguaxe xestual.</p>
<p>Contidos</p>
<p>-Posibilidades do corpo expresivo e comunicativo en varias manifestacións.</p>
<p>-Códigos e símbolos da comunicación no verbal.</p>
<p>-Centros corporais de expresión, xestos e posturas.</p>
<p>-A pantomima como manifestación da linguaxe corporal: orixe e historia.</p>
<p>-Práctica de exercicios, xogos, improvisacións individuais e en grupo aplicados en concreto aos personaxes que se vaian representar.</p>
<p>-Análise física e psicolóxica do personaxe para descubrir analoxías e diferenzas no intérprete e poder abordalo dentro da época e do estilo da coreografía, respectando a personalidade do bailarín ou da bailarina como intérpretes.</p>
<p>-Estudo da linguaxe corporal como vehículo para expresar emocións.</p>
<p>-Estudo interpretativo das coreografías máis representativas de cada estilo dentro da historia da danza.</p>
<p>Criterios de avaliación</p>
<p>1) Expresar a través dos xestos sentimentos e estados de ánimo. Con este criterio preténdese comprobar se o alumnado asimilou os códigos, os símbolos e os xestos, e a súa conexión cos sentimentos.</p>
<p>2) Improvisar modos de actuar ante situacións e contextos marcados polo profesorado. Este criterio permite valorar a imaxinación, a capacidade creativa e o grao de interiorización dos recursos do alumnado fronte a situacións diversas.</p>
<p>3) Escenificar historias propias utilizando o material estudado na aula. Con este criterio preténdese comprobar o desenvolvemento creativo e sensitivo do alumnado.</p>
<p>4) Analizar personaxes de diversos balés, fisicamente e psiquicamente, encadrados no seu argumento, e facer unha comparativa dos estilos ao longo da historia da danza. Este criterio permite valorar a capacidade do alumnado para captar as características máis significativas de cada personaxe e a súa aplicación práctica.</p>
<p>5) Realizar traballos interpretativos dentro dunha obra coreográfica. Este criterio pretende valorar a capacidade de resposta interpretativa do alumnado e a súa integración coa técnica da danza, así como a súa personalidade na proposta e a capacidade de transmitir ao público.</p>
<p>Repertorio</p>
<p>Obxectivos</p>
<p>O ensino de repertorio na estudos profesionais de danza terá como obxectivo contribuír a desenvolver no alumnado as capacidades seguintes:</p>
<p>a) Interpretar obras ou pezas de repertorio da danza clásica ou a danza neoclásica, coa naturalidade do dominio técnico e a pureza de estilo da obra.</p>
<p>b) Interpretar danzas en grupo, papeis de solista e balés completos.</p>
<p>c) Coñecer os balés máis significativos de diversas épocas e tendencias artísticas, e afondar na variedade de estilos e matices.</p>
<p>d) Relacionar os coñecementos e as circunstancias históricas dos balés coa súa forma e o seu estilo interpretativo.</p>
<p>Contidos</p>
<p>-Aprendizaxe de obras de repertorio de varias épocas e tendencias artísticas, afondando na variedade de estilos.</p>
<p>-Adquisición dos coñecementos técnicos e históricos dos balés para a súa correcta interpretación dancística.</p>
<p>-Análise do carácter de cada personaxe para a súa correcta interpretación dramática.</p>
<p>-Estudo da interpretación dos papeis, dentro do estilo e da forma requiridos pola obra escollida.</p>
<p>-Desenvolvemento da individualidade artística e do virtuosismo técnico.</p>
<p>-Práctica e interpretación de bailes de conxunto.</p>
<p>-Práctica e interpretación de variacións de semisolista e primeiro bailarín ou primeira bailarina.</p>
<p>-Coñecemento e valoración das normas de comportamento para bailar en grupo.</p>
<p>-Adestramento permanente e progresivo da memoria.</p>
<p>Criterios de avaliación</p>
<p>1) Interpretar obras coreográficas dirixidas ao público no centro, ensaiadas previamente. Este criterio pretende valorar a aptitude necesariamente disciplinada do bailarín ou da bailarina no corpo de baile, a capacidade de asumir o papel asignado, a súa responsabilidade na unidade do conxunto e a súa adecuación ao papel asignado, facendo fluír os seus sentimentos e a personalidade e conseguindo a conexión emocional co público.</p>
<p>2) Interpretar un papel do repertorio de bailarín ou bailarina solista. Con este criterio preténdese valorar o grao técnico e a capacidade interpretativa do alumno ou da alumna, a asimilación do estilo e o carácter da variación escollida.</p>
<p>3) Interpretar un papel de repertorio de primeiro bailarín ou primeira bailarina. Este criterio permite valorar o grao de virtuosismo, unido ao don natural da interpretación e a sensibilidade artísticas.</p>
<p>4) Interpretar un papel de carácter de repertorio escollido polo alumno ou a alumna, onde eles mesmos busquen os matices e estuden os aspectos históricos. Mediante este criterio preténdese comprobar a súa preparación observadora e analítica, así como as súas inquietudes, a súa sensibilidade e creatividade, e o seu sentido da estética.</p>
<p>5) Interpretar en público un corpo de baile do repertorio clásico.</p>
<p>Este criterio de avaliación pretende observar se se é capaz de gozar da danza e de manter unha relación interpretativa e especial co resto dos compoñentes do grupo.</p>
<p>Paso a dous</p>
<p>Obxectivos</p>
<p>O ensino de paso a dous no grao profesional terá como obxectivo contribuír a desenvolver no alumnado as capacidades seguintes:</p>
<p>a) Conseguir o grao de homoxeneidade e coordinación de movementos que permita a compenetración técnica entrambos os bailaríns ou bailarinas, imprescindible para alcanzar un resultado artístico de calidade.</p>
<p>b) Conseguir unha comprensión unitaria do ritmo, para que o impulso anterior a calquera movemento teña unha coordinación perfecta entre os bailaríns ou as bailarinas.</p>
<p>c) Demostrar, no caso dos alumnos homes, a forza necesaria para poder realizar o seu papel coa calidade técnica e artística necesaria.</p>
<p>d) Demostrar, no caso das alumnas, a estabilidade e o equilibrio necesarios sobre as puntas para poder realizar as posicións, as promenades e os xiros coa parella.</p>
<p>e) Coñecer a linguaxe e a técnica para a realización dos pasos do paso a dous.</p>
<p>f) Interpretar o argumento que se lles presente en cada paso a dous, dando unha marxe de improvisación á capacidade expresiva de ambos os bailaríns.</p>
<p>Contidos</p>
<p>-Execución dos pasos en parella, e análise da súa técnica.</p>
<p>-Realización e planificación de exercicios que permitan un axuste e unha comunicación na parella.</p>
<p>-Análise do papel que cada membro debe asumir no balé que se execute.</p>
<p>-Exercicios que lle permitan conseguir a forza necesaria ao bailarín ou á bailarina para realizar as partes.</p>
<p>-Combinacións par térre con mans na cintura.</p>
<p>-Pasos de axuste, promenades e xiros en diferentes posicións.</p>
<p>-Levantamentos no aire ata o nivel do peito e dos ombreiros.</p>
<p>-Grandes saltos con elevación da alumna cos brazos no talle.</p>
<p>Criterios de avaliación</p>
<p>1) Realizar unha variación que inclúa combinacións a térre con posicións da alumna en lair e promenades en dehors e en dedans. Con este criterio de avaliación trátase de comprobar o coñecemento e o dominio técnico do alumno para saber colocar a alumna no seu eixe, estando pendente da súa estabilidade e controlando as translacións do centro de gravidade da alumna.</p>
<p>2) Realizar unha variación que inclúa xiros en dehors desde a cuarta posición e xiros desde unha posición de relevé ou tombé en dehors e en dedans. Con este criterio de avaliación preténdese comprobar se se asimilou e se comprendeu a técnica do xiro do paso a dous, colocación de mans, sincronización dos impulsos, etc., e se a alumna é capaz de manter con solidez e suxeición o seu corpo, axudando así ao alumno a situala en calquera desprazamento do seu eixe de equilibrio.</p>
<p>3) Realizar unha variación con elevacións en lair, saltos pequenos e elevacións ata o nivel do peito e dos ombreiros. Con este criterio de avaliación preténdese observar se o alumno é capaz de utilizar o impulso do salto da rapaza, así como de elevala e baixala suavemente e en eixe ata o chan, e comprobar se a alumna pode realizar no aire a posición clara e precisa, mantendo a colocación e a estética da danza.</p>
<p>4) Realizar unha variación que inclúa un salto da alumna sobre o peito ou o ombreiro do alumno. Con este criterio trátase de comprobar a sincronización dos impulsos de ambos e a aprendizaxe técnica destes pasos para a súa execución.</p>
<p>5) Realizar unha variación que inclúa elevacións con fixacións de posicións no aire cos brazos do alumno estendidos cara a arriba. Con este criterio de avaliación preténdese comprobar a preparación física do alumnado, coa utilización do traballo e a forza das pernas e non das costas, a sincronización dos impulsos de ambos e a aprendizaxe adquirida desta técnica.</p>
<p>En todos os criterios avaliarase a capacidade artística, a sensibilidade e a musicalidade do alumnado, así como o grao de asimilación do papel do acompañante por cada membro da parella.</p>
<p>b) Especialidade: danza española</p>
<p>Introdución</p>
<p>A danza cortesá española segue durante o século XV as pautas europeas, e é no transcorrer do século XVI cando se desenvolven nesta (denominada danza de conta) e na danza teatral unhas características propias que as distinguen da danza do resto de Europa coincidindo co apoxeo artístico, político e militar que desfruta o país, que desembocará no período de eclosión de todas as artes que coñecemos como o século de Ouro.</p>
<p>A súa cristalización dará lugar á aparición do bolero durante o último terzo do século XVIII; o seu desenvolvemento no século XX levará consecuencias tanto ideolóxicas coma coreográficas, constituíndo a referencia, na actualidade, para a denominación da escola española de danza que, a mediados do século XX, pasa a chamarse escola bolera.</p>
<p>A diversidade e riqueza da danza tradicional dentro do territorio español, o constante intercambio de información coreográfica por toda a súa xeografía e a súa íntima relación coas danzas cortesá e teatral, irá conformando, a través dos séculos, estilos peculiares de execución nunha realidade pluricultural.</p>
<p>A existencia dunha gran variedade de danzas tradicionais galegas que teñen a súa orixe nas danzas festivas, relixiosas, gremiais e de espadas, entre outras, e que se vertebran no fandango, a muiñeira, a pandeirada e a xota.</p>
<p>A aparición en Andalucía, a partir do último terzo do século XIX, dunha variante da danza teatral (que se independiza e descende a espazos máis íntimos, -cafés cantantes, reunións privadas, tablaos, etc.-) que hoxe coñecemos como danza flamenca.</p>
<p>O tratamento teatral das distintas vertentes que adopta a danza en España desde principios do século XX, tanto en versión de concerto con pezas solistas e de conxunto, como no gran formato dos balés con desenvolvemento dramático que precisan un importante número de executantes, adopta indistintamente a denominación de clásico español ou danza estilizada.</p>
<p>O conxunto destas realidades forma o que hoxe en día coñecemos como danza española, cun vocabulario específico para cada unha das materias que a compoñen, que exixe unha especial versatilidade para a súa interpretación.</p>
<p>A especial dificultade de execución e interpretación inherentes á danza española fan dela unha materia que exixe intensa preparación previa e unha sólida base técnica, sen as cales resulta imposible abordar dun modo coherente a obrigada disociación de elementos rítmicos e dinámicos entre as partes superior e inferior do corpo, o cal constitúe a base do estilo español. O acompañamento simultáneo da percusión executada polo propio bailarín, ben cun instrumento musical, como é o caso das castañolas en calquera das súas variantes, ben coa percusión directa dos pés sobre o chan ou coa combinación das dúas posibilidades, é outra dificultade engadida que precisa dunha preparación progresiva, non diferente á de calquera outro instrumento musical cun traballo persoal á parte do ensino tutelado.</p>
<p>Na formación do futuro bailarín e da futura bailarina non só se terán que abordar os aspectos mecánicos e artísticos da danza española, senón que, chegado un momento determinado, é imprescindible completar a dita formación con aspectos teóricos (históricos, coreolóxicos, musicais, anatómicos), que lle achegarán á calidade específica que fará posible a continuación dunha forma artística que constitúe un dos máis prezados tesouros que posuímos.</p>
<p>A metodoloxía que se aplicará para conseguir un óptimo aproveitamento polo alumnado é similar á utilizada na danza clásica, adaptada ás características e necesidades de cada materia (sistematización, dedicación diaria, tutela do profesorado, etc.). O dito aproveitamento das ensinanzas de danza española no grao profesional cualificará o alumnado para acceder á vida profesional.</p>
<p>Danza clásica</p>
<p>Obxectivos</p>
<p>O ensino de danza clásica nos estudos profesionais de danza terá como obxectivo contribuír a desenvolver no alumnado as capacidades seguintes:</p>
<p>a) Aplicar a correcta colocación do corpo que permita o dominio da coordinación e o desenvolvemento correcto de todos os movementos.</p>
<p>b) Saber utilizar os coñecementos técnicos e estilísticos da danza académica adquiridos, para conseguir a necesaria calidade do movemento que permita alcanzar o máximo grao de interpretación artística nas manifestacións da danza española.</p>
<p>c) Realizar con sentido rítmico e musicalidade a execución de todos os movementos que configuran a danza.</p>
<p>d) Valorar a importancia do espazo como elemento estético e formal, e tomar consciencia do papel que xoga na interpretación.</p>
<p>Contidos</p>
<p>-Estudo da terminoloxía propia da danza clásica, e a súa aplicación descritiva de pasos, combinacións deles ou bailes.</p>
<p>-Desenvolvemento da correcta colocación do corpo que permita unha base técnica sólida, co fin de abordar os estilos da danza española.</p>
<p>-Coñecemento e execución correcta de todos os pasos que compoñen o vocabulario da danza académica, consonte os seus tempos musicais, os acentos e a coordinación de movementos.</p>
<p>-Desenvolvemento do control de todo o corpo, a dinámica, o ataque do movemento e a respiración.</p>
<p>-Utilización correcta do espazo.</p>
<p>-Interiorización da música para desenvolver a sensibilidade artística coa elegancia e enerxía que a danza require.</p>
<p>-Desenvolvemento da sensibilidade musical como premisa para a obtención dunha boa calidade de movemento.</p>
<p>-Desenvolvemento do perfeccionamento técnico e interpretativo do xiro e do salto.</p>
<p>-Desenvolvemento das capacidades creativas.</p>
<p>Criterios de avaliación</p>
<p>1) Coñecer todos os pasos do vocabulario da danza clásica e entender a súa aplicación técnica. Este criterio de avaliación pretende comprobar se se aprendeu o nome de todos os pasos, a súa realización, as súas características e o seu significado técnico na danza.</p>
<p>2) Realizar unha clase de danza clásica que o profesor ou a profesora marquen no momento, con todos os exercicios deste nivel no tempo musical establecido. Con este criterio trátase de comprobar e avaliar o dominio técnico alcanzado e o grao de madureza da súa capacidade artística, a través de:</p>
<p>-Colocación do corpo.</p>
<p>-Desenvolvemento muscular e flexibilidade.</p>
<p>-Acentos musicais e musculares.</p>
<p>-Coordinación de todos os movementos.</p>
<p>-Dominio do equilibrio e control do corpo.</p>
<p>-Precisión na realización de todos os pasos e as posicións de pernas, brazos, torso e cabeza.</p>
<p>-Precisión e definición das direccións e dos desprazamentos.</p>
<p>-Utilización do espazo.</p>
<p>-Respiración do movemento.</p>
<p>-Dominio da técnica do adagio, do xiro e do salto -pequeno, grande e batería-.</p>
<p>-Sensibilidade musical.</p>
<p>3) Improvisar individualmente pequenas variacións de danza partindo de diferentes formas musicais. Este criterio de avaliación pretende comprobar o desenvolvemento creativo, a expresión artística e sensibilidade musical do alumno ou da alumna.</p>
<p>4) Repetir e realizar no centro os exercicios estudados na barra que o profesor ou a profesora marquen no momento, empregando correctamente o tempo musical, a coordinación, o espazo e as direccións. Con este criterio trátase de comprobar se se tomou conciencia do propio equilibrio e das direccións no espazo, coordinando os movementos.</p>
<p>5) Realizar pequenas variacións que inclúan desprazamentos polo espazo, marcados polo profesor ou a profesora no momento. Con este criterio preténdese observar o sentido do alumno ou a alumna con respecto ao espazo, as dimensións e as direccións.</p>
<p>Danza contemporánea</p>
<p>Obxectivos</p>
<p>O ensino de danza contemporánea nos estudos profesionais de danza terá como obxectivo contribuír a desenvolver no alumnado as capacidades seguintes:</p>
<p>a) Coñecer e practicar os movementos da danza contemporánea, as súas calidades e os seus matices, na procura dunha correcta execución técnica e artística.</p>
<p>b) Improvisar formas libres de danza con sensibilidade creativa e sentido coreográfico.</p>
<p>c) Demostrar a versatilidade necesaria para se adaptar ás exixencias que derivan do carácter interdisciplinar da danza contemporánea.</p>
<p>Contidos</p>
<p>-Exercicios no chan: diferenciación da forza e as sensacións das partes do corpo.</p>
<p>-Traballo de contraccións do torso e mobilidade da columna.</p>
<p>-Utilización da respiración como orixe do movemento.</p>
<p>-Exercicios no centro: cambios no eixe do corpo, buscando o equilibrio nos pasos.</p>
<p>-Coordinación de todas as partes do corpo.</p>
<p>-Uso correcto do espazo.</p>
<p>-Desenvolvemento da sensibilidade plástica.</p>
<p>-Práctica da improvisación libre, con e sen obxectos, individual e en grupo.</p>
<p>-Estudo de pequenas variacións.</p>
<p>Criterios de avaliación</p>
<p>1) Improvisar individualmente unha variación libre, a partir de distintos estilos de música. Este criterio de avaliación pretende comprobar o desenvolvemento creativo, a expresión artística e sensibilidade musical do alumno ou da alumna, a partir da improvisación individual.</p>
<p>2) Improvisar en grupo unha variación libre, a partir de varios estilos de música. Este criterio de avaliación pretende comprobar o desenvolvemento creativo, a expresión artística e a sensibilidade musical do alumno ou da alumna, así como a súa capacidade de se integrar nunha improvisación colectiva.</p>
<p>Escola bolera</p>
<p>Obxectivos</p>
<p>O ensino de escola bolera nos estudos profesionais de danza terá como obxectivo contribuír a desenvolver no alumnado as capacidades seguintes:</p>
<p>a) Dominar a linguaxe e o estilo da escola bolera.</p>
<p>b) Coñecer o repertorio máis significativo da escola bolera.</p>
<p>c) Interpretar as danzas deste repertorio con graza e naturalidade, dominio técnico, musicalidade, e carácter e pureza de estilo.</p>
<p>Contidos</p>
<p>-Exercicios para adquirir a técnica, a dinámica, a coordinación e o estilo da escola bolera.</p>
<p>-Coñecemento e execución de todos os pasos e movementos codificados na linguaxe da escola bolera, tendo en conta a musicalidade e os acentos do movemento, así como a súa coordinación e o correcto acompañamento das castañolas.</p>
<p>-Realización de exercicios en relación coa dinámica, o estilo e o carácter das danzas de repertorio, e o seu correcto acompañamento das castañolas.</p>
<p>-Exercicios con desprazamentos para a correcta utilización do espazo, tanto individuais como en grupo e en parella.</p>
<p>-Exercicios que permitan o achegamento e a comunicación para as danzas de parella.</p>
<p>-Estudo das danzas máis representativas do repertorio da escola bolera.</p>
<p>-Desenvolvemento permanente da memoria, a sensibilidade musical, a precisión e dinámica tanto do movemento como das castañolas, a respiración, a graza, o carácter e o estilo.</p>
<p>-Interpretar danzas do repertorio, individuais, de grupo e de parella.</p>
<p>Criterios de avaliación</p>
<p>1) Realizar as variacións que marquen o profesor ou a profesora sobre fragmentos musicais, con pasos da escola bolera que, cos correspondentes toques de castañolas, conteñan a dinámica, os desprazamentos, a musicalidade e o estilo característicos. Este criterio pretende comprobar o uso do espazo, a calidade e a musicalidade dos movementos e da interpretación das castañolas, así como a dinámica e o estilo.</p>
<p>2) Interpretar e realizar no momento as coplas que sobre o bolero e a malagueña dite o profesor ou a profesora. Este criterio pretende observar o dominio técnico e o coñecemento da linguaxe da escola bolera.</p>
<p>3) Interpretar en público dous bailes do repertorio da escola bolera, a libre elección do alumnado, un en grupo ou parella e o outro individual como solista. Este criterio pretende observar se se é capaz de gozar da danza e manter unha relación interpretativa e espacial co resto dos compoñentes do grupo, sen perder a calidade do movemento, o carácter e o estilo característicos da escola bolera, así como a súa capacidade de comunicación co público.</p>
<p>Danza estilizada</p>
<p>Obxectivos</p>
<p>O ensino da danza estilizada nos estudos profesionais de danza terá como obxectivo contribuír a desenvolver no alumnado as capacidades seguintes:</p>
<p>a) Demostrar a sensibilidade artística e os coñecementos técnicos e expresivos que capaciten para interpretar unha danza, tendo en conta a forma, o carácter, a intención, o ritmo e os matices -dinámica- da obra musical.</p>
<p>b) Improvisar con sensibilidade artística e musical sobre unha forma musical, tendo en conta a súa forma, o carácter, a intención, o ritmo e os matices, utilizando os instrumentos e a linguaxe propios destas danzas.</p>
<p>c) Interpretar con naturalidade e dominio técnico, no relativo tanto aos movementos como aos instrumentos utilizados -castañolas, zapatos, etc.- tendo en conta a expresividade e a fidelidade á música.</p>
<p>d) Conseguir o dominio do corpo e da mente para utilizar con seguridade a técnica e o espazo escénico para chegar a unha concentración que permita unha interpretación artística de calidade.</p>
<p>Contidos</p>
<p>-Realización de exercicios ata alcanzar a calidade do movemento e a expresividade requirida canto á fidelidade á música: matices, forma, intención e tempo.</p>
<p>-Realización de traballos de improvisación utilizando as formas musicais.</p>
<p>-Análise do carácter interpretativo da danza canto á obra musical e á súa coreografía.</p>
<p>-Interpretación de coreografías individuais e colectivas co máximo dominio do espazo escénico, da técnica -movemento, castañolas, zapateados, indumentaria, etc.-, da expresividade, da musicalidade, da graza e da naturalidade.</p>
<p>-Desenvolvemento permanente da memoria.</p>
<p>-Estudo das obras dos principais compositores e coreógrafos españois.</p>
<p>-Análise comparativa das interpretacións das devanditas obras.</p>
<p>Criterios de avaliación</p>
<p>1) Interpretación dunha danza de zapatilla. Este criterio pretende valorar o dominio técnico do alumno ou da alumna no referente á limpeza de pasos e á súa execución, á musicalidade, aos matices e ao carácter, á expresividade e á interpretación.</p>
<p>2) Interpretación dunha danza de zapato. Este criterio pretende valorar o dominio técnico do alumno ou a alumna no referente á limpeza de pasos e á súa execución, á coordinación e fluidez do movemento e das castañolas e zapateados, así como ao uso do espazo.</p>
<p>3) Interpretación dunha variación de repertorio. Con este criterio preténdese valorar a capacidade artística do alumno ou a alumna, así como a súa memoria e a súa asimilación do carácter dramático do papel que representa na obra.</p>
<p>Flamenco</p>
<p>Obxectivos</p>
<p>O ensino de flamenco nos estudos profesionais de danza terá como obxectivo contribuír a desenvolver no alumnado as capacidades seguintes:</p>
<p>a) Demostrar o dominio do zapateado -escobillas- en cada ritmo do flamenco.</p>
<p>b) Utilizar con dominio, soltura e naturalidade a indumentaria requirida: bata de cola, mantón, etc. (no baile de muller).</p>
<p>c) Interpretar os bailes flamencos con toda a súa forza expresiva.</p>
<p>d) Improvisar en calquera dos paus do flamenco tendo en conta a estrutura, o compás e o carácter.</p>
<p>Contidos</p>
<p>-Estudo do ritmo e cuadratura do número de compases que ten unha letra para o desenvolvemento do cante que se require.</p>
<p>-Estudo do compás, a estrutura, os caracteres e a expresión de cada forma do flamenco.</p>
<p>-Coñecemento e dominio dos ritmos, os contratempos e a estruturas dos paus do flamenco: alegrías, tientos, farruca, tangos, asollares, bulerías, siguiriyas, etc.</p>
<p>-Estudo da realización da marcaxe, escobillas e desplantes con bata de cola.</p>
<p>-Realización de exercicios para diferenciar as cuadraturas do compás en relación ao cante.</p>
<p>-Realización de traballos de improvisación dentro das estruturas do baile flamenco.</p>
<p>-Práctica da técnica do zapateado, alcanzando un máximo de velocidade, matiz e dificultade nas súas composicións.</p>
<p>-Estudo dos bailes flamencos coa musicalidade, o dominio técnico, o gusto, o carácter e a forza expresiva que cada un requira.</p>
<p>-Estudo da orixe e dos fundamentos do flamenco: historia, costumes, intérpretes, cantes, significado social, etc.</p>
<p>-Desenvolvemento permanente da memoria.</p>
<p>Criterios de avaliación</p>
<p>1) Realizar variacións de marcaxes e zapateados nos ritmos do flamenco acompañados coa guitarra e o cante, utilizando, no caso das alumnas, bata de cola e mantón. Este criterio pretende comprobar o coñecemento e o dominio do compás nos ritmos do flamenco, o dominio e a soltura das alumnas no movemento coa bata de cola e o mantón, a claridade, a forza e o matiz nos zapateados, e a cuadratura do cante -letra-.</p>
<p>2) Interpretar un baile do repertorio flamenco. Con este criterio valorarase o dominio da técnica, do estilo e do carácter propio do baile, da musicalidade e dos matices, así como a capacidade artística do alumno ou a alumna, e a súa madureza interpretativa.</p>
<p>3) Improvisar nun dos paus flamenco. Con este criterio preténdese comprobar o coñecemento do alumnado dos paus do flamenco: a súa estrutura, o compás e medida do cante -letra-.</p>
<p>4) Interpretar en público como solista un baile característico, a libre elección do alumnado. Este criterio pretende valorar a capacidade de comunicación co público que posúe o alumnado.</p>
<p>5) Interpretar en público un baile en grupo ou en parella, a libre elección do alumnado. Con este criterio preténdese valorar a capacidade do alumno ou a alumna para se integrar nun grupo e manter unha relación interpretativa e espacial co resto dos seus compoñentes, sen perder a calidade do movemento, o carácter e estilo característicos do baile flamenco, así como a súa capacidade de comunicación co público.</p>
<p>Folclore</p>
<p>Obxectivos</p>
<p>O ensino de folclore nos estudos profesionais de danza terá como obxectivo contribuír a desenvolver no alumnado as capacidades seguintes:</p>
<p>a) Coñecer a diversidade e a riqueza do folclore do Estado, e adquirir un repertorio das danzas máis representativas.</p>
<p>b) Coñecer as circunstancias xeográfico-históricas, culturais e sociolóxicas que influíron en cada comunidade, dando lugar ás formas, aos estilos e aos significados das danzas folclóricas.</p>
<p>c) Saber interpretar danzas características de cada comunidade.</p>
<p>d) Situar e identificar o folclore das comunidades españolas a través dunha mostra instrumental e/ou bailada, ou a través do traxe.</p>
<p>e) Espertar o gusto e o interese por obter a máxima información sobre o folclore: traxes, costumes, historia, significado social.</p>
<p>Contidos</p>
<p>-Adquisición das técnicas e os estilos de cada comunidade para a interpretación das súas danzas.</p>
<p>-Estudo dos instrumentos de percusión con que se acompaña o bailarín nas danzas populares: castañolas, pulgaretas, vieiras, paus, etc.</p>
<p>-Realización dos pasos cos seus desprazamentos polo espazo nos bailes individuais, por parellas e en grupo.</p>
<p>-Estudo da historia de cada comunidade, os seus costumes e traxes, a súa tradición e o significado social das súas danzas máis representativas.</p>
<p>-Interpretación das danzas máis características do folclore das comunidades do Estado.</p>
<p>-Desenvolvemento permanente da memoria.</p>
<p>Criterios de avaliación</p>
<p>1) Interpretar e realizar as coplas e as variacións que no momento marque o profesor ou a profesora pertencentes ao folclore español máis representativo, acompañándose do instrumento de percusión que a danza requira. Este criterio pretende comprobar o coñecemento e a asimilación do alumno ou a alumna dos pasos, os estilos e os caracteres das danzas populares españolas, así como dos instrumentos de percusión con que se acompañan os danzantes.</p>
<p>2) Compoñer e interpretar en grupo unha danza sobre unha música popular proposta polo profesor ou a profesora. Este criterio pretende comprobar a capacidade de situar e identificar o folclore a través dunha mostra musical, amosando as súas características principais e a súa evolución polo espazo.</p>
<p>3) Identificar, a través de imaxes de traxes folclóricos españois ofrecidos polo profesor ou a profesora, o lugar ao que pertencen, e ilustralos cos comentarios que se consideren pertinentes. Este criterio pretende observar o grao de coñecemento adquirido polo alumnado sobre as circunstancias xeográficas, históricas, culturais e sociolóxicas do folclore das comunidades do Estado, así como a influencia e o acondicionamento que a indumentaria e as anteriores circunstancias lle achegan ao carácter, ao estilo e ao xeito de bailar.</p>
<p>4) Interpretar unha danza folclórica a libre elección do alumnado. Este criterio pretende comprobar a versatilidade técnica e interpretativa do alumno ou a alumna canto á forma, o carácter e o estilo.</p>
<p>Repertorio de danza española</p>
<p>Obxectivos</p>
<p>O ensino de repertorio de danza española no grao profesional terá como obxectivo contribuír a desenvolver no alumnado as capacidades seguintes:</p>
<p>a) Interpretar obras ou pezas de repertorio da danza española, coa naturalidade do dominio técnico e a pureza de estilo da obra.</p>
<p>b) Interpretar danzas en grupo, papeis de solista e/ou balés completos.</p>
<p>c) Coñecer os balés máis significativos das diferentes épocas e tendencias artísticas, e afondar na variedade de estilos e matices.</p>
<p>d) Relacionar os coñecementos e as circunstancias históricas dos balés coa súa forma e o seu estilo interpretativo.</p>
<p>Contidos</p>
<p>-Aprendizaxe de obras de repertorio de varias épocas e tendencias artísticas, con afondamento na variedade de estilos.</p>
<p>-Adquisición dos coñecementos técnicos e históricos dos balés para a súa correcta interpretación dancística.</p>
<p>-Análise do carácter de cada personaxe para a súa correcta interpretación dramática.</p>
<p>-Estudo da interpretación dos papeis dentro do estilo e a forma requiridos pola obra escollida.</p>
<p>-Desenvolvemento da individualidade artística e do virtuosismo técnico.</p>
<p>-Práctica e interpretación de bailes de conxunto.</p>
<p>-Práctica e interpretación de variacións de semisolista e primeiro bailarín ou primeira bailarina.</p>
<p>-Coñecemento e valoración das normas de comportamento para bailar en grupo.</p>
<p>-Adestramento permanente e progresivo da memoria.</p>
<p>Criterios de avaliación</p>
<p>1) Interpretar obras coreográficas dirixidas ao público no centro, ensaiadas previamente. Este criterio pretende valorar a aptitude necesariamente disciplinada do bailarín ou a bailarina no corpo de baile, a capacidade de asumir o papel asignado, a súa responsabilidade na unidade do conxunto e a súa adecuación ao papel asignado, facendo fluír os seus sentimentos e a súa personalidade, e conseguindo a conexión emocional co público.</p>
<p>2) Interpretar un papel do repertorio do bailarín ou a bailarina solista. Con este criterio preténdese valorar o grao técnico e a capacidade interpretativa do alumnado, a asimilación do estilo e o carácter da variación escollida.</p>
<p>3) Interpretar un papel de repertorio de primeiro bailarín ou primeira bailarina. Este criterio permite valorar o grao de virtuosismo do alumnado, unido ao don natural da interpretación e a sensibilidade artísticas.</p>
<p>4) Interpretar un papel de carácter de repertorio escollido polo propio alumno ou a propia alumna, onde deberá buscar os matices e estudar os aspectos históricos. Mediante este criterio preténdese comprobar a preparación observadora e analítica do alumnado, así como as súas inquietudes, a sensibilidade, a creatividade e o sentido da estética.</p>
<p>c) Especialidade: danza contemporánea</p>
<p>Introdución</p>
<p>A danza moderna ten as súas orixes nos movementos de renovación da danza que se producen en Europa e Norteamérica a principios do século XX. Durante este período e ata os nosos días apareceron novas técnicas para a formación e o perfeccionamento do bailarín e da bailarina que, baixo o nome xenérico de danza contemporánea, supuxeron un complemento, e a miúdo unha alternativa, á danza clásica ou balé.</p>
<p>Na danza contemporánea o traballo creativo e de investigación atópanse estreitamente ligados á mesma técnica de formación. Improvisacións e xogos son, a miúdo, parte das clases que inclúen, por outro lado, exercicios sempre distintos, novas coreografías que o profesorado debe preparar a partir dunha linguaxe de movemento aberto á diversidade.</p>
<p>A danza contemporánea explorou novos territorios do movemento corporal: descóbrense novas formas de relacionarse co chan, polo que o bailarín e a bailarina aprende a caer, a rodar e a evolucionar. En contacto co chan realízanse exercicios para desenvolver a elasticidade das pernas e mellorar a colocación e a mobilidade das costas. Deste xeito, o chan actúa como un punto de referencia complementario á barra horizontal. O torso convértese no motor da expresión e do movemento. A pelve e a columna arquéanse e esténdense, debuxan espirais e inclínanse. O traballo sobre a verticalidade do torso, característico da danza clásica, encontra nas novas técnicas un desenvolvemento cara a unha maior expresividade.</p>
<p>O peso das distintas partes do corpo xera novas posibilidades de movemento a partir do xogo de balanceos, suspensións e desequilibrios. O bailarín e a bailarina aprende a deixar caer a cabeza, o torso, os brazos ou as pernas, que saen e retornan alternativamente ao punto de equilibrio. A relación co espazo amplíase. Novas direccións son engadidas nos exercicios de preparación. A codificación da técnica clásica vese enriquecida coa incorporación de novas variables. Movementos de disociación das distintas partes do corpo dan lugar a combinacións novas. Os exercicios xogan coa alternancia de direccións e frontes.</p>
<p>As dinámicas ou calidades do movemento adquiren tanta ou maior importancia que os aspectos simplemente formais. O bailarín e a bailarina debe ser capaz de proxectar calidades de movemento, diversas e matizadas en relación co espazo, o tempo, a forza muscular e o fluxo de movemento. Debe ser capaz, polo tanto, de realizar movementos abertos e rectilíneos ou concentrados e curvos, rápidos ou lentos, fortes ou lixeiros, libres ou controlados, así como todas as variacións resultantes da combinación destes e outros parámetros.</p>
<p>A danza contemporánea supón unha aproximación respectuosa ao corpo humano. Entende a formación do bailarín e da bailarina a partir do desenvolvemento das súas potencialidades, evitando todo tipo de adestramento artificial e prexudicial para o bo funcionamento do corpo. Na súa formación é necesario dedicar unha atención especial ao uso da respiración, á colocación e á conciencia corporal. Así mesmo, a preparación do alumnado debe incluír aspectos teóricos, técnicos e prácticos. O alumnado debe ser capaz de analizar e comprender as súas propias coreografías, así como do repertorio clásico e moderno. Debe mostrar coñecementos musicais suficientes, ter nocións de interpretación teatral e ter adquirida a destreza necesaria para a boa e eficaz utilización do seu corpo.</p>
<p>A danza contemporánea ensina unha linguaxe de movemento completo. Proporciona as ferramentas para adaptarse a todos os estilos coreográficos e estimula o alumnado a desenvolver o seu talento creativo. Supón, por isto, unha preparación necesaria para o bailarín e a bailarina profesional ante as novas exixencias das compañías de danza.</p>
<p>Danza clásica</p>
<p>Obxectivos</p>
<p>O ensino da danza clásica nos estudos profesionais de danza terá como obxectivo contribuír a desenvolver no alumnado as capacidades seguintes:</p>
<p>a) Aplicar a correcta colocación do corpo que permita o dominio da coordinación e o desenvolvemento correcto de todos os movementos.</p>
<p>b) Saber utilizar os coñecementos técnicos e estilísticos da danza clásica adquiridos, para conseguir a necesaria calidade do movemento que permita alcanzar o máximo grao de interpretación artística, nas manifestacións da danza contemporánea.</p>
<p>c) Realizar con sentido rítmico e musicalidade a execución de todos os movementos que configuran a danza.</p>
<p>d) Valorar a importancia do espazo como elemento estético e formal, e tomar consciencia do papel que xoga na interpretación.</p>
<p>Contidos</p>
<p>-Estudo da terminoloxía propia da danza clásica e a súa aplicación descritiva de pasos, combinacións deles ou bailes.</p>
<p>-Desenvolvemento da correcta colocación do corpo que permita unha base técnica sólida, co fin de abordar os estilos da danza contemporánea.</p>
<p>-Coñecemento e execución correcta de todos os pasos que compoñen o vocabulario da danza clásica, consonte os seus tempos musicais, acentos e coordinación de movementos.</p>
<p>-Desenvolvemento do control de todo o corpo, a dinámica, o ataque do movemento e a respiración.</p>
<p>-Utilización correcta do espazo.</p>
<p>-Interiorización da música para desenvolver a sensibilidade artística coa elegancia e a enerxía que a danza require.</p>
<p>-Desenvolvemento da sensibilidade musical como premisa para a obtención dunha boa calidade de movemento.</p>
<p>-Desenvolvemento do perfeccionamento técnico e interpretativo do xiro e do salto.</p>
<p>-Desenvolvemento das capacidades creativas.</p>
<p>Criterios de avaliación</p>
<p>1) Coñecer e recoñecer todos os pasos do vocabulario da danza clásica, e entender a súa aplicación técnica. Este criterio de avaliación pretende comprobar se se aprendeu o nome de todos os pasos, a súa realización, as súas características e o seu significado técnico na danza.</p>
<p>2) Realizar unha clase de danza clásica que o profesor ou a profesora marque no momento, con todos os exercicios deste nivel no tempo musical establecido. Con este criterio trátase de comprobar e avaliar o dominio técnico alcanzado e o grao de madureza da súa capacidade artística, a través de:</p>
<p>-Colocación do corpo.</p>
<p>-Desenvolvemento muscular e flexibilidade.</p>
<p>-Acentos musicais e musculares.</p>
<p>-Coordinación de todos os movementos.</p>
<p>-Dominio do equilibrio e o control do corpo.</p>
<p>-Precisión na realización de todos os pasos, e posición de pernas, brazos, torso e cabeza.</p>
<p>-Precisión e definición das direccións e dos desprazamentos.</p>
<p>-Utilización do espazo.</p>
<p>-Respiración do movemento.</p>
<p>-Dominio da técnica do adagio, do xiro e do salto -pequeno, grande e batería-.</p>
<p>-Sensibilidade musical.</p>
<p>3) Improvisar individualmente pequenas variacións de danza partindo de varias formas musicais. Este criterio de avaliación pretende comprobar o desenvolvemento creativo, a expresión artística e a sensibilidade musical do alumnado.</p>
<p>4) Repetir e realizar no centro os exercicios estudados na barra que o profesor ou a profesora marquen no momento, empregando correctamente o tempo musical, a coordinación, o espazo e as direccións. Con este criterio trátase de comprobar se se tomou conciencia do propio equilibrio e das direccións no espazo, coordinando os movementos.</p>
<p>5) Realizar pequenas variacións que inclúan desprazamentos polo espazo, marcados polo profesor ou a profesora no momento. Con este criterio preténdese observar o sentido do alumno ou a alumna respecto ao espazo, as dimensións e as direccións.</p>
<p>Improvisación</p>
<p>Obxectivos</p>
<p>O ensino de improvisación nos estudos profesionais de danza terá como obxectivo contribuír a desenvolver no alumnado as capacidades seguintes:</p>
<p>a) Demostrar a adaptación espontánea a un movemento, a unha idea ou a unha situación de traballo proposta, en relación a un mesmo e co grupo.</p>
<p>b) Expresarse libremente, a través da improvisación dirixida para conseguir chegar á esencia da propia linguaxe.</p>
<p>c) Responder adecuadamente coa propia linguaxe corporal a unha idea proposta pola parella.</p>
<p>d) Demostrar, a través da realización de pequenas coreografías, o enriquecemento das posibilidades interpretativas do bailarín ou a bailarina en relación co espazo.</p>
<p>Contidos</p>
<p>-Desenvolvemento do concepto da liberdade do movemento, e afondar na súa exploración, co fin de ampliar o seu coñecemento e integralo na creación coreográfica.</p>
<p>-Desenvolvemento do impulso como motor do movemento.</p>
<p>-Relación entre chan, forza de gravidade e caída.</p>
<p>-Desenvolvemento da capacidade de improvisación, a través de movementos libres e propios a partir dunha idea.</p>
<p>-Fundamentos creativos: capacidade de estruturar unha frase de movemento a partir dunha idea, así como de repetila.</p>
<p>-Relacións básicas entre a utilización do tempo, do espazo e do esforzo, a partir da música ou de pautas determinadas.</p>
<p>-Desenvolvemento do autocontrol, a reflexión e a concentración.</p>
<p>-Desenvolvemento da retención visual, auditiva e cenestésica, na execución de secuencias de movemento previamente determinadas.</p>
<p>-Práctica da danza en grupo e desenvolvemento da iniciativa, a imaxinación e a creatividade.</p>
<p>-Utilización dos elementos do tempo, o espazo e o movemento, e a súa relación co intérprete, a través da realización de estudos coreográficos.</p>
<p>-Desenvolvemento da capacidade de comunicación dramática que permita unha maior capacidade expresiva.</p>
<p>-Realización de pequenas coreografías.</p>
<p>Criterios de avaliación</p>
<p>1) Improvisar individualmente unha variación libre, a partir de distintos estilos de música. Este criterio de avaliación pretende comprobar o desenvolvemento creativo, a expresión artística e a sensibilidade musical do alumnado a partir da improvisación individual.</p>
<p>2) Improvisar en grupo unha variación libre, a partir de distintos estilos de música. Este criterio de avaliación pretende comprobar o desenvolvemento creativo, a expresión artística e a sensibilidade musical do alumnado, así como a súa capacidade de se integrar nunha improvisación colectiva.</p>
<p>3) Interpretar unhas variacións de coreógrafos contemporáneos presentes no repertorio, que inclúan a improvisación como un elemento esencial da propia coreografía. Con este criterio preténdese valorar a capacidade interpretativa do alumno ou a alumna, e a súa identificación co estilo da variación proposta.</p>
<p>4) Realizar un pequeno estudo coreográfico a partir do desenvolvemento dun concepto ou unha secuencia de movemento, dun ritmo, dun texto, dun obxecto, dunha música, etc. Mediante este criterio preténdese valorar a creatividade do alumno ou a alumna en relación coa súa capacidade para desenvolver unha proposta, así como o seu sentido da forma e das proporcións.</p>
<p>Técnicas de danza contemporánea</p>
<p>Obxectivos</p>
<p>O ensino de técnicas de danza contemporánea nos estudos profesionais de danza terá como obxectivo contribuír a desenvolver no alumnado as capacidades seguintes:</p>
<p>a) Controlar os movementos da danza contemporánea, as súas calidades e os seus matices, na procura dunha correcta execución técnica e artística.</p>
<p>b) Interpretar variacións segundo as técnicas características da danza contemporánea.</p>
<p>c) Demostrar a versatilidade necesaria para se adaptar ás exixencias que derivan do carácter interdisciplinar da danza contemporánea.</p>
<p>Contidos</p>
<p>-Práctica da danza contemporánea para adquirir unha sólida base técnica que permita un amplo coñecemento dos estilos.</p>
<p>-Fundamentos da técnica da danza contemporánea, con especial énfase na flexibilidade da columna, o sentido do peso e o uso dinámico do espazo.</p>
<p>-Desenvolvemento dunha sensibilidade estética aberta.</p>
<p>-Coñecemento e desenvolvemento das propias capacidades expresivas.</p>
<p>-Coñecemento das técnicas recoñecidas como básicas no mundo da danza contemporánea (Graham, Cunningham, Limón, etc.).</p>
<p>-Desenvolvemento das habilidades prácticas e técnicas necesarias para se adaptar á gran variedade característica do repertorio contemporáneo.</p>
<p>Criterios de avaliación</p>
<p>1) Realizar unha variación nas técnicas recoñecidas como básicas no mundo da danza contemporánea. Este criterio permite valorar o coñecemento e o dominio das técnicas propias da danza contemporánea (Graham, Cunnigham, Limón, etc.).</p>
<p>2) Realizar individualmente unha variación en que se siga e dialogue musicalmente o contido dun acompañamento sonoro. Mediante este criterio preténdese valorar a capacidade do alumno ou a alumna de adaptar as técnicas adquiridas a un acompañamento sonoro proposto, así como o acerto na elección destas en relación co estilo que se deriva do devandito acompañamento.</p>
<p>3) Realizar en grupo unha coreografía característica do repertorio contemporáneo. Este criterio pretende valorar a capacidade artística do alumno ou a alumna para interpretar unha obra do repertorio contemporáneo.</p>

