---
date: '2014-04-29'
id: G0003-230414-0001
page: 19517
number: 81
agency: Servizo Galego de Saúde
section: IV. Oposicións e concursos.
title: >-
  RESOLUCIÓN do 21 de abril de 2014, da Dirección Xeral de Recursos Humanos,
  pola que se publica a relación definitiva de admitidos/as e excluídos/as e os
  resultados provisionais de baremación no proceso de inscrición de aspirantes
  para a formalización de nomeamentos estatutarios temporais no ámbito do
  Servizo Galego de Saúde e entidades adscritas á Consellería de Sanidade, na
  categoría de odontólogo/a de Atención Primaria.
range: Resolución
url: >-
  https://www.xunta.gal/dog/Publicados/2014/20140429/AnuncioG0003-230414-0001_gl.html
---
<p>Mediante Resolución da Dirección de Recursos Humanos do 21 de setembro de 2012 (Diario Oficial de Galicia número 186, do 28 de setembro) abriuse o prazo para a inscrición de aspirantes en listas para vinculacións temporais no ámbito das institucións sanitarias do Servizo Galego de Saúde e entidades adscritas á Consellería de Sanidade de diversas categorías sanitarias, entre elas, a de odontólogo/a de atención primaria.</p>
    <p>Na devandita resolución preveuse unha xeración de listaxes coas persoas inscritas ata a data do 31 de outubro de 2012 que cumpran os requisitos determinados na anterior resolución.</p>
    <p>Mediante Resolución do 9 de abril de 2013 (Diario Oficial de Galicia número 79, do 24 de abril) publicáronse as listaxes provisionais de admitidos/as e excluídos/as. </p>
    <p>Finalizado o prazo de emenda previsto nesta última resolución, esta dirección xeral, de conformidade coa base décima da Resolución do 21 de setembro de 2012, de inicio do prazo de inscrición,</p>
    <h2>RESOLVE:</h2>
    <p>Primeiro. Publicar a relación definitiva de solicitantes admitidos/as e excluídos/as e os resultados provisionais de baremación no proceso de inscrición de aspirantes para a formalización de nomeamentos estatutarios temporais no ámbito do Servizo Galego de Saúde e entidades adscritas á Consellería de Sanidade na categoría de odontólogo/a de Atención Primaria, iniciado por Resolución do 21 de setembro de 2012.</p>
    <p>Segundo. As listaxes definitivas de excluídos/as e a listaxe definitiva de admitidos/as coa asignación da puntuación provisional e máis o número de orde acadados atópanse publicadas, á disposición das persoas interesadas, na páxina web do Servizo Galego de Saúde (www.sergas.es).</p>
    <p>Ademais, o estado de cada solicitude pode ser consultado polo/a solicitante no seu expediente electrónico persoal en «Fides/expedient-e/sección de procesos».</p>
    <p>Terceiro. De conformidade coa base décima da Resolución do 21 de setembro de 2012, contra a listaxe definitiva de admitidos/as e excluídos/as, as persoas interesadas poderán interpoñer recurso contencioso-administrativo no prazo de dous meses, contados a partir do día seguinte ao da súa publicación, ante o xulgado do contencioso-administrativo competente de conformidade co establecido na Lei 29/1998, do 13 de xullo, reguladora da xurisdición contencioso-administrativa. Potestativamente, e con carácter previo, poderase interpoñer recurso de reposición ante a Dirección Xeral de Recursos Humanos do Servizo Galego de Saúde, no prazo dun mes contado a partir do día seguinte ao da súa publicación.</p>
    <p>Cuarto. De conformidade coa antedita base, as persoas interesadas, con respecto aos resultados de baremación, poderán presentar reclamación ante as direccións das estruturas organizativas de xestión integrada e as direccións con competencias en xestión do persoal, no suposto de entidades adscritas á Consellería de Sanidade, no prazo de dez días naturais contados a partir do seguinte ao da súa publicación.</p>
    <p>As reclamacións presentadas entenderanse estimadas ou desestimadas na resolución pola que se publiquen as puntuacións e a orde de prelación definitivas.</p>
    <p>Santiago de Compostela, 21 de abril de 2014</p>
    <footer><p>Margarita Prado Vaamonde<br>Directora xeral de Recursos Humanos</p></footer>

