---
date: '2003-06-23'
id: '14772'
page: 8
number: 120
agency: 'CONSELLERÍA DE FAMILIA, XUVENTUDE E VOLUNTARIADO'
section: III. OUTRAS DISPOSICIÓNS
title: >-
  Orde do 12 de xuño de 2003 pola que se fixan as tarifas da mediación familiar
  en Galicia.
range: Orde
url: 'https://www.xunta.gal/dog/Publicados/2003/20030623/Anuncio14772_gl.html'
---
<p>O Estatuto de autonomía, no seu artigo 27.23º, asígnalle á Comunidade Autónoma de Galicia a competencia exclusiva en materia de asistencia social.</p>
<p>En virtude desta competencia, o Parlamento de Galicia aprobou a Lei 4/2001, do 31 de maio, reguladora da mediación familiar.</p>
<p>O artigo 9.1º desta lei, establece que a consellería competente en materia de familia determinará, baseándose nos criterios establecidos na Lei 1/1996, do 10 de xaneiro, de asistencia xurídica gratuíta, as persoas que teñan dereito á gratuidade do servicio de mediación. No parágrafo segundo do mesmo artigo sinálase, así mesmo, que cando o beneficio de mediación gratuíta lle sexa recoñecido a un só dos membros da parella, o outro non terá que aboar máis que a metade do custo da actividade de mediación.</p>
<p>A disposición adicional do Decreto 159/2003, do 31 de xaneiro, polo que se regula a figura do mediador familiar, o Rexistro de Mediadores Familiares de Galicia e o recoñecemento da mediación gratuíta, establece a posibilidade de que a consellería competente en materia de familia asine convenios de colaboración cos correspondentes colexios profesionais ou asociacións para a atención da mediación gratuíta.</p>
<p>Por outra banda, a mediación familiar defínese na exposición de motivos da Lei 4/2001, como unha actividade de interese público promovida pola Xunta de Galicia en razón de indubidable utilidade pública que representa a axeitada organización e prestación deste servicio para as familias e as unidades de convivencia estable. Así pois, resulta conveniente o establecemento dun límite máximo para o prezo da sesión inicial na que as partes aceptarán e concretarán o prezo do procedemento de mediación.</p>
<p>Na súa virtude, en uso das facultades que teño atribuídas</p>
<p>DISPOÑO</p>
<p>Artigo 1º</p>
<p>O mediador que interveña nun proceso de mediación familiar de acordo co previsto no Decreto 159/2003, polo que se regula a figura do mediador familiar, o Rexistro de Mediadores Familiares de Galicia e o recoñecemento da mediación gratuíta, ten dereito a percibir con cargo á Consellería de Familia, Xuventude e Voluntariado e, se é o caso, a través do seu colexio ou asociación profesional, os importes que se establecen neste artigo nos supostos en que ámbalas dúas partes teñan recoñecido o dereito á mediación gratuíta, e a metade destes</p>
<p>importes se só unha das dúas partes ten recoñecido o dereito:</p>
<p>Por cada unha das sesións: 40 euros, ata un máximo de:</p>
<p>-240 euros, se é mediación total.</p>
<p>-120 euros, se é mediación parcial.</p>
<p>Artigo 2º</p>
<p>No caso de que as partes ou unha delas non teñan dereito á mediación gratuíta o importe da sesión inicial que se celebre e na que se establecerán e aceptarán os prezos das seguintes, non poderá ser superior ós 40 A.</p>
<p>Disposicións derradeiras</p>
<p>Primeira.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Segunda.-Facúltase a directora xeral de Familia para dictar cantas disposicións sexan precisas en relación coa presente norma.</p>
<p>Santiago de Compostela, 12 de xuño de 2003.</p>
<p>Pilar Rojo Noguera</p>
<p>Conselleira de Familia, Xuventude e Voluntariado</p>

