---
date: '2013-04-04'
id: CA02-270313-0015
page: 9842
number: 65
agency: 'Consellería de Medio Ambiente, Territorio e Infraestruturas'
section: I. Disposicións xerais.
title: >-
  DECRETO 54/2013, do 21 de marzo, polo que se modifica o Decreto 74/2006, do 30
  de marzo, polo que se regula o Consello Galego de Medio Ambiente e
  Desenvolvemento Sostible.
range: Decreto
url: >-
  https://www.xunta.gal/dog/Publicados/2013/20130404/AnuncioCA02-270313-0015_gl.html
---
<p>O artigo 28 da Lei 1/1995, do 2 de xaneiro, de protección ambiental de Galicia, crea, como órgano consultivo da Administración ambiental, o Consello Galego de Medio Ambiente, co fin de cumprir o principio de participación pública e de establecer unha vía de participación dos estamentos interesados da sociedade galega e da súa comunidade científica.</p>
    <p>O dito precepto remite ao desenvolvemento regulamentario a determinación da súa organización, composición, funcionamento e réxime xurídico, así como do carácter dos seus informes.</p>
    <p>A regulación actual do Consello Galego de Medio Ambiente e Desenvolvemento Sostible recóllese no Decreto 74/2006, do 30 de marzo, modificado polos decretos 137/2006, do 27 de xullo, 387/2009, do 24 de setembro, e 77/2012, do 9 de febreiro.</p>
    <p>A disposición adicional décimo terceira da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, establece que nos órganos de participación institucional constituídos no seo da Administración da Comunidade Autónoma e das entidades instrumentais integrantes do sector público terán dereito a participar os sindicatos que estean presentes na Mesa Xeral de Negociación das Administracións Públicas.</p>
    <p>Cómpre modificar a composición do Consello Galego de Medio Ambiente e Desenvolvemento Sostible, no que atinxe á representación das organizacións sindicais, co fin de adaptala á citada previsión legal e facer efectivo, deste xeito, o seu dereito de participación institucional.</p>
    <p>Aprovéitase, así mesmo, esta modificación para introducir unha precisión na referencia aos/ás vogais representantes da Administración autonómica, que corresponde, non só as persoas titulares dos órganos superiores ou de dirección con competencias en cada unha das áreas enumeradas, senón tamén, de ser o caso, das entidades instrumentais do sector público autonómico.</p>
    <p>Na súa virtude, e no uso das atribucións conferidas pola Lei 1/1983, do 22 de febreiro, reguladora da Xunta e da súa Presidencia, e demais normativa concordante, e por proposta do conselleiro de Medio Ambiente, Territorio e Infraestruturas, despois da deliberación do Consello da Xunta de Galicia, na súa reunión do día vinte e un de marzo de dous mil trece,</p>
    <h2>DISPOÑO:</h2>
    <p>Artigo único.</p>
    <p>Modifícase o artigo 3.4º do Decreto 74/2006, do 30 de marzo, polo que se regula o Consello Galego de Medio Ambiente e Desenvolvemento Sostible, que queda redactado como segue:</p>
    <p>«4º. Vogalías. O Consello está integrado por vogalías, en representación dos departamentos da Xunta de Galicia con competencias conexas co ambiente e a sustentabilidade e de entidades e institucións representativas da sociedade civil.</p>
    <p>4º.1. En representación da Administración autonómica, establécense trece vogalías, que corresponden ás seguintes áreas:</p>
    <p>– Relacións exteriores e coa Unión Europea.</p>
    <p>– Ordenación do territorio e urbanismo.</p>
    <p>– Calidade ambiental.</p>
    <p>– Paisaxe.</p>
    <p>– Conservación da natureza.</p>
    <p>– Augas.</p>
    <p>– Industria.</p>
    <p>– Saúde pública.</p>
    <p>– Política social.</p>
    <p>– Medio rural.</p>
    <p>– Mar.</p>
    <p>– Educación.</p>
    <p>– Traballo.</p>
    <p>Serán vogais as persoas titulares dos órganos superiores ou de dirección das consellerías ou, de ser o caso, dos órganos de goberno ou dirección das entidades instrumentais do sector público autonómico con competencias en cada unha das áreas sinaladas. Se as persoas así determinadas non acadan o número de trece, os/as conselleiros/as competentes nas áreas materiais que non estivesen xa representadas procederán a nomear as persoas necesarias para acadar o número de vogalías previsto.</p>
    <p>4º.2. Os seguintes vogais, en representación da sociedade civil:</p>
    <p>– Un/unha representante de cada un dos sindicatos presentes na Mesa Xeral de Negociación das Administracións Públicas.</p>
    <p>– Tres representantes da Confederación de Empresarios de Galicia.</p>
    <p>– Catro representantes de organizacións de carácter ambiental.</p>
    <p>– Catro representantes das seguintes organizacións de carácter social: Consello da Xuventude, Sociedade Galega de Educación Ambiental, Confederación Galega de Veciños, Consello Galego de Consumidores e Usuarios.</p>
    <p>– Tres representantes das universidades de Galicia, un/unha por cada unha delas.</p>
    <p>– Catro representantes da Federación Galega de Municipios e Provincias.</p>
    <p>– Tres representantes das organizacións profesionais agrarias máis representativas de Galicia.</p>
    <p>– Un/unha representante da Federación Galega de Confrarías de Pescadores.</p>
    <p>4º.3. A designación de representantes no Consello observará o principio de presenza equilibrada de mulleres e homes salvo que concorran razóns fundadas e obxectivas debidamente motivadas que impidan a consecución deste obxectivo».</p>
    <p>Disposición derrogatoria única</p>
    <p>Quedan derrogadas cantas disposicións de igual ou inferior rango se opoñan ao establecido neste decreto.</p>
    <p>Disposición derradeira primeira</p>
    <p>Facúltase o conselleiro de Medio Ambiente, Territorio e Infraestruturas para ditar as disposicións que considere necesarias para o desenvolvemento e execución deste decreto.</p>
    <p>Disposición derradeira segunda</p>
    <p>Este decreto entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, vinte e un de marzo de dous mil trece</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Agustín Hernández Fernández de Rojas<br>Conselleiro de Medio Ambiente, Territorio e Infraestruturas</p>

