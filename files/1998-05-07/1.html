---
date: '1998-05-07'
id: BD4A
page: 4
number: 86
agency: 'CONSELLERÍA DE POLÍTICA TERRITORIAL, OBRAS PÚBLICAS E VIVENDA'
section: I. DISPOSICIÓNS XERAIS
title: >-
  Decreto 125/1998, do 16 de abril, sobre normas de adxudicación de locais de
  negocio do Instituto Galego da Vivenda e Solo.
range: Decreto
url: 'https://www.xunta.gal/dog/Publicados/1998/19980507/AnuncioBD4A_gl.html'
---
<p>Entre os inmobles que como consecuencia do cumprimento das súas funcións o Instituto Galego da Vivenda e Solo incorpora ó seu patrimonio de destino, figuran os locais de negocio situados en edificios de vivendas de promoción pública.</p>
<p>Coa publicación e entrada en vigor do Decreto 336/1992, do 26 de novembro, quedaron determinados os procedementos para o alleamento dos locais de negocio así como os criterios para a valoración daqueles para os efectos de fixa-lo prezo de venda.</p>
<p>Tendo en conta que a devolución ó tráfico xurídico dos referidos locais se debe producir dun xeito áxil para a utilización do seu producto como fonte de financiamento, na actualidade, como consecuencia de diversos factores que concorren neste sector, cómpre utilizar uns parámetros valorativos máis próximos á realidade comercial da promoción privada.</p>
<p>Neste senso, o presente decreto ten por obxecto adoptar criterios que respecten un prezo de venda adecuado ás circunstancias de mercado, de tal xeito que sexa equivalente ó importe neto que razoablemente poderá esperar recibir un vendedor pola venda dunha propiedade na data da valoración.</p>
<p>Na súa virtude, por proposta do conselleiro de Política Territorial, Obras Públicas e Vivenda e logo de deliberación do Consello da Xunta de Galicia na súa reunión do día dezaseis de abril de mil novecentos noventa e oito,</p>
<p>DISPOÑO:</p>
<p>Artigo 1º.-Réxime de transmisión e uso.</p>
<p>O réxime de transmisión e uso dos locais de negocio de titularidade do IGVS ou que, como consecuencia da construcción de vivendas de protección oficial de promoción pública, se integren no seu patrimonio, será o establecido polo presente decreto e normas que o desenvolvan.</p>
<p>Artigo 2º.-Procedemento de poxa pública.</p>
<p>A transmisión dos locais de negocio ós que alude o artigo anterior efectuarase mediante o seu alleamento en poxa pública, sen outras excepcións que as sinaladas no artigo seguinte.</p>
<p>Artigo 3º.-Procedemento de adxudicación directa.</p>
<p>1. Os locais de negocio poderán ser alleados mediante adxudicación directa nos seguintes supostos:</p>
<p>a) Cando se trate de instalar neles servicios de carácter público.</p>
<p>b) Por razóns cualificadas de interese público ou social que se farán constar na correspondente resolución.</p>
<p>c) Cando non fosen adxudicados en poxa pública por falta de licitadores, inadmisión das propostas presentadas ou incumprimento polo rematante das condicións esixibles para a formalización do contrato.</p>
<p>2. Nos supostos de adxudicación directa do parágrafo anterior xunto coa solicitude deberá achegarse a documentación seguinte:</p>
<p>-Fotocopia do DNI e do NIF ou CIF do solicitante.</p>
<p>-Declaración xurada de non incorrer nas prohibicións para contratar sinaladas no artigo 20 da Lei 13/1995, de contratos das administracións públicas.</p>
<p>-Certificación de estar ó día nas obrigas tributarias expedido pola Axencia Estatal Tributaria.</p>
<p>-Certificado de non ter débedas pendentes coa Comunidade Autónoma galega.</p>
<p>-De se-lo caso, certificado de estar ó día no pagamento nas obrigas coa Seguridade Social.</p>
<p>-Proposición económica.</p>
<p>3. No caso de concorrencia de dúas ou máis solicitudes, a Dirección Xeral do IGVS, tralo estudio e valoración delas, poderá acorda-la celebración dunha nova poxa pública ou atender ó criterio de prioridade no tempo da solicitude.</p>
<p>Artigo 4º.-Prezo de venda.</p>
<p>1. O prezo que serve de base de licitación para o alleamento dos locais polo procedemento de poxa pública será o prezo de mercado. O dito prezo determinarase logo do informe da unidade técnica correspondente tendo en conta a localización e uso dos locais, así como a evolución esperada do mercado.</p>
<p>2. Os locais que, celebrada a poxa pública non chegaran a adxudicarse por algún dos motivos especificados no artigo 3.c), poderán ser adxudicados directamente durante o prazo de seis meses con suxeición ós mesmos prezos e condicións anunciados na poxa pública.</p>
<p>3. Trascorrido o prazo sinalado sen que se recibise ningunha solicitude de adxudicación directa nas condicións establecidas no parágrafo anterior, convocarase nova poxa pública para a que o prezo base de licitación poderá modificarse tendo en conta os criterios contidos no parágrafo 1 do presente artigo.</p>
<p>4. Se celebrada esta segunda poxa aínda permanecesen locais vacantes, poderán allearse mediante o procedemento de adxudicación directa e polo prezo que a Dirección Xeral do IGVS considere adecuado, tendo en conta as características da oferta e a demanda, así como as expectativas de mercado.</p>
<p>Artigo 5º.-Forma de pagamento.</p>
<p>O pagamento do prezo de venda do local efectuarase ó contado, debéndose acreditar tal extremo no momento de outorga-la correspondente escritura pública ou contrato de compravenda.</p>
<p>Únicamente se admitirá o adiamento do pagamento nos casos de adxudicación directa sinalados nos apartados a) e b) do artigo 3º. Neste caso as anualidades non poderán exceder de catro repartidas en oito pagamentos semestrais, agás que excepcionalmente e por proposta motivada da Dirección Técnica de Administración e Fomento, o director xeral acorde conceder prórroga por un prazo non superior ó inicialmente concedido. As cantidades adiadas devengarán un xuro anual do 5% con taxa crecente do 4% anual, debendo garantirse o seu pagamento por calquera dos medios admitidos en dereito.</p>
<p>Artigo 6º</p>
<p>A falta de ingreso do prezo ó contado ou de calquera dos prazos facultará o IGVS para resolve-la adxudicación con perda da garantía constituída, nun caso, ou o contrato, noutro.</p>
<p>Disposición adicional</p>
<p>No non previsto por este decreto poderá aplicarse o disposto na Lei 3/1985, do 12 de abril, do patrimonio da Comunidade Autónoma galega e disposicións que a desenvolven.</p>
<p>Disposición transitoria</p>
<p>Os locais de negocio propiedade do Instituto Galego da Vivenda e Solo que na data de entrada en vigor do presente decreto se atopen adxudicados en réxime de aluguer continuarán baixo o referido réxime ata o remate do contrato.</p>
<p>Finalizado o dito prazo, e de non ter sido solicitado con anterioridade polo arrendatario, o IGVS ofreceralle a posibilidade da adquisición preferente do local, e polo prezo que resulte da aplicación do disposto no último parágrafo do artigo 4º deste decreto. O dito ofrecemento será extensible ós precaristas que na data de entrada en vigor do presente decreto acrediten ter cedidos os locais polo IGVS, debendo manifesta-la súa aceptación por escrito nun prazo de tres meses contados desde a recepción do ofrecemento.</p>
<p>No caso de non manifesta-la súa aceptación no prazo sinalado, entenderase que renuncian ó local e este poderá ser adxudicado novamente polos sistemas previstos nos artigos 2º e 3º deste decreto.</p>
<p>Disposición derrogatoria</p>
<p>Queda derrogado o Decreto 336/1992, do 26 de novembro, sobre normas de adxudicación de locais de negocio do Instituto Galego da Vivenda e Solo, así como, en xeral, tódalas disposicións de igual ou inferior rango que se opoñan ó disposto no presente decreto.</p>
<p>Disposicións derradeiras</p>
<p>Primeira.-Autorízase o conselleiro de Política Territorial, Obras Públicas e Vivenda para dicta-las disposicións necesarias para a aplicación e desenvolvemento do presente decreto.</p>
<p>Segunda.-A presente disposición entrará en vigor ó día seguinte ó da súa publicación no Diario Oficial de Galicia.</p>
<p>Santiago de Compostela, dezaseis de abril de mil novecentos noventa e oito.</p>
<p>Manuel Fraga Iribarne</p>
<p>Presidente</p>
<p>José Cuíña Crespo</p>
<p>Conselleiro de Política Territorial, Obras Públicas</p>
<p>e Vivenda</p>
<p>3893</p>

