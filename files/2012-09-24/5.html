---
date: '2012-09-24'
id: G0003-170912-0001
page: 37038
number: 182
agency: Servizo Galego de Saúde
section: IV. Oposicións e concursos.
title: >-
  RESOLUCIÓN do 14 de setembro de 2012, da Dirección Xerencia do Complexo
  Hospitalario Xeral-Calde de Lugo (Hospital Universitario Lucus Augusti), pola
  que se procede a dar publicidade á resolución da mesma data pola que se
  convoca procedemento de mobilidade interna voluntaria entre unidades/servizos
  do Complexo Hospitalario Xeral Calde-Hospital Universitario Lucus Augusti para
  o persoal fixo das categorías de persoal sanitario diplomado, sanitario de
  formación profesional, e persoal de xestión e servizos.
range: Resolución
url: >-
  https://www.xunta.gal/dog/Publicados/2012/20120924/AnuncioG0003-170912-0001_gl.html
---
<p>Conforme os criterios reitores das bases de mobilidade voluntaria do persoal estatutario fixo, correspondente ás categorías de persoal sanitario diplomado, sanitario de formación profesional, e de persoal de xestión e servizos das institucións sanitarias de atención especializada do Servizo Galego de Saúde, aprobadas pola Mesa Sectorial o 23 de decembro de 2009, a Dirección Xerencia do Complexo Hospitalario Xeral-Calde (Hospital Universitario Lucus Augusti), despois dun proceso de negociación coa Xunta de Persoal deste centro sanitario, e con base nas competencias atribuídas polo Decreto 97/2001, do 22 de marzo (DOG nº 93, do 15 de maio), de regulación básica dos órganos de dirección, asesoramento, calidade e participación das institucións hospitalarias do Servizo Galego de Saúde, </p>
    <h2>RESOLVE: </h2>
    <p>Primeiro. Anunciar a convocatoria do procedemento de mobilidade interna voluntaria entre unidades/servizos do Complexo Hospitalario Xeral-Calde (Hospital Universitario Lucus Augusti) para o persoal fixo das categorías de persoal sanitario diplomado, sanitario de formación profesional e persoal de xestión e servizos.</p>
    <p>Segundo. A solicitude para participar no presente procedemento axustarase necesariamente ao modelo normalizado existente para o efecto na Oficina Virtual do Profesional (FIDES/Procesos/Traslados Internos) e, logo da súa formalización electrónica, deberase imprimir, asinar e tramitar o correspondente rexistro administrativo mediante a súa presentación por duplicado, dentro do correspondente prazo, preferentemente no Rexistro Xeral do Hospital Universitario Lucus Augusti (segundo andar do recinto hospitalario), ou no punto de atención ao Expedient-e (cuarto andar do recinto hospitalario) na rúa Dr. Ulises Romero nº 1, 27003 Lugo.</p>
    <p>Tamén poderá presentarse nas oficinas de rexistro da Xunta de Galicia, nos rexistros das direccións provinciais do Servizo Galego de Saúde e nos rexistros dos centros hospitalarios, das xerencias de atención primaria, das xerencias de atención integrada, ou a través de calquera dos procedementos do artigo 38 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Os méritos que se pretendan facer valer serán os causados polos aspirantes ata o día inmediatamente anterior, inclusive, ao da publicación no Diario Oficial de Galicia da presente convocatoria, e deberán estar incorporados no expediente persoal electrónico (Expedient-e) antes do día de fin de presentación de solicitudes, tendo en conta os requisitos establecidos na Orde do 8 de maio de 2012 (DOG nº 92, do 15 de maio) pola que se regula o contido, uso e acceso ao expediente persoal electrónico dos profesionais do sistema público de saúde de Galicia; non serán considerados outros méritos distintos dos presentados do referido xeito.</p>
    <p>O prazo para a presentación de solicitudes comezará ao día seguinte da publicación desta resolución no Diario Oficial de Galicia e rematará o día 31 de outubro de 2012.</p>
    <p>Facilitarase información aos concursantes, respecto da formalización da solicitude de participación, na Oficina Virtual do Profesional (FIDES/Procesos/Traslados Internos) dentro da epígrafe «Axuda». Ademais, para calquera consulta relacionada coa presente convocatoria, os interesados poderán dirixirse á Oficina de Atención ao Traballador do Hospital Universitario Lucus Augusti (atencion.traballador.lucusaugusti@sergas.es), ext.: 53 61 84/53 64 71/ 53 61 86/53 63 18; tlfnos.: 982 29 61 84/982 29 64 71/982 29 61 86/982 29 63 18; así como ao punto de atención ao Expedient-e, onde se lles prestará o asesoramento técnico que sexa preciso e se proporcionará o acceso aos equipamentos informáticos aos participantes que non dispoñan dos ditos medios.</p>
    <p>Terceiro. As bases íntegras da presente convocatoria, as resolucións e demais actos derivados dela serán publicados, en todo caso e sen prexuízo do emprego doutros medios de publicidade, nos taboleiros de anuncios do Hospital Universitario Lucus Augusti, e no taboleiro de anuncios do Complexo Hospitalario Xeral-Calde (na área de xestión do centro de Calde), designándose para os efectos do disposto no artigo 59.6.b) da Lei 30/1992, do 26 de novembro, de réxime xurídico das administracións públicas e do procedemento administrativo común, o taboleiro de anuncios sito no segundo andar do Hospital Universitario Lucus Augusti (na Oficina de Atención ao Traballador).Tamén estarán expostas na intranet do propio hospital (taboleiro dixital). </p>
    <p>Cuarto. Contra esta resolución e as bases do procedemento, que non poñen fin á vía administrativa, conforme a Lei 6/2001, do 29 de xuño (DOG nº 135, do 12 de xullo), de adecuación da normativa da Comunidade Autónoma galega á Lei 4/1999, do 13 de xaneiro, de modificación da Lei 30/1992, do 26 de novembro, de réxime xurídico das administracións públicas e do procedemento administrativo común, poderase interpoñer recurso de alzada perante o mesmo órgano que ditou o acto ou ante o competente para resolvelo, que será a Dirección de Recursos Humanos do Servizo Galego de Saúde, no prazo dun mes contado desde o día seguinte ao da súa publicación, de conformidade cos artigos 114 e seguintes da Lei 30/1992 citada. </p>
    <p>Así mesmo, cantos actos administrativos deriven da presente convocatoria poderán ser impugnados polos interesados nos casos e na forma establecidos na Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Lugo, 14 de setembro de 2012</p>
    <footer><p>Francisco J. Vilanova Fraga<br>Director xerente do Complexo Hospitalario Xeral-Calde de Lugo</p></footer>

