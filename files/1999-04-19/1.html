---
date: '1999-04-19'
id: 682A
page: 4
number: 73
agency: CONSELLERÍA DA PRESIDENCIA E ADMINISTRACIÓN PÚBLICA
section: I. DISPOSICIÓNS XERAIS
title: >-
  Decreto 93/1999, do 8 de abril, polo que se crea e se regula o Instituto
  Galego das Cualificacións.
range: Decreto
url: 'https://www.xunta.gal/dog/Publicados/1999/19990419/Anuncio682A_gl.html'
---
<p>A Lei orgánica 1/1990, do 3 de outubro, de ordenación xeral do sistema educativo, no seu artigo 30.1º establece a obriga das administracións públicas de garanti-la coordinación da oferta de formación profesional, tanto específica como ocupacional e continua.</p>
<p>Doutra banda, e en atención ó problema do desemprego na Comunidade Europea, no Consello extraordinario de Luxemburgo acordáronse unha serie de medidas e liñas de actuación relacionadas coa mellora da ocupacionalidade dos cidadáns.</p>
<p>Para concreta-las medidas do Consello de Luxemburgo ó territorio da Comunidade Autónoma de Galicia, a Xunta de Galicia, a Confederación de Empresarios de Galicia e os sindicatos Unión Xeral de Traballadores de Galicia e Comisións Obreiras de Galicia subscribiron os acordos sobre medidas para o crecemento en Galicia.</p>
<p>Nestes acordos considérase a formación profesional como unha actuación imprescindible para mellora-la ocupabilidade dos desempregados e, neste sentido, resaltan a necesidade de avanzar cara á progresiva integración e complementariedade coordinando os tres susbsistemas dela (específica, ocupacional e continua), tal e como sinala o II Programa Nacional de Formación Profesional. Tamén se considera necesario axustar progresivamente a oferta formativa ás necesidades das empresas.</p>
<p>En correspondencia co Instituto Nacional das Cualificacións, previsto no II Programa Nacional de Formación Profesional, e tendo en conta as competencias asumidas pola Comunidade Autónoma de Galicia nesta materia, de conformidade co Real decreto 146/1993, do 29 de xaneiro, sobre o traspaso de funcións e servicios da xestión da formación profesional ocupacional, nos citados acordos recóllese a necesidade de creación do Instituto Galego das Cualificacións como instrumento específico de carácter técnico para garanti-la implantación efectiva do Sistema Nacional de Cualificacións na nosa Comunidade Autónoma.</p>
<p>Por outra banda, desde o pasado 1 de xaneiro de 1998, a Xunta de Galicia converteuse en xestora do Servicio Público de Emprego en Galicia, adscribíndose as súas funcións e programas á Consellería de Familia e Promoción do Emprego, Muller e Xuventude segundo o Decreto 488/1997, do 26 de decembro, polo que se establece a estructura orgánica desta última.</p>
<p>Consecuentemente con todo o anterior, por iniciativa da conselleira de Familia e Promoción do Emprego, Muller e Xuventude e do conselleiro de Educación e Ordenación Universitaria, en uso das atribucións conferidas pola Lei 1/1983, do 22 de febreiro, reguladora da Xunta e do seu presidente, modificada pola Lei 11/1988, do 20 de outubro, consultados o Consello Galego de Ensinanzas Técnico-Profesionais e o Consello Galego de Relacións Laborais, por proposta do conselleiro da Presidencia e Administración Pública e logo de deliberación do Consello da Xunta de Galicia na súa reunión do día oito de abril de mil novecentos noventa e nove,</p>
<p>DISPOÑO:</p>
<p>Artigo 1º.-Creación.</p>
<p>1. Créase o Instituto Galego das Cualificacións como instrumento específico de carácter técnico con categoría de Subdirección Xeral, adscrito á Consellería de Familia e Promoción do Emprego, Muller e Xuventude, para o desenvolvemento das funcións que se sinalan na presente disposición.</p>
<p>2. O Instituto Galego das Cualificacións executará, dentro das súas competencias, as liñas aprobadas polo Consello Galego de Formación Profesional.</p>
<p>3. Exercerá as súas funcións dentro das dispoñibilidades orzamentarias da Consellería de Familia e Promoción do Emprego, Muller e Xuventude.</p>
<p>Artigo 2º.-Función.</p>
<p>1. Serán funcións do Instituto Galego das Cualificacións as seguintes:</p>
<p>-Facilita-la interrelación funcional das actividades formativas dos subsistemas de formación coas titulacións e coas certificacións.</p>
<p>-Velar polo establecemento e xestión en Galicia do Sistema Nacional das Cualificacións.</p>
<p>-Establecer unha metodoloxía capaz de identifica-las competencias profesionais, especialmente as específicas do tecido productivo de Galicia, desenvolvéndoas, se é o caso, con carácter experimental.</p>
<p>-Impulsa-lo estudio e implantación das novas profesións e dos novos xacementos de emprego, coa súa oportuna oferta formativa.</p>
<p>-Implantar no ámbito autonómico o sistema de acreditación e recoñecemento profesional previsto no II Programa Nacional de Formación Profesional.</p>
<p>-Establece-los criterios que hai que observar na avaliación da competencia e no procedemento de concesión de acreditacións.</p>
<p>-O instituto realizará e poderá encomendar cantos informes e estudios sexan precisos de acordo coas liñas e prioridades establecidas polo Consello Galego de Formación Profesional, dentro das dotacións orzamentarias que estean previstas.</p>
<p>-Analizar e propoñer-la modificación das acreditacións profesionais, titulacións e certificacións e das respectivas validacións ou correspondencias.</p>
<p>2. O Instituto Galego das Cualificacións contará cun observatorio cunha base de datos, que promoverá de xeito activo a cooperación do resto dos obsevatorios territoriais e dos sectores productivos que poidan existir, capaz de consegui-los seguintes fins:</p>
<p>a) Establece-los procedementos necesarios que aseguren a cooperación e o fluxo recíproco de información entre os diferentes observatorios profesionais.</p>
<p>b) Proporcionar información sobre a evolución da demanda e da oferta das profesións, ocupacións e perfís no mercado de traballo, tendo en conta, entre outros, os sistemas de clasificación profesional xurdidos da negociación colectiva.</p>
<p>Artigo 3º.-Estructura.</p>
<p>1. Á fronte do instituto haberá un director encargado da coordenación e do impulso dos traballos e actividades deste, que terá rango de subdirector xeral.</p>
<p>Así mesmo, o instituto contará co persoal e os medios técnicos necesarios para o cumprimento das súas funcións.</p>
<p>2. O director do instituto será convocado ás reunións do Consello Galego de Formación Profesional para cuestións referentes ó Instituto Galego das Cualificacións.</p>
<p>3. Son competencias do director:</p>
<p>-Elaborar e presentar ó Consello Galego de Formación Profesional as propostas de plans de actividades e cometidos do instituto.</p>
<p>-Presentar perante o consello os informes que lle sexan requiridos ou que interesen para o correcto funcionamento do instituto.</p>
<p>-Actuar en nome do instituto perante as instancias e organismos relacionados coas súas funcións.</p>
<p>-As demais funcións que lle sexan atribuídas.</p>
<p>Disposicións derradeiras</p>
<p>Primeira.-Facúltase a conselleira de Familia e Promoción do Emprego, Muller e Xuventude e o conselleiro de Educación e Ordenación Universitaria para, no ámbito das súas competencias, dictar cantas disposicións sexan necesarias para o desenvolvemento e execución do presente decreto.</p>
<p>Segunda.-Este decreto entrará en vigor o día segunte ó da súa publicación no Diario Oficial de Galicia.</p>
<p>Santiago de Compostela, oito de abril de mil novecentos noventa e nove.</p>
<p>Manuel Fraga Iribarne</p>
<p>Presidente</p>
<p>Jaime Pita Varela</p>
<p>Conselleiro da Presidencia e Administración Pública</p>

