---
date: '2018-12-20'
id: G0244-141218-0003
page: 53032
number: 242
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  RESOLUCIÓN do 14 de decembro de 2018, da Secretaría Xeral da Emigración, pola
  que se amplía a dotación orzamentaria da Resolución do 14 de marzo de 2018
  pola que se aproban as bases reguladoras para a concesión das axudas
  extraordinarias a persoas emigrantes galegas retornadas para o exercicio 2018.
range: Resolución
url: >-
  https://www.xunta.gal/dog/Publicados/2018/20181220/AnuncioG0244-141218-0003_gl.html
---
<p>A Resolución do 14 de marzo de 2018, da Secretaría Xeral da Emigración, pola que se aproban as bases reguladoras para a concesión das axudas extraordinarias a persoas emigrantes galegas retornadas para o exercicio 2018, publicada no DOG núm. 61, do 27 de marzo, recolle no seu artigo 2 que para a concesión destas axudas se destinará un crédito de cincocentos cincuenta mil euros (550.000,00 €) con cargo á aplicación orzamentaria 04.30.312C.480.2 dos orzamentos xerais da Comunidade Autónoma de Galicia para o ano 2018.</p>
    <p>Este importe poderá ser ampliado, segundo se recolle no artigo 2 desta resolución, nos casos establecidos no artigo 31.2 da Lei 9/2007, do 13 de xuño, de subvencións de Galicia, e no artigo 30.2 do Decreto 11/2009, do 8 de xaneiro, polo que se aproba o seu regulamento, en función das maiores dispoñibilidades orzamentarias que se poidan producir na dita aplicación.</p>
    <p>Posteriormente á publicación desta convocatoria de axudas aumentouse o seu financiamento en douscentos cincuenta e dous mil setecentos trinta en nove euros (252.739,00 €) mediante a Resolución do 28 de novembro de 2018, da Secretaría Xeral da Emigración, publicada no DOG núm. 231, do 4 de decembro.</p>
    <p>Ao terse producido remanentes doutras convocatorias financiadas con cargo a outros créditos incluídos no mesmo programa, e toda vez que o crédito inicialmente destinado a esta convocatoria resultou insuficiente debido ao volume de solicitudes presentadas, cómpre ampliar o crédito inicialmente asignado a esta convocatoria.</p>
    <p>Por todo o exposto, e no exercicio das facultades que me confire a disposición adicional segunda do Decreto 76/2017, do 28 de xullo, de estrutura orgánica dos órganos superiores e de dirección dependentes da Presidencia da Xunta de Galicia, </p>
    <h2>RESOLVO:</h2>
    <p>Artigo único</p>
    <p>Primeiro. Amplíase a dotación orzamentaria prevista na Resolución do 14 de marzo de 2018, da Secretaría Xeral da Emigración, pola que se aproban as bases reguladoras para a concesión das axudas extraordinarias a persoas emigrantes galegas retornadas para o exercicio 2018, na contía de cento cincuenta e seis mil novecentos euros (156.900,00 €) na aplicación orzamentaria 04.30.312C.480.2, código de proxecto 2015 00038.</p>
    <p>Segundo. Esta ampliación non afecta o prazo para a presentación de solicitudes establecido na dita resolución nin o resto do seu articulado.</p>
    <p>Disposición derradeira</p>
    <p>Esta resolución entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 14 de decembro de 2018</p>
    <footer><p>Antonio Rodríguez Miranda<br>Secretario xeral da Emigración</p></footer>

