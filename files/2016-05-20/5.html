---
date: '2016-05-20'
id: G0423-160516-0003
page: 19490
number: 95
agency: Consellería de Infraestruturas e Vivenda
section: III. Outras disposicións.
title: >-
  ORDE do 13 de maio de 2016 pola que se modifica a Orde do 7 de agosto de 2015
  pola que se establecen as bases reguladoras das subvencións do programa do
  Bono de Alugueiro Social do Plan rehaVIta: Plan galego de rehabilitación,
  alugamento e mellora de acceso á vivenda 2015-2020, e a Orde do 23 de decembro
  de 2015 pola que se procedeu á convocatoria destas subvencións  para o ano
  2016.
range: Orde
url: >-
  https://www.xunta.gal/dog/Publicados/2016/20160520/AnuncioG0423-160516-0003_gl.html
---
<p>O 28 de agosto de 2015 publicouse no <em>Diario Oficial de Galicia</em> (DOG) a Orde do 7 de agosto pola que se establecen as bases reguladoras das subvencións do programa do Bono de Alugueiro Social do Plan rehaVIta: Plan galego de rehabilitación, alugamento e mellora de acceso á vivenda 2015-2020. </p>
    <p>Esta orde foi modificada pola Orde do 23 de decembro de 2015 (DOG núm. 248, do 30 de decembro), na cal se flexibilizaron os requisitos para adquirir a condición de beneficiaria ás persoas inquilinas de contratos de arrendamento respecto as cales se presentase unha demanda de desafiuzamento por non pagamento de rendas. Ademais, ampliouse o ámbito subxectivo deste programa ao colectivo de vítimas de violencia de xénero e a aquelas unidades de convivencia que fosen privadas da súa vivenda habitual por danos sufridos como consecuencia dunha circunstancia imprevisible e sobrevida.</p>
    <p>A maiores dos supostos referidos, considérase necesario estender este programa ás unidades de convivencia que, tendo sido beneficiarias do Programa Aluga, regulado polo Decreto 84/2010, do 27 de maio, para o fomento do alugamento de vivendas na Comunidade Autónoma de Galicia, rematasen o período de desfrute desta axuda dentro dos nove meses anteriores á data da presentación da súa solicitude de subvención do programa de Bono Alugueiro Social.</p>
    <p>Finalmente, considérase oportuno incrementar o importe mensual da axuda do Bono Alugueiro Social para os contratos de alugueiro formalizados nos concellos de Galicia sinalados nas alíneas a) e b) do artigo 6.1 da Orde do 7 de agosto de 2015, cuxas rendas dos contratos de alugueiro son máis altas, así como engadir á relación dos concellos a que se refire a alínea a) do citado artigo 6, os concellos de Lugo e Ferrol. Por outra banda, increméntase o importe da axuda complementaria tanto no suposto de formalizar un novo contrato de alugamento como no caso de permanecer na vivenda obxecto do procedemento xudicial de desafiuzamento. </p>
    <p>Esta orde suxéitase ao disposto na Lei 9/2007, do 13 de xuño, de subvencións de Galicia, e no seu regulamento, aprobado polo Decreto 11/2009, do 8 de xaneiro. </p>
    <p>Consecuentemente con todo o anterior, en exercicio das facultades que me confire o artigo 4 do Decreto 165/2015, do 13 de novembro, polo que se establece a estrutura orgánica da Consellería de Infraestruturas e Vivenda, e o artigo 34 da Lei 1/1983, do 12 de febreiro, de normas reguladoras da Xunta e da súa Presidencia,</p>
    <p>ACORDO:</p>
    <p>Artigo 1. <em>Modificación da Orde do 7 de agosto de 2015 pola que se establecen as bases reguladoras das subvencións do programa do Bono de Alugueiro Social do Plan rehaVIta: Plan galego de rehabilitación, alugamento e mellora de acceso á vivenda 2015-2020</em></p>
    <p>Modificase a Orde do 7 de agosto de 2015, pola que se establecen as bases reguladoras das subvencións do programa do Bono de Alugueiro Social do Plan rehaVIta: Plan galego de rehabilitación, alugamento e mellora de acceso á vivenda 2015-2020, nos termos que se recollen a continuación:</p>
    <p>Un. Engádese unha alínea d) ao paragrafo 1 do artigo 2, que queda redactado do seguinte modo:</p>
    <p>«d) Aquelas que, tendo sido beneficiarias do Programa Aluga, regulado polo Decreto 84/2010, do 27 de maio, para o fomento do alugamento de vivendas na Comunidade Autónoma de Galicia, rematasen o período de desfrute desta axuda dentro dos nove meses anteriores á data da presentación da súa solicitude de subvención do programa do Bono Alugueiro Social».</p>
    <p>Dous. Engádese un número 5 ao artigo 3, que queda redactado do seguinte modo:</p>
    <p>«5. No caso de unidades de convivencia que, tendo sido beneficiarias do Programa Aluga, regulado polo Decreto 84/2010, do 27 de maio, para o fomento do alugueiro de vivendas na Comunidade Autónoma de Galicia, rematasen o período de desfrute desta axuda dentro dos nove meses anteriores á data da presentación da súa solicitude de subvención do programa do Bono Alugueiro Social, ademais dos requisitos sinalados no número 1 deste artigo, os seguintes:</p>
    <p>a) Que non se lles interpuxese unha demanda por danos causados na vivenda alugada incorporada ao citado programa.</p>
    <p>b) Que non teñan débedas derivadas de subministracións da vivenda alugada no marco do Programa Aluga por un período superior aos dous meses».</p>
    <p>Tres. Modifícase o número 1 do artigo 6, que queda redactado do seguinte modo:</p>
    <p>«Artigo 6. <em>Renda das vivendas</em></p>
    <p>1. A renda mensual máxima non pode superar os seguintes importes:</p>
    <p>a) 400 euros, para as vivendas situadas nos seguintes concellos: A Coruña, Ferrol, Santiago de Compostela, Lugo, Ourense, Pontevedra e Vigo.</p>
    <p>b) 350 euros, para as vivendas situadas nos seguintes concellos: Ames, Ares, Arteixo, As Pontes de García Rodríguez, Betanzos, Boiro, Cambre, Carballo, Cee, Cedeira, Culleredo, Fene, Melide, Mugardos, Narón, Neda, Noia, Oleiros, Ordes, Oroso, Padrón, Pontedeume, Ribeira, Sada e Teo. Burela, Cervo, Chantada, Foz, Monforte de Lemos, Ribadeo, Sarria, Vilalba, Viveiro, Allariz, A Rúa, O Barco de Valdeorras, O Carballiño, Celanova, Ribadavia, Verín e Xinzo de Limia. A Estrada, A Illa de Arousa, Baiona, Bueu, Cambados, Cangas, Gondomar, Lalín, Marín, Moaña, Mos, Nigrán, O Grove, O Porriño, Poio, Ponteareas, Pontecesures, Redondela, Sanxenxo, Tui, Vilagarcía de Arousa e Vilanova de Arousa.</p>
    <p>c) 300 euros, para as vivendas situadas no resto dos concellos».</p>
    <p>Catro. Modifícase o artigo 7, que queda redactado do seguinte modo:</p>
    <p>«Artigo 7. <em>Contía da axuda </em></p>
    <p>1. A contía de cada bono alugueiro será de:</p>
    <p>– 200 euros mensuais para os contratos relativos a vivendas situadas nos concellos a que se refire o número 1.a) do artigo 6.</p>
    <p>– 175 euros mensuais para os contratos relativos a vivendas situadas nos concellos a que se refire o número 1.b) do artigo 6.</p>
    <p>– 150 euros mensuais para os contratos relativos a vivendas situadas nos concellos a que se refire o número 1.c) do artigo 6.</p>
    <p>Cada unidade de convivencia só poderá recibir ata un máximo de doce bonos, prorrogables unha soa vez polo mesmo período recoñecido inicialmente.</p>
    <p>2. Ademais, poderase outorgar á persoa beneficiaria unha axuda complementaria, tanto para o suposto da inmediata formalización dun contrato de alugueiro, para atender as obrigas derivadas da constitución de fianza e da alta en subministracións, como para o caso de permanecer na vivenda obxecto do procedemento xudicial de desafiuzamento, para atender cantidades pendentes, derivadas do contrato de arrendamento que motivou o devandito procedemento. O importe desta axuda non poderá superar os 600 euros».</p>
    <p>Artigo 2. <em>Modificación da Orde do 23 de decembro de 2015 pola que se modifica a Orde do 7 de agosto de 2015 pola que se establecen as bases reguladoras das subvencións do programa do Bono de Alugueiro Social do Plan rehaVIta: Plan galego de rehabilitación, alugamento e mellora de acceso á vivenda 2015-2020, e se procede á súa convocatoria para o ano 2016, con financiamento plurianual</em></p>
    <p>Modificase a Orde do 23 de decembro de 2015 pola que se modifica a Orde do 7 de agosto de 2015 pola que se establecen as bases reguladoras das subvencións do programa do Bono de Alugueiro Social do Plan rehaVIta: Plan galego de rehabilitación, alugamento e mellora de acceso á vivenda 2015-2020, e se procede á súa convocatoria para o ano 2016, con financiamento plurianual, nos termos que se recollen a continuación:</p>
    <p>Un. Modifícanse os puntos primeiro e cuarto do artigo segundo. Convocatoria das subvencións do programa do Bono de Alugueiro Social do Plan rehaVIta: Plan galego de rehabilitación, alugamento e mellora de acceso á vivenda 2015-2020 para o ano 2016, con financiamento plurianual, que quedan redactados do seguinte modo:</p>
    <p>«Primeiro. <em>Bases reguladoras</em></p>
    <p>As bases reguladoras das axudas do programa do Bono de Alugueiro Social previstas nesta convocatoria están aprobadas pola Orde do 7 de agosto de 2015, da Consellería de Medio Ambiente, Territorio e Infraestruturas, publicada no DOG, núm. 164, do 28 de agosto, modificada pola Orde do 23 de decembro de 2015 (DOG, núm. 248, do 30 de decembro), segundo a redacción dada por esta orde».</p>
    <p>«Cuarto. <em>Persoas beneficiarias</em></p>
    <p>Poderán ser persoas beneficiarias da axuda as solicitantes que cumpran os requisitos e condicións sinalados no artigo 3 das bases reguladoras, segundo a redacción dada por esta orde».</p>
    <p>Dous. O anexo I da Orde do 23 de decembro de 2015, publicado pola Orde do 7 de xaneiro de 2015 no DOG núm. 9, do 15 de xaneiro de 2016, substitúese polo anexo I desta orde.</p>
    <p>Disposición transitoria única. <em>Incremento da contía das axudas</em></p>
    <p>O incremento da contía do importe mensual do Bono de Alugueiro Social, así como o da axuda complementaria recollido no artigo 7 das bases reguladoras, segundo a redacción dada por esta orde, aplicarase a todas as solicitudes presentadas ao abeiro da Orde do 23 de decembro de 2015 pola que se modifica a Orde do 7 de agosto de 2015 pola que se establecen as bases reguladoras das subvencións do programa do Bono de Alugueiro Social do Plan rehaVIta: Plan galego de rehabilitación, alugamento e mellora de acceso á vivenda 2015-2020, e se procede á súa convocatoria para o ano 2016, con financiamento plurianual. Así mesmo, nos casos en que proceda, modificaranse as resolucións de concesión de subvencións ditadas ata a data de publicación do <em>Diario Oficial de Galicia</em> desta orde, para reaxustar os importes das subvencións concedidas á presente orde. </p>
    <p>Disposición derradeira única. <em>Entrada en vigor</em></p>
    <p>Esta orde entrará en vigor o día seguinte ao da súa publicación no<em> Diario Oficial de Galicia</em>.</p>
    <p>Santiago de Compostela, 13 de maio de 2016</p>
    <footer><p>Ethel María Vázquez Mourelle<br>Conselleira de Infraestruturas e Vivenda</p></footer>

