---
date: '2002-04-29'
id: 7DDA
page: 5
number: 82
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Resolución do 19 de abril de 2002, da Dirección Xeral de Ordenación Educativa
  e Formación Profesional, pola que se determinan as datas e condicións para a
  realización das probas extraordinarias de avaliación do curso de orientación
  universitaria establecidas pola Orde do 28 de xuño de 2001.
range: Resolución
url: 'https://www.xunta.gal/dog/Publicados/2002/20020429/Anuncio7DDA_gl.html'
---
<p>A Orde do 28 de xuño de 2001 (DOG do 24 de xullo) establece as medidas extraordinarias para completar, durante o curso 2001-2002, as ensinanzas do curso de orientación universitaria na Comunidade Autónoma de Galicia.</p>
<p>O seu artigo 6 determina que o alumnado que reúna certas condicións e formalizara a súa matrícula no prazo establecido no artigo 5, poderá realizar probas extraordinarias de avaliación das materias que teña suspensas.</p>
<p>Por outra parte, o artigo 7 da citada orde dispón que as devanditas probas realizaranse nas datas e condicións que se establezan, que estarán en correspondencia co calendario que se determine para as probas de acceso á universidade.</p>
<p>En consecuencia, cómpre establece-las datas e condicións ás que se fai referencia na Orde do 28 de xuño de 2001.</p>
<p>Polo tanto, en virtude da disposición adicional primeira desa norma, a Dirección Xeral de Ordenación Educativa e Formación Profesional</p>
<p>RESOLVE:</p>
<p>Primeiro.-De acordo co establecido na Orde do 28 de xuño de 2001, poderá realiza-las probas extraordinarias de avaliación das materias do curso de orientación universitaria o alumnado que, reunindo as condicións fixadas na citada orde, realizase no mes de setembro a correspondente matrícula no Ingabad, no instituto de ensino secundario no que estivo matriculado no curso 2000-2001 ou, no caso dos centros privados, no instituto de ensino secundario ó que estivera adscrito o centro.</p>
<p>Segundo.-Os centros realizarán as citadas probas do 8 ó 16 de maio e do 2 ó 4 de setembro de 2002.</p>
<p>A xefatura de estudios de cada centro onde estean matriculados os aspirantes confeccionará o calendario das probas, que se fará público alomenos sete días antes do comezo destas. Nel faranse consta-los días, as horas e o tempo máximo para a realización da proba correspondente a cada materia.</p>
<p>Terceiro.-Os contidos de cada proba estableceranse de acordo coa programación didáctica aprobada por cada departamento didáctico no último curso que se impartiu a materia.</p>
<p>Cuarto.-A preparación, organización, supervisión e avaliación das citadas probas extraordinarias será realizada polas xefaturas dos departamentos didácticos correspondentes ás materias obxecto de proba.</p>
<p>No caso dos centros colaboradores do Ingabad, as direccións determinarán os profesores dos respectivos departamentos que levarán a cabo as tarefas anteriores en cada un destes centros.</p>
<p>Quinto.-Co fin de garanti-la valoración conxunta das probas, levaranse a cabo as reunións para avalia-lo alumnado presentado, presididas pola dirección do centro, consignando nas actas elaboradas pola secretaría as cualificacións correspondentes, que tamén se farán constar no expediente do alumno e no seu libro de escolaridade.</p>
<p>En todos estes documentos indicarase, mediante dilixencia, de se-lo caso, que se trata das probas extraordinarias de avaliación convocadas pola Orde do 28 de xuño de 2001.</p>
<p>Sexto.-A información sobre os resultados das probas proporcionarase mediante a exposición dunha copia das actas nun lugar visible e de fácil acceso do centro.</p>
<p>Sétimo.-Os alumnos ou os seus representantes legais poderán formular reclamacións contra as súas cualificacións, ante a dirección do centro no que realizaron as probas, no prazo de dous días contados a partir da data da publicación das cualificacións. O resto do procedemento para a resolución destas reclamacións axustarase ó establecido con carácter xeral para o curso de orientación universitaria.</p>
<p>Disposición derradeira</p>
<p>Única.-Esta resolución entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 19 de abril de 2002.</p>
<p>Mar Pérez Marsó</p>
<p>Directora xeral de Ordenación Educativa</p>
<p>e Formación Profesional</p>

