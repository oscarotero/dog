---
date: '2019-08-20'
id: G0244-080819-0001
page: 36984
number: 156
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  RESOLUCIÓN do 6 de agosto de 2019, da Secretaría Xeral da Igualdade, pola que
  se amplía a dotación orzamentaria da Resolución do 20 de maio de 2019, pola
  que se establecen as bases reguladoras das axudas destinadas a financiar
  actividades de promoción da igualdade e de prevención da violencia de xénero,
  financiadas en desenvolvemento do Pacto de Estado contra a violencia de
  xénero, para as asociacións de nais e pais do alumnado de centros educativos
  de Galicia, e se procede á súa convocatoria para o ano 2019 (código de
  procedemento SI449B).
range: Resolución
url: >-
  https://www.xunta.gal/dog/Publicados/2019/20190820/AnuncioG0244-080819-0001_gl.html
---
<p>Mediante a Resolución do 20 de maio de 2019 establecéronse as bases reguladoras e a convocatoria de subvencións, en réxime de concorrencia competitiva, das subvencións para as asociacións de nais e pais do alumnado de centros educativos de Galicia destinadas a financiar actividades de promoción da igualdade e de prevención da violencia de xénero, financiadas en desenvolvemento do Pacto de Estado contra a violencia de xénero, para o ano 2019 (SI449B). </p>
    <p>Poderán ser obxecto de subvención ao abeiro desta convocatoria a realización de programas e actividades de difusión, información e formación para a promoción da igualdade e a prevención da violencia de xénero, a realizar polas asociacións de nais e pais de alumnos, federacións e confederacións de asociacións de nais e pais de alumnos, dirixidos ao alumnado de centros educativos non universitarios e/ou ás familias e á comunidade educativa, no marco do Pacto de Estado contra a violencia de xénero, realizadas entre o 1 de maio de 2019 e o 30 de novembro de 2019, e que respondan a algunha ou algunhas das seguintes tipoloxías contempladas nas medidas do Pacto de Estado contra a violencia de xénero do eixe 1: </p>
    <p>a) Escolas de pais e nais e/ou formación para as familias en temas de igualdade, de educación afectivo-sexual (aspectos fisiolóxicos e afectivo-emocionais) e sobre violencia de xénero.</p>
    <p>b) Elaboración de materiais informativos para nais e pais que lles axuden a detectar a violencia de xénero da que poden ser vítimas ou agresores as súas fillas ou fillos adolescentes.</p>
    <p>c) Realización de accións de formación, sensibilización e difusión, contra a cosificación do corpo das mulleres e contra a hipersexualización das nenas.</p>
    <p>d) Formación para pais e nais e/ou para mozas e mozos sobre o uso adecuado e crítico da internet e as novas tecnoloxías, especialmente na protección da privacidade e sobre os ciberdelitos (stalking, sexting, grooming, etc).</p>
    <p>e) Accións de formación coas familias e/ou alumnado sobre novas masculinidades para romper cos micromachismos e os comportamentos machistas adquiridos polos estereotipos. </p>
    <p>f) Outras accións de formación e información para nais e pais que sensibilicen ás familias sobre os estereotipos persistentes na sociedade e tamén no eido educativo e sobre pautas para previr a violencia de xénero, ou para detectala e que se dean a coñecer entre as familias os protocolos existentes nos casos de agresións ou violencia contra as mozas.</p>
    <p>De acordo co establecido no artigo 2 da convocatoria, o crédito destinado ao financiamento destas axudas é o seguinte:</p>
    <table>
     <tbody>
      <tr>
       <td>Aplicación</td>
       <td>Proxecto</td>
       <td>Importe (€)</td>
      </tr>
      <tr>
       <td>2019.05.11.313D.481.2</td>
       <td>2018 00112</td>
       <td>300.000,00</td>
      </tr>
     </tbody>
    </table>
    <p>Ao existiren remanentes doutra convocatoria financiada con cargo ao mesmo crédito, co fin de poder amparar o maior número posible de solicitudes presentadas que cumpran os requisitos para ser beneficiarias das axudas, e tendo en conta que é a primeira vez que se regula unha convocatoria destas características tendo por destinatarias ás asociacións de nais e pais e federacións e confederacións constituídas por estas para estas actuacións, e que houbo moita demanda e solicitudes; estímase conveniente ampliar a dotación orzamentaria consignada, a través do suposto previsto na letra b) do artigo 30.2 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia, e no artigo 2.2 da Resolución do 20 de maio de 2019, da Secretaría Xeral da Igualdade, pola que se establecen as bases reguladoras das axudas destinadas a financiar actividades de promoción da igualdade e de prevención da violencia de xénero, financiadas en desenvolvemento do Pacto de Estado contra a violencia de xénero, para as asociacións de nais e pais do alumnado de centros educativos de Galicia, e se procede á súa convocatoria para o ano 2019.</p>
    <p>De conformidade cos devanditos preceptos regulamentarios, o órgano concedente debe publicar a ampliación de crédito nos mesmos medios que a convocatoria, sen que tal publicidade implique a apertura de prazo para presentar novas solicitudes nin o inicio dun novo cómputo de prazo para resolver.</p>
    <p>En consecuencia co exposto, de acordo co previsto no Decreto 74/2018, do 5 de xullo, polo que se establece a estrutura orgánica da Vicepresidencia e da Consellería de Presidencia, Administracións Públicas e Xustiza, correspóndelle á Secretaría Xeral da Igualdade, como órgano superior da Administración autonómica en materia de igualdade, entre outras, impulsar as actuacións conducentes á promoción da igualdade e á eliminación da discriminación entre mulleres e homes, así como á eliminación da violencia de xénero nos termos establecidos na Constitución, no Estatuto de autonomía de Galicia, no Decreto lexislativo 2/2015, do 12 de febreiro, polo que se aproba o texto refundido das disposicións legais da Comunidade Autónoma de Galicia en materia de igualdade, e na Lei 11/2007, do 27 de xullo, galega para a prevención e o tratamento integral da violencia de xénero, e na demais lexislación aplicable na materia, correspóndelle á Secretaría Xeral da Igualdade a aprobación das bases, da convocatoria e as resolucións en materia de axudas e subvencións, así como a administración dos créditos para gastos do seu respectivo ámbito de competencia,</p>
    <h2>DISPOÑO:</h2>
    <p>Artigo único</p>
    <p>1. Amplíase a dotación orzamentaria prevista no artigo 2.1 da Resolución do 20 de maio de 2019 pola que se estableceron as bases reguladoras e a convocatoria de subvencións, en réxime de concorrencia competitiva, das subvencións para as asociacións de nais e pais do alumnado de centros educativos de Galicia destinadas a financiar actividades de promoción da igualdade e de prevención da violencia de xénero, financiadas en desenvolvemento do Pacto de Estado contra a violencia de xénero, para o ano 2019 (SI449B).</p>
    <p>2. O incremento da dotación será de 80.000,00 euros con cargo á aplicación orzamentaria 05.11.313D.481.2, no código de proxecto 2018 00112 coa denominación «Pacto de Estado contra a violencia de xénero» consignada no estado de gastos dos orzamentos xerais da Comunidade Autónoma de Galicia para o ano 2019.</p>
    <p>3. O crédito total dispoñible para atender as axudas previstas na citada Resolución do 20 de maio de 2019 queda así establecido en 380.000,00 euros:</p>
    <table>
     <tbody>
      <tr>
       <td>Aplicación</td>
       <td>Proxecto</td>
       <td>Crédito inicial (€)</td>
       <td>Ampliación (€)</td>
       <td>Crédito total (€)</td>
      </tr>
      <tr>
       <td>05.11.313D.481.2</td>
       <td>2018 00112</td>
       <td>300.000,00</td>
       <td>80.000,00</td>
       <td>380.000,00</td>
      </tr>
     </tbody>
    </table>
    <p>4. Esta ampliación de crédito non afecta ao prazo de presentación de solicitudes establecido no artigo 7.1 da Resolución do 20 de maio de 2019 nin supón o inicio dun novo cómputo do prazo para resolver.</p>
    <p>Disposición derradeira</p>
    <p>Esta resolución entrará en vigor o día da súa publicación no Diario Oficial de Galicia.</p>
    <p>Santiago de Compostela, 6 de agosto de 2019</p>
    <footer><p>Susana López Abella<br>Secretaria xeral da Igualdade</p></footer>

