---
date: '2022-07-05'
id: G0532-230622-0001
page: 38240
number: 127
agency: 'Consellería de Medio Ambiente, Territorio e Vivenda'
section: III. Outras disposicións.
title: >-
  RESOLUCIÓN do 16 de xuño de 2022, da Dirección Xeral de Ordenación do
  Territorio e Urbanismo, de aprobación definitiva da modificación puntual do
  Plan xeral de ordenación municipal do concello de Toén no núcleo rural da
  Verea.
range: Resolución
url: >-
  https://www.xunta.gal/dog/Publicados/2022/20220705/AnuncioG0532-230622-0001_gl.html
---
<p>O Concello de Toén, conforme o disposto no artigo 78.2.c) da Lei 2/2016, do 10 de febreiro, do solo de Galicia (LSG), remite o expediente de referencia para a súa aprobación definitiva.</p>
    <p>Analizada a documentación achegada e vista a proposta subscrita pola Subdirección Xeral de Urbanismo, resulta:</p>
    <p>I. Antecedentes.</p>
    <p>I.1. O concello de Toén dispón do Plan xeral de ordenación municipal (PXOM) aprobado definitivamente o 30.6.2003, que tivo ata o momento unha modificación puntual.</p>
    <p>I.2. A tramitación ata o momento da modificación puntual foi a seguinte:</p>
    <p>• O 14.11.2019 a Dirección Xeral de Calidade Ambiental e Cambio Climático da Consellería de Medio Ambiente, Territorio e Vivenda ditou resolución, publicada no DOG do 27.11.2019, na cal resolve non someter ao procedemento de avaliación ambiental estratéxica ordinaria a modificación puntual, e xunta os informes correspondentes ás consultas previas da Dirección Xeral de Ordenación do Territorio e Urbanismo, Instituto de Estudos do Territorio e Dirección Xeral do Patrimonio Cultural.</p>
    <p>• Constan informes municipais técnico, do 25.9.2020, e xurídico, do 28.9.2020.</p>
    <p>• O Concello Pleno do 3.10.2020 aprobou inicialmente a modificación puntual e someteuna a información pública durante dous meses mediante anuncios nos diarios <em>La Voz de Galicia</em> e <em>La Región</em> e no DOG do 29.10.2020. Houbo dúas alegacións.</p>
    <p>• O acordo de aprobación inicial foi notificado individualmente aos titulares catastrais do ámbito. O 14.1.2021 foi presentada unha alegación relativa a un camiño.</p>
    <p>• Consta informe do 13.1.2021, do Servizo de Urbanismo da Consellería de Medio Ambiente e Ordenación do Territorio, no cal se sinala que non procede o informe sectorial da Dirección Xeral de Urbanismo e Ordenación do Territorio.</p>
    <p>• Consta informe favorable, do 26.1.2021, da Dirección Xeral do Patrimonio Cultural da Consellería de Cultura, Educación e Universidade.</p>
    <p>• Consta informe, do 2.2.2021, da Axencia Galega de Infraestruturas (AXI) da Consellería de Infraestruturas e Mobilidade en que se sinala que non procede emitir informe.</p>
    <p>• Consta informe favorable, do 8.2.2021, da Dirección Xeral de Calidade Ambiental e Cambio Climático da Consellería de Medio Ambiente, Territorio e Vivenda.</p>
    <p>• Consta informe favorable, do 9.2.2021, da Dirección Xeral de Emerxencias e Interior da Vicepresidencia Primeira e Consellería de Presidencia, Xustiza e Turismo, en que se sinala que non é necesario o informe da Comisión Galega de Protección Civil.</p>
    <p>• Consta informe favorable, do 9.2.2021, do Servizo de Montes da Xefatura Territorial de Ourense da Consellería do Medio Rural.</p>
    <p>• Consta informe favorable, do 12.2.2021, do Servizo de Enerxía e Minas de Ourense da Vicepresidencia Segunda e Consellería de Economía, Empresa e Innovación.</p>
    <p>• Consta informe favorable, do 23.2.2021, da Deputación Provincial de Ourense, con condicións.</p>
    <p>• Consta informe favorable, do 16.4.2021, do Instituto de Estudos do Territorio (IET) da Consellería de Medio Ambiente, Territorio e Vivenda, cunha xustificación que se incorporará no documento.</p>
    <p>• Consta informe favorable, do 4.9.2021, da Dirección Xeral de Patrimonio Natural da Consellería de Medio Ambiente, Territorio e Vivenda, con medidas que hai que ter en conta.</p>
    <p>• Consta informe favorable, do 15.10.2021, de Augas de Galicia da Consellería de Infraestruturas e Mobilidade.</p>
    <p>• Constan informes, do 19.2.2021 e do 15.4.2021, de Viaqua, sobre a suficiencia de infraestrutura e servizo urbanístico que confirma a viabilidade da subministración de auga no ámbito.</p>
    <p>• Consta informe, do 19.2.2021, da Unidade de Ourense da Demarcación de Estradas do Estado en Galicia do Ministerio de Transportes, Mobilidade e Axenda Urbana, en que se sinala que non procede o citado informe.</p>
    <p>• Consta informe favorable, do 22.2.2021, da Secretaría de Estado do Ministerio de Defensa.</p>
    <p>• Consta informe favorable, do 29.3.2021, da Área de Fomento da Delegación do Goberno en Galicia.</p>
    <p>• Consta informe favorable, do 12.4.2021, da Dirección Xeral de Política Enerxética e Minas do Ministerio para a Transición Ecolóxica e o Reto Demográfico.</p>
    <p>• Consta informe favorable, do 11.6.2021, da Confederación Hidrográfica del Miño-Sil do Ministerio para a Transición Ecolóxica e o Reto Demográfico.</p>
    <p>• Consta informe favorable, do 26.11.2021, da Dirección Xeral de Telecomunicacións e Ordenación dos Servizos de Comunicación Audiovisual do Ministerio de Asuntos Económicos e Transformación Dixital.</p>
    <p>• Constan informes municipais técnico, do 20.12.2021, e xurídico, do 12.1.2022.</p>
    <p>• O Pleno Municipal do 29.1.2022 acordou desestimar as tres alegacións presentadas e aprobar provisionalmente a modificación puntual.</p>
    <p>• O 10.3.2022 o Servizo de Urbanismo requiriu o concello e sinalou deficiencias que había que emendar.</p>
    <p>• Constan novos informes municipais técnico, do 25.4.2022, e xurídico, do 6.5.2022.</p>
    <p>• O Pleno Municipal do 14.5.2022, aprobou de novo provisionalmente a modificación puntual, coas correccións efectuadas no documento.</p>
    <p>II. Análise da modificación puntual e consideracións.</p>
    <p>II.1. O ámbito de actuación é o núcleo rural da Verea e o seu contorno inmediato, situado entre os núcleos da Gradeira e A Reitoral, ao sueste da capitalidade municipal, e moi próximo a esta, con acceso desde a estrada provincial OU-0518. </p>
    <p>Afecta, segundo o PXOM vixente, solo de núcleo rural tradicional (2.155,10 m2), solo de núcleo rural de expansión (10.438,00 m2) e solo urbanizable non delimitado residencial (17.070,20 m2). A superficie total do ámbito é de 29.663,30 m2.</p>
    <p>II.2. O obxecto da modificación puntual é a redelimitación do núcleo rural da Verea para posibilitar e garantir as condicións urbanísticas e xurídicas ás edificacións preexistentes, regular o modelo de asentamento proposto, amparar a realidade existente e as actuacións futuras, e limitar o desenvolvemento urbanístico, permitindo un crecemento sustentable.</p>
    <p>O proxecto amplía a delimitación do núcleo, distingue unha parte como NRT e outra como NRC, e sinala as novas edificacións. Así mesmo, regúlanse as condicións de uso e de edificación, incorporando un elemento catalogado.</p>
    <p>II.3. No documento corrixido emendáronse todas as observacións formuladas anteriormente: </p>
    <p>• O plano de información 03 referente ás afeccións sectoriais recólleas sobre unha base cartográfica axeitada en que figura o núcleo da Verea.</p>
    <p>• O plano que recolle a situación do ámbito da modificación puntual conforme o planeamento vixente incorpórase aos planos de información como plano de información 05-plano 2.1-(folla 8) do PXOM.</p>
    <p>• Corrixíronse os planos da ficha do núcleo rural en que se reflicte o perímetro do núcleo rural en vez do ámbito da modificación puntual.</p>
    <p>• Modificouse a ordenanza de solo de núcleo rural tradicional axeitando as condicións de edificación á tipoloxía de vivenda acaroada ou entre medianeiras (tipoloxía predominante segundo a análise do asentamento poboacional).</p>
    <p>• Na ordenanza de solo de núcleo rural común tamén se modificou a pendente máxima de cuberta permitida para adaptala ao estudo do núcleo do punto 1.2.3 da memoria.</p>
    <p>• Xustificouse a inviabilidade de dotar de acceso rodado dúas parcelas incluídas en solo de núcleo rural común, situadas ao sueste do solo de núcleo rural tradicional.</p>
    <p>III. Resolución.</p>
    <p>Visto canto antecede, en virtude do establecido no artigo 78.2.c) en relación co artigo 83.6 da Lei 2/2016, do 10 de febreiro, do solo de Galicia,</p>
    <p class="dog-titulo">RESOLVO:</p>
    <p>1. Aprobar definitivamente a modificación puntual do Plan xeral de ordenación municipal do concello de Toén no núcleo rural da Verea.</p>
    <p>2. De conformidade co artigo 88 da Lei 2/2016, do 10 de febreiro, do solo de Galicia, e co artigo 212.1 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro, a Dirección Xeral de Ordenación do Territorio e Urbanismo inscribirá de oficio esta modificación puntual no Rexistro de Planeamento Urbanístico de Galicia.</p>
    <p>3. Notifíquese ao Concello e publíquese no <em>Diario Oficial de Galicia</em>, de conformidade co disposto no artigo 199.2 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro.</p>
    <p>4. De conformidade co disposto polos artigos 82 e 88.4 da Lei 2/2016, do 10 de febreiro, e 70 da Lei 7/1985, do 2 de abril, reguladora das bases de réxime local, o concello deberá publicar a normativa da modificación aprobada no <em>Boletín Oficial</em> da provincia, unha vez inscrita esta no Rexistro de Planeamento Urbanístico.</p>
    <p>5. Contra esta resolución cabe interpoñer recurso contencioso-administrativo ante o Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, de conformidade co disposto nos artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 16 de xuño de 2022</p>
    <footer><p>Mª Encarnación Rivas Díaz<br>Directora xeral de Ordenación do Territorio e Urbanismo</p></footer>

