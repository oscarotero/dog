---
date: '2000-06-19'
id: C006
page: 9
number: 118
agency: CONCELLO DE FERROL
section: VI. ANUNCIOS
title: Edicto.
range: Edicto.
url: 'https://www.xunta.gal/dog/Publicados/2000/20000619/AnuncioC006_gl.html'
---
<p>O Concello Pleno en sesión celebrada o 30 de marzo de 2000 aprobou inicialmente a ordenanza municipal para a instalación de elementos engadidos nas fachadas posteriores nas edificacións, que literalmente di:</p>
<p>«Ordenanza municipal para a instalación de elementos engadidos nas fachadas posteriores de edificacións.</p>
<p>Exposición de motivos:</p>
<p>A falta dunha normativa concreta que regula a instalación de elementos engadidos ás fachadas posteriores dos edificios, case sempre de vivendas tales como cobre-tendais e protección de saídas ás terrazas fai que en moitos casos a súa presencia constitúa un problema tanto para o concello como para os habitantes dos edificios.</p>
<p>A finalidade desta ordenanza é regula-las instalacións destes elementos fixando as súas dimensións e cando é posible instalalas, para deste xeito darlle unha cobertura normativa ó que necesariamente se produce como consecuencia non só do clima, senón tamén da antigüidade do parque de vivendas.</p>
<p>1. Ámbito de aplicación desta ordenanza.</p>
<p>Esta ordenanza é de aplicación para todo o concello e para tódalas ordenanzas de uso residencial. Regula as instalacións dos elementos engadidos ás fachadas posteriores de edificacións sempre e cando estas sexan fachadas sobre espacios privados.</p>
<p>2. Elementos autorizables.</p>
<p>Nas fachadas posteriores de edificación residenciais sobre patios, patios de parcela ou patios de cuarteirón definidos pola normativa do plan xeral autorizarase a colocación de tendais, cobre-tendais, viseiras de protección de saídas ás terrazas, agás naqueles casos de vivendas de nova construcción nas que resolvan os tendais entre a aliñación exterior e a interior.</p>
<p>3. Condicións xeométricas e constructivas.</p>
<p>Tendais e cobre-tendais: será posible a súa instalación sempre e cando non supoña o incumprimento da normativa de habitabilidade por afectar a iluminación ou ventilación das vivendas do edificio.</p>
<p>A dimensión en perpendicular á fachada non excederá os 80 cm, e recuarase lateralmente das outras vivendas 60 cm. Salvo que se trate dunha obra feita conxuntamente en tódalas plantas do edificio, só se autorizará a instalación dun elemento de protección nun plano sensiblemente horizontal sen elementos que formen planos verticais ou celosías. Cando a instalación sexa conxunta en tódalas fachadas e a dimensión do patio o permita por habitabilidade poderanse poñer celosías en planos verticais sempre que permitan a correcta iluminación e ventilación das estancias ás que dean fronte.</p>
<p>A fixación destes elementos á fachada será de xeito que non a deteriore nin lle causen prexuízos.</p>
<p>Faranse sempre con materiais duradeiros, translúcidos e que non sufran corrosión nin degradación por efecto da luz solar.</p>
<p>Os elementos superficiais horizontais serán de seguridade para facer imposible a súa rotura e posterior caída.</p>
<p>Colocaranse sempre por debaixo ou á altura do antepeito das ventás agás que exista terraza transitable na dita planta, entón poderase colocar á altura do lintel da ventá.</p>
<p>Viseiras de protección das saídas ás terrazas:</p>
<p>Cando existan portas ou ocos de saída ás terrazas poderase colocar unha viseira de protección que cubra o largo de oco máis 50 cm a cada lado cunha medida en perpendicular á fachada de 120 cm. A viseira situarase sempre por debaixo da cara inferior do forxado.</p>
<p>Son de aplicación as condicións de fixación e materiais dos cobre-tendais.</p>
<p>Disposición derradeira</p>
<p>As instalacións autorizadas nunca poderán contravi-las esixencias do planeamento superior, normativa de habitabilidade, normativa autonómica ou xeral de vivenda nin outra de maior rango.</p>
<p>O cumprimento desta ordenanza non eximirá do cumprimento das obrigas ou condicións derivadas da Lei de propiedade horizontal».</p>
<p>A citada ordenanza exponse ó público polo prazo dun mes, contado a partir do día seguinte ó da publicación deste anuncio no Diario Oficial de Galicia, quedando o expediente á disposición de todo aquel que queira examinalo na Xerencia de Urbanismo do concello en horario de oficina.</p>
<p>O que se fai público para xeral coñecemento.</p>
<p>Ferrol, 10 de abril de 2000.</p>
<p>O alcalde</p>
<p>Rubricado</p>

