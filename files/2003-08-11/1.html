---
date: '2003-08-11'
id: 184B2
page: 10
number: 154
agency: CONSELLERÍA DE POLÍTICA AGROALIMENTARIA E DESENVOLVEMENTO RURAL
section: III. OUTRAS DISPOSICIÓNS
title: >-
  Orde do 29 de xullo de 2003 pola que se convocan os premios da Consellería de
  Política Agroalimentaria e Desenvolvemento Rural 2003.
range: Orde
url: 'https://www.xunta.gal/dog/Publicados/2003/20030811/Anuncio184B2_gl.html'
---
<p>A Consellería de Política Agroalimentaria e Desenvolvemento Rural ten como unha das súas prioridades fomentar e divulgar todas aquelas accións relacionadas co sector agroalimentario galego que pola súa especialidade e relevancia merezan ser coñecidos por toda a sociedade.</p>
<p>No ano 2002 creáronse os premios da Consellería de Política Agroalimentaria e Desenvolvemento Rural, que recollían o desexo da Xunta de Galicia de incentiva-la difusión de traballos de contido agrario e alimentario, valora-las actividades desenvolvidas por agricultores novos galegos, valora-lo papel da muller no medio rural, a mellora da calidade dos productos agroalimentarios galegos e o esforzo, tanto persoal de agricultores e gandeiros como empresarial de industrias e cooperativas agrarias, para a posta en marcha de procesos de modernización no eido agrario. Así como recoñece-la traxectoria e o esforzo realizado por persoas ou entidades ó longo da súa vida profesional, cun continuado e relevante labor no ámbito agrario ou alimentario da nosa Comunidade Autónoma. Para dar continuidade ó labor emprendido</p>
<p>DISPOÑO:</p>
<p>Artigo 1º.-Convocatoria.</p>
<p>Convoca-los premios da Consellería de Política Agroalimentaria e Desenvolvemento Rural «Premios Agrarios 2003» e aproba-las súas bases, que se publican como anexo I a esta orde.</p>
<p>Artigo 2º.-Financiamento.</p>
<p>Os gastos que se deriven serán sufragados con cargo á partida 09.04.615A.640.1 dos orzamentos xerais da Comunidade Autónoma para 2003.</p>
<p>O importe global máximo para o ano 2003 é de 40.000 euros.</p>
<p>Artigo 3º.-Esta orde terá efectos desde o mesmo día da súa publicación no Diario Oficial de Galicia.</p>
<p>Artigo 4º.-Contra esta convocatoria, que esgota a vía administrativa, poderase interpoñer recurso contencioso-administrativo ante a sala correspondente do Tribunal Superior de Xustiza de Galicia no prazo de dous meses a partir do día seguinte ó da súa publicación, sen prexuízo de que se poida interpoñer recurso potestativo de reposición ante este órgano, no prazo dun mes contado a partir do seguinte á súa publicación, cos efectos previstos nos artigos 116 e 117 da Lei 30/1992, do 26 de novembro, de réxime</p>
<p>xurídico das administracións públicas e do procedemento administrativo común.</p>
<p>Santiago de Compostela, 29 de xullo de 2003.</p>
<p>Juan Miguel Díz Guedes</p>
<p>Conselleiro de Política Agroalimentaria</p>
<p>e Desenvolvemento Rural</p>
<p>ANEXO I</p>
<p>Bases que rexen a convocatoria dos premios da Consellería de Política Agroalimentaria e Desenvolvemento Rural 2003:</p>
<p>Primeira.-Finalidade.</p>
<p>Os premios da Consellería de Política Agroalimentaria e Desenvolvemento Rural pretenden recoñecer e valorar iniciativas no eido da investigación e da información e divulgación agraria, actividades desenvolvidas polas mulleres e os mozos no mundo agrario, o esforzo do mundo cooperativo e a procura da excelencia na calidade agroalimentaria.</p>
<p>Así mesmo, preténdese recoñece-la traxectoria profesional de persoas ou entidades na súa dedicación ó mundo agrario.</p>
<p>Segunda.-Modalidades.</p>
<p>Establécense as modalidades de premios que se describen a seguir:</p>
<p>1. Labor informativo e/ou divulgador. Valorarase o traballo realizado neste senso sobre temas agrarios e alimentarios de Galicia difundido nos medios de comunicación escrita, radio, televisións e Internet.</p>
<p>2. Traballo de investigación. Valoraranse os traballos de investigación ou experimentación sobre temas agrarios ou alimentarios de Galicia.</p>
<p>3. Muller rural emprendedora. Este premio está dirixido a tódalas mulleres que realicen actividades relacionadas co desenvolvemento rural en Galicia.</p>
<p>4. Iniciativa de agricultor novo. A convocatoria deste premio vai dirixida ás persoas físicas menores de 40 anos, residentes en Galicia e que fagan máis de 3 anos que se teñan incorporado á actividade agraria levando a cabo iniciativas de modernización na nosa agricultura.</p>
<p>5. Cooperativa agraria. Este premio vai dirixido ás cooperativas agrarias que actúen no territorio da comunidade galega. Nesta modalidade o xurado valorará especialmente as iniciativas postas en marcha, ademais da traxectoria da entidade.</p>
<p>6. Calidade alimentaria. A convocatoria deste premio diríxese ás empresas agroalimentarias galegas que polo seu esforzo acadasen, no seu conxunto, uns niveis de calidade tanto nos temas de innovación, producto, sanitario, ambiental e outros.</p>
<p>7. Distinción honorífica. Este premio vai dirixido a persoas ou entidades que de xeito relevante teñan dedicado a súa actividade ó mundo agrario ou alimentario galego.</p>
<p>Terceira.-Documentación necesaria.</p>
<p>Tódalas candidaturas irán acompañadas da seguinte documentación:</p>
<p>-Solicitude asinada segundo o modelo (anexo II).</p>
<p>-Fotocopia do DNI do solicitante ou representante.</p>
<p>-Fotocopia do NIF da empresa.</p>
<p>-Memoria explicativa das actividades feitas.</p>
<p>-Documentación que acredite a personalidade do solicitante.</p>
<p>-Documentación acreditativa das actividades realizadas que permitan valora-la candidatura.</p>
<p>-Declaracións, se é o caso, de non ter sido obxecto de resolución sancionadora firme por falta grave ou moi grave nos últimos catro anos.</p>
<p>Cuarta.-Participación nas modalidades 1 e 2.</p>
<p>1. Ó premio ó labor informativo e/ou divulgador poderán opta-los autores dos traballos publicados ou emitidos desde o 11 de setembro de 2002 ata a data de remate do prazo de presentación de solicitudes en calquera medio de comunicación, así como os autores de obras de estudio editados nese prazo.</p>
<p>2. Poderán optar ó premio ó traballo de investigación os autores que presenten obras inéditas en calquera idioma oficial da Comunidade Autónoma galega e que teñan sido feitos ou presentados desde o 11 de setembro de 2002 ata a data de remate do prazo de presentación de solicitudes, debendo ir acompañados dun certificado do director do estudio ou do investigador principal.</p>
<p>3. Os autores dirixirán dúas copias (fotocopias, vídeos, gravacións...) indicando a que premio opta. Se o traballo se publicou con pseudónimo ou sen asinar, haberá que presentar un certificado que acredite quen é o autor. No caso de traballos radiados ou televisados presentarase tamén un certificado do director da emisora no que conste a data de emisión e mailo autor.</p>
<p>Unha vez realizado o veredicto destes premios, os orixinais non premiados quedarán ó dispor dos seus autores.</p>
<p>Quinta.-Participación na modalidade 7.</p>
<p>En relación coa participación na modalidade 7, distinción honorífica, só se admitirán aquelas propostas de candidatos que veñan avaladas por entidades, asociacións ou colectivos, e acompañadas dunha memoria, informe ou calquera outro documento que resulte explicativo das motivacións e méritos que se consideren concorrentes na persoa ou entidade que se propón.</p>
<p>Os membros do xurado poderán presentar candidaturas nesta modalidade acompañándoas da correspondente memoria ou informe.</p>
<p>Sexta.-Fases.</p>
<p>1. Presentación de solicitudes.</p>
<p>As solicitudes presentaranse desde o día seguinte ó da publicación no DOG desta orde ata o 30 de setembro de 2003 na Consellería de Política Agroalimentaria e Desenvolvemento Rural, situada no edificio administrativo San Caetano, 15771 Santiago de Compostela, ou por calquera dos procedementos previstos na Lei 30/1992, do 26 de novembro, de réxime xurídico das administracións e do procedemento administrativo común.</p>
<p>2. Admisión.</p>
<p>Non se admitirá ningunha candidatura á que se lle teña seguido un expediente sancionador rematado con resolución firme, por calquera das administracións públicas españolas, nos catro anos anteriores á data da presentación da solicitude.</p>
<p>A adxudicación de premios a quen non reúna este requisito considérase nula, e disto derivaranse as responsabilidades que correspondan.</p>
<p>3. Xurado.</p>
<p>O xurado ou xurados para a adxudicación destes premios serán nomeados polo conselleiro de Política Agroalimentaria e Desenvolvemento Rural e constituirano persoas de recoñecido prestixio.</p>
<p>A decisión do xurado elevarase ó conselleiro de Política Agroalimentaria e Desenvolvemento Rural, quen dictará as resolucións de adxudicación dos premios.</p>
<p>As decisións do xurado ou xurados serán inapelables e o premio ou premios que considere oportunos poderán ser declarados desertos.</p>
<p>4. Entrega.</p>
<p>A resolución e a entrega dos premios farase nun acto público, en lugar e data que se dará a coñecer no seu momento.</p>
<p>A participación nesta convocatoria supón a aceptación incondicional destas bases.</p>
<p>Sétima.-Dotación dos premios.</p>
<p>Para cada unha das categorías concederase un premio de 3.000 euros, ademais dun trofeo orixinal e dun diploma acreditativo.</p>
<p>Oitava.-Publicidade das actuacións.</p>
<p>Os premiados só poderán facer mención do premio nas súas accións de promoción e publicidade, indicando a modalidade, o ano de concesión e o órgano convocante. En todo caso, estas accións de promoción e publicidade axustaranse á normativa vixente na materia.</p>
<p>Novena.-A Xunta de Galicia poderá utiliza-los traballos dos premiados para levar a cabo labores de difusión deles entre os demais axentes do sector. Este labor pode incluír elaboración de publicacións coas indicacións da documentación presentada.</p>

