---
date: '2003-08-11'
id: 184BA
page: 10
number: 154
agency: 'CONSELLERÍA DE ASUNTOS SOCIAIS, EMPREGO E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 30 de xuño de 2003, da Dirección Xeral de Relacións Laborais,
  pola que se ordena o rexistro, o depósito e a publicación, no Diario Oficial
  de Galicia, do convenio colectivo da empresa Servimgal, S.L.
range: Resolución
url: 'https://www.xunta.gal/dog/Publicados/2003/20030811/Anuncio184BA_gl.html'
---
<p>Visto o texto do convenio colectivo de ámbito autonómico da empresa Servimgal, S.L. (código do convenio nº 8200632), que se subscribiu con data do 13 de xuño de 2003, entre a representación da empresa e os representantes dos traballadores, e de conformidade co disposto no artigo 90.2º e 3º, e do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, e no Real decreto 1040/1981, do 22 de maio, sobre rexistro e depósito de convenios colectivos de traballo, a dirección xeral de relacións laborais</p>
<p>ACORDA:</p>
<p>Primeiro.-Ordena-la inscrición do devandito convenio no rexistro xeral de convenios desta dirección xeral.</p>
<p>Segundo.-Remiti-lo texto orixinal ó correspondente servicio deste centro directivo.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Santiago de Compostela, 30 de xuño de 2003.</p>
<p>Pilar Cancela Rodríguez</p>
<p>Directora xeral de Relacións Laborais</p>
<p>Convenio colectivo da empresa Servimgal, S.L.</p>
<p>(ano 2003)</p>
<p>Disposicións xerais</p>
<p>Artigo 1º.-Partes contratantes.</p>
<p>Este convenio colectivo foi negociado e subscrito pola empresa Servimgal, S.L. e os seus delegados de persoal co ámbito territorial e persoal que máis abaixo se indica.</p>
<p>Artigo 2º.-Ámbito territorial.</p>
<p>O ámbito territorial do convenio é o dos centros de traballo da empresa Servimgal, S.L., existentes na actualidade, e mailos que se poidan crear.</p>
<p>Artigo 3º.-Ámbito persoal.</p>
<p>O convenio afecta á totalidade do persoal de lavandería pertencente ó cadro de persoal da empresa, coas excepcións que a normativa vixente prevé.</p>
<p>Artigo 4º.-Vixencia e duración.</p>
<p>O convenio entrará en vigor o día do seu asinamento, sen prexuízo de que as condicións económicas sexan aplicadas a partir do 1 de xaneiro de 2003.</p>
<p>Terá unha vixencia dun ano e expirará o 31 de decembro de 2003.</p>
<p>Artigo 5º.-Prórroga e denuncia.</p>
<p>Este convenio quedará automaticamente denunciado dous meses antes do seu vencemento. Non obstante, subsistirán os seus preceptos ata a entrada en vigor daqueloutro que o substitúa.</p>
<p>Artigo 6º.-Condicións e compensación de melloras.</p>
<p>As condicións contidas neste convenio colectivo establécense con carácter de mínimas.</p>
<p>Tódalas melloras que se implanten a través de normas legais ou doutras, serán compensadas e absorbidas ata onde alcancen, cos aumentos e melloras existentes ou que poidan establecerse no futuro, sempre que no cómputo anual, a suma das condicións do convenio sexa máis beneficiosa.</p>
<p>Artigo 7º.-Comisión paritaria.</p>
<p>De acordo coa lexislación vixente, crearase unha comisión paritaria, para a interpretación do convido, composta por tres membros en representación dos traballadores/as e outros tres por parte da empresa.</p>
<p>A propia comisión establecerá as normas de funcionamento.</p>
<p>Persoal</p>
<p>Artigo 8º.-Cadros de persoal.</p>
<p>A empresa dará a coñecer no transcurso do mes de febreiro de cada ano un rexistro do persoal ó seu servicio ordenado polo seu número, onde fará consta-los seguintes datos: nome e número da persoa traballadora, categoría laboral e antigüidade nela, profesión ou oficio e servicio no que traballa.</p>
<p>Estes datos referiranse á situación laboral e profesional dos traballadores/as o 1 de xaneiro de cada ano de publicación no rexistro.</p>
<p>Artigo 9º.-Categorías.</p>
<p>-Encargado/a xeral.</p>
<p>-Técnico/a de grao medio.</p>
<p>-Responsable de equipo.</p>
<p>-Oficial administrativo/a.</p>
<p>-Auxiliar administrativo/a.</p>
<p>-Oficial 1ª lavandería.</p>
<p>-Oficial 2ª lavandería.</p>
<p>-Especialista, conductor/a, lavandeiro/a.</p>
<p>-Axudante lavandería.</p>
<p>-Sereno/a.</p>
<p>Artigo 10º.-Mobilidade funcional.</p>
<p>A empresa, en caso de necesidade xustificada, pode encomendar tarefas correspondentes a unha categoría inferior a aquela pola que está contratado o traballador/a, limitándoa temporalmente; neste caso, o traballador/a recibirá a retribución correspondente á categoría pola que está contratado. En</p>
<p>todo caso, a empresa non poderá encomenda-la realización das tarefas descritas por un prazo superior a tres meses, non sendo por causas xustificadas.</p>
<p>Se se lle encomendase ó traballador/a o desempeño de funcións correspondentes a categorías superiores, percibirá o salario correspondente á categoría na cal realice as súas funcións. Transcorridos seis meses desde que comezou o desempeño de tales funcións, consolidarase o ascenso para tódolos efectos, con excepción daqueles que estivesen a realizar substitucións.</p>
<p>Artigo 11º.-Formación.</p>
<p>Constituirase unha comisión de formación, composta por un delegado/a do persoal e un membro da dirección.</p>
<p>Previamente, farase un estudio de necesidades. Posteriormente, os delegado/as deberán realizar un informe anual sobre o estudio das necesidades da empresa, co fin de detectar qué formación se necesita e qué tipo de curso se deben realizar.</p>
<p>Unha vez detectadas as necesidades e definidos os cursos que se deberán impartir, elaborarase un informe que determine o nivel de prioridades deles e por grupo de necesidades; este presentarase á empresa, que decidirá sobre a súa viabilidade.</p>
<p>Artigo 12º.-Ascensos.</p>
<p>Tódalas vacantes que se produzan na empresa cubriranse, en primeiro lugar, mediante o sistema de ascensos, cos criterios que se marquen.</p>
<p>Os delegado/as de persoal deberán participar no concurso para cubri-las vacantes por ascensos, tanto no proceso de valoración dos méritos e probas como na súa cualificación. Un dos méritos será respecta-la antigüidade dos traballadores/as que se presenten.</p>
<p>Artigo 13º.-Persoal de novo ingreso (período de proba).</p>
<p>Ó persoal de novo ingreso faráselle un contrato de traballo por escrito, debendo quedar no seu poder unha copia del.</p>
<p>Os períodos de proba para o persoal de novo ingreso serán os seguintes:</p>
<p>-Persoal técnico: 2 meses.</p>
<p>-Persoal administrativo e de recepción e entrega: 15 días.</p>
<p>-Persoal subalterno: 15 días.</p>
<p>-Persoal restante: 15 días.</p>
<p>Artigo 14º.-Contratación de novo persoal e medidas de fomento de emprego.</p>
<p>A empresa comunicaralles ós representantes dos traballadores/as, con suficiente antelación, a súa intención de contratar novo persoal, sexa eventual ou fixo, con fin de que, en igualdade de condicións, se lle poida dar preferencia ós familiares dos traballadores/as.</p>
<p>Co fin de fomenta-la contratación e debido ós límites a esta impostos por causa das últimas modificacións lexislativas, as partes acordan que a duración máxima do contrato eventual por circunstancias da producción sexa de doce meses, nun período total de dazaoito meses.</p>
<p>Réxime de traballo</p>
<p>Artigo 15º.-Xornada.</p>
<p>Establécese que a xornada será a mesma en días laborables e horas efectivas de traballo para todo o persoal.</p>
<p>O número de horas será de 40 semanais, coas horas de descanso que establece a lei.</p>
<p>Sempre que se poida, realizarase a xornada continua, mediando entre xornadas, 12 horas ininterrompidas de descanso.</p>
<p>En caso de xornada continua terase dereito a un descanso de 30 minutos para o bocadillo, que serán contabilizados como xornada efectiva.</p>
<p>A xornada de traballo estará abranguida entre luns e domingos, con dúas quendas rotativas e un día e medio de descanso semanal ininterrompido. O cadro horario confeccionarase nos primeiros días de xaneiro, coa conformidade dos delegado/as dos traballadores/as.</p>
<p>Artigo 16º.-Traballo nocturno.</p>
<p>As horas traballadas durante o período abranguido entre as dez da noite e as seis da mañá terán unha retribución específica incrementada nun 30 por cento sobre o salario base de cada traballador/a e percibiranse sobre as horas efectivas traballadas.</p>
<p>Para cubri-las necesidades da quenda de noite recorrerase preferentemente a persoal voluntario.</p>
<p>Artigo 17º.-Vacacións.</p>
<p>O período de vacacións será do mes natural no que se goce.</p>
<p>O calendario onde consten as vacacións do persoal laboral fixarase antes do 31 de marzo, elaborarase de mutuo acordo entre a empresa e os representantes dos traballadores/as e serán estas obrigatoriamente rotativas.</p>
<p>Se ó inicio das vacacións, un traballador/a estivese de baixa por accidente de traballo, enfermidade grave ou enfermidade con hospitalización, entendendo esta dentro do período de baixa, terá dereito a gozar delas o mes seguinte da súa incorporación ó traballo.</p>
<p>As vacacións gozaranse no período abranguido entre o 1 de xuño e o 30 de setembro, ámbolos dous incluídos.</p>
<p>Os traballadores/as que gocen as súas vacacións, por necesidade da empresa, nun mes distinto ós abranguidos no período descrito, terán dereito a unha bolsa de vacacións, cun importe mínimo fixado en 90,15 euros (15.000 pesetas).</p>
<p>Artigo 18º.-Licencias.</p>
<p>O traballador/a, logo de avisalo e xustificalo, poderá ausentarse do traballo, con dereito á remuneración, polo tempo e os motivos seguintes:</p>
<p>Casamento: 16 días naturais.</p>
<p>Nacemento filla/o ou adopción legal: 3 días laborables, que se poderán gozar dentro dos sete días seguintes ó parto.</p>
<p>No caso de necesidade de desprazamento a distancia superior á da provincia: 4 días laborables.</p>
<p>Falecemento:</p>
<p>-De pais, fillos ou cónxuxe do traballador/a: 4 días naturais.</p>
<p>-De avós, netos e irmáns do traballador/a: 3 días naturais.</p>
<p>-De pais, avós, netos e irmáns do cónxuxe: 2 días naturais.</p>
<p>-De pais, avós, netos e irmáns do cónxuxe con convivencia: 3 días naturais.</p>
<p>-Tíos naturais ou políticos con convivencia: 1 día natural.</p>
<p>No caso de necesidade de desprazamento a distancia superior á da provincia: 2 días naturais máis.</p>
<p>Para os efectos de cómputo dos días de permiso por falecemento, considerarase que:</p>
<p>-Se computará como día de permiso o do falecemento, se este se produce antes de transcorrida a metade da xornada laboral do traballador/a.</p>
<p>-Se o falecemento se produce no día non laborable para o traballador/a, computarase como día de permiso no caso de que o falecemento tivese lugar antes das 12.00 horas.</p>
<p>Enfermidade grave, hospitalización ou operación cirúrxica con anestesia total:</p>
<p>-De pais, fillos e cónxuxe do traballador/a ou políticos: 3 días naturais.</p>
<p>No caso de necesidade de desprazamento a distancia superior á da provincia: 2 días máis.</p>
<p>-De avós, netos e irmáns do traballador/a ou políticos: 2 días naturais.</p>
<p>-Operación cirúrxica leve ou sen anestesia total con convivencia: o tempo que dure, sexa cal sexa a operación.</p>
<p>Nestes últimos casos, se existe necesidade de desprazamento a distancia superior á da provincia: 2 días naturais máis.</p>
<p>A referencia a cónxuxe nos anteditos permisos faise extensiva á persoa que conviva maritalmente co traballador/a, que acredite a súa situación de convivencia mediante certificado do concello, libro de familia ou documento semellante.</p>
<p>Casamento:</p>
<p>-De pais, fillos, irmáns e netos, tanto naturais como políticos: 1 día natural.</p>
<p>-No caso de desprazamento: 2 días naturais.</p>
<p>Traslado de domicilio: 2 días naturais.</p>
<p>Cumprimento de deber público: polo tempo indispensable para o cumprimento dun deber inescusable de carácter público e persoal, con posterior xustificación.</p>
<p>Exames:</p>
<p>-Os traballadores/as matriculados en centros oficiais ou recoñecidos polo MEC, que cursen con regularidade estudios para a obtención dun título académico ou profesional, ó abeiro da Lei xeral de educación, terán dereito ós permisos necesarios para concorrer ós exames correspondentes.</p>
<p>Asuntos propios: 4 días naturais.</p>
<p>Artigo 19º.-Excedencias.</p>
<p>1. O traballador/a cunha antigüidade mínima na empresa dun ano ten dereito a que se lle recoñeza a posibilidade de situarse en excedencia, coa conservación do posto de traballo, por un prazo non menor dun ano e non maior de tres. Este dereito só poderá ser exercido outra vez polo mesmo traballador/a se transcorreron catro anos desde o final da anterior excedencia.</p>
<p>2. Para cursar estudios por un tempo superior a un ano e inferior a cinco anos. Este período só poderá ser aproveitado outra vez polo traballador/a, se transcorreron catro anos desde o final da outra excedencia, xa sexa voluntaria ou especial.</p>
<p>3. Cando concorran circunstancias de enfermidade grave de longa duración ou defunción do cónxuxe ou familiares abranguidos no 1º grao de consanguinidade e se acredite a necesidade de atender persoalmente as consecuencias derivadas daquelas situacións.</p>
<p>Esta excedencia non será inferior a tres meses nin superior a un ano.</p>
<p>4. Cando o cónxuxe sexa trasladado por razóns laborais a un centro de traballo fóra da súa provincia onde o traballador/a preste os seus servicios. Esta excedencia non poderá ser inferior a seis meses nin superior a dous anos.</p>
<p>5. Cando opten por seguir un tratamento baixo vixilancia médica por razóns de alcoholemia ou toxicomanía. Esta excedencia non poderá ser superior a un ano e só poderá solicitarse unha vez. Para reintegrarse deberá acreditarse o rigoroso seguimento do tratamento.</p>
<p>As excedencias citadas non computarán antigüidade ningunha.</p>
<p>A comunicación para reintegrarse á empresa deberá formularse por escrito e cun mes de antelación á data do remate da excedencia.</p>
<p>Artigo 20º.-Excedencia para o coidado dos fillo/as.</p>
<p>Os traballadores fixos con, polo menos, un ano de antigüidade, terán dereito a solicitar unha excedencia especial, con reserva do posto de traballo, para o coidado persoal e directo dos fillos menores de catro anos, tanto cando o sexan por natureza como por adopción.</p>
<p>Cando o pai e a nai traballen, só un deles poderá exercer este dereito. A dita situación de excedencia non poderá exceder de tres anos.</p>
<p>Réxime de retribucións</p>
<p>Artigo 21º.-Retribucións.</p>
<p>As retribucións entenderanse sobre a xornada completa. O seu aboamento realizarase por meses dentro dos tres primeiros días do mes seguinte, como máximo.</p>
<p>As retribucións para o ano 2003 fíxanse na táboa anexa.</p>
<p>O traballador/a terá dereito a percibir anticipos á conta do traballo realizado e ata o 90% da retribución correspondente.</p>
<p>Dentro do salario, para os efectos da definición, distinguiranse os seguintes conceptos remunerativos:</p>
<p>a) Soldo base: cantidade mínima diaria garantida ó traballador/a que efectúe o seu traballo co rendemento normal, segundo queda definido no presente convenio.</p>
<p>b) Soldo: cantidade mínima mensual garantida ó traballador/a que preste o seu traballo polo rendemento normal, segundo queda definido no presente convenio.</p>
<p>c) Xornal: importe total das retribucións que por calquera concepto perciba o traballador/a.</p>
<p>d) Complementos: entenderanse por tales as cantidades de diñeiro que estableza a empresa para cubri-los postos de traballo que se realizan e que marca este convenio.</p>
<p>Artigo 22º.-Pagas extraordinarias.</p>
<p>Os traballador/as percibirán dúas gratificacións extraordinarias, que se aboarán nos meses de xuño e decembro, con anterioridade ó día 30 de xuño e 15 de decembro, respectivamente; e unha paga de beneficios pagadeira no mes de marzo dun importe fixo de 150 euros. O importe de cada unha das pagas de decembro e xuño será dunha mensualidade de salario base segundo o convenio, máis o complemento de antigüidade aplicado ó que corresponda a cada un dos niveis. As ditas pagas percibiranse íntegras, independentemente de que o traballador/a estivese en situación de IT en calquera das súas modalidades, durante o período do seu cobramento.</p>
<p>Artigo 23º.-Complementos.</p>
<p>Antigüidade: todo o persoal afectado por este convenio percibirá en concepto de antigüidade un</p>
<p>importe do 4% do seu salario base por cada trienio cumprido.</p>
<p>Transporte: fíxase un complemento de transporte coa contía de 76,50 euros, que será igual para tódalas categorías e aboarase nas doce mensualidades.</p>
<p>Artigo 24º.-Horas extraordinarias.</p>
<p>O pagamento da hora extraordinaria normal será de 4,70 euros, a nocturna de 6,30 euros e a festiva de 7,25 euros.</p>
<p>As horas nocturnas consideraranse a partir das 23.00 horas ata as 7.00 horas.</p>
<p>Os representantes dos traballadores/as recibirán periodicamente información do número de horas realizadas por traballador/a e por departamento.</p>
<p>Artigo 25º.-Adaptación do persoal con capacidade diminuída.</p>
<p>O persoal que por deficiencia das súas condicións físicas ou por outras circunstancias non estea en situación de dar rendemento normal na súa categoría, pasará a outro traballo e respectaráselle o salario que tivese acreditado antes de pasar á dita situación.</p>
<p>Artigo 26º.-Incapacidade transitoria.</p>
<p>1. Nos períodos de baixa por accidente de traballo, hospitalización e convalecencia, o traballador/a terá dereito a que a empresa complete, exclusivamente ó seu cargo, as prestacións da Seguridade Social, de forma que o traballador/a perciba durante os días de baixa o 100% do salario máis a antigüidade, o complemento de transporte, o complemento de penosidade, o especial, o de responsabilidade e o de nocturnidade.</p>
<p>2. Nos supostos de IT por enfermidade común ou accidente non laboral, a empresa completará o 100% do salario máis a antigüidade, o complemento de penosidade, o de responsabilidade e o especial, a partir do día 6º da baixa na primeira baixa do ano, e a partir do día 15 da baixa na segunda e seguintes dentro do mesmo ano natural.</p>
<p>Estas compensacións salariais serán efectivas, tanto se o traballador/a é substituído como se non o é.</p>
<p>Melloras sociais</p>
<p>Artigo 27º.-Seguros.</p>
<p>Contratarase un seguro colectivo de vida con cargo á empresa, e que abrangue todo o persoal dela. O capital asegurado será:</p>
<p>a) Morte por accidente incluído in itínere: 19.500 euros.</p>
<p>b) Invalidez permanente absoluta, derivada de enfermidade profesional: 24.000 euros.</p>
<p>c) Grande invalidez: aboamento do capital asegurado derivado de enfermidade profesional: 24.000 euros.</p>
<p>Artigo 28º.-Roupa de traballo.</p>
<p>A empresa facilitaralle ó persoal a correspondente roupa de traballo. Serán entregados dous equipos completos ó ano, con calzado incluído.</p>
<p>Artigo 29º.-Recoñecementos médicos.</p>
<p>O recoñecemento médico realizarase como se indica na actual lexislación vixente, segundo o artigo 22 da Lei 31/1995, de prevención de riscos laborais.</p>
<p>O resultado do dito recoñecemento seralle entregado a cada traballador/a.</p>
<p>Artigo 30º.-Saúde laboral.</p>
<p>Nomearase un comité de saúde laboral con tódalas demais normas contidas segundo a Lei 31/1995, de prevención de riscos laborais.</p>
<p>Artigo 31º.-Protección á maternidade.</p>
<p>Aterase ó recollido na Lei 39/1999, do 5 de novembro, de protección á maternidade.</p>
<p>Artigo 32º.-Acción sindical.</p>
<p>Os delegada/os de persoal terán dereito a:</p>
<p>1. Ser informados periodicamente pola dirección da empresa, sobre a evolución xeral, a situación da producción, o programa de producción e a evolución probable do emprego.</p>
<p>2. Anualmente, coñece-lo balance, a conta de resultados e a memoria.</p>
<p>3. A empresa informará previamente sobre sancións por faltas graves e, en especial, nos supostos de despedimento.</p>
<p>4. A empresa facilitaralles ós delegada/os de persoal o modelo ou modelos de contrato de traballo que habitualmente utilice; igualmente, facilitaralles unha copia básica de tódolos contratos que se realicen.</p>
<p>5. Existirá un taboleiro de anuncios, que porá a empresa, onde os delegado/as de persoal poidan publicar, inserir, etc.</p>
<p>6. Os representantes dos traballadores/as deberán realizar un informe previo e participar nas seguintes cuestións:</p>
<p>a) Os delegado/as de persoal non poderán ser discriminados na súa promoción económica nin profesional por causas ou por razón do desempeño da súa función.</p>
<p>b) Poderán exerce-la liberdade de expresión no interior da empresa nas materias propias da súa representación; poderán publicar ou distribuír, sen perturba-lo normal desenvolvemento do proceso productivo, aquelas publicacións de interese laboral ou social, e exercerán tales tarefas de acordo coa normativa legal vixente para ese efecto.</p>
<p>Artigo 33º.-Asemblea de traballadores/as.</p>
<p>Os traballadores/as terán dereito a reunirse en asemblea unha vez ó mes e por un tempo máximo</p>
<p>dunha hora durante a xornada, debendo comunicar á empresa a realización desta cunha antelación de 48 horas, salvo situación de excepción e sempre de mutuo acordo coa empresa.</p>
<p>Artigo 34º.-Vestiarios.</p>
<p>A empresa está obrigada a facilitar unha zona de vestiarios, independente para homes e mulleres, con duchas e armarios, e mailo que establece a Lei de saúde laboral.</p>
<p>Igualmente, habilitarase unha zona para o descanso do bocadillo e que sirva para realiza-las asembleas.</p>
<p>Artigo 35º.-Premio de fidelidade.</p>
<p>Establécese un premio de fidelidade, de dous meses de salario, para os traballadores/as que causen baixa por xubilación.</p>
<p>ANEXO</p>
<p>Ano 2002:</p>
<table><tbody><tr><td></td></tr>
<tr><td>Categoría</td><td>Salario base</td><td>Compl. especialidade</td><td>Compl. responsabil.</td><td>Compl. penos./per.</td></tr>
<tr><td></td></tr>
</tbody></table>
<table><tbody><tr><td>Encargado/a xeral</td><td>720,76</td><td></td><td>102,91</td></tr>
<tr><td></td></tr>
<tr><td>Técnico/a grao medio</td><td>720,76</td></tr>
<tr><td></td></tr>
<tr><td>Responsable de equipo</td><td>587,96</td><td>102,10</td><td>65,34</td></tr>
<tr><td></td></tr>
<tr><td>Oficial administrativo/a</td><td>608,45</td></tr>
<tr><td></td></tr>
<tr><td>Auxiliar administrativo/a</td><td>514,53</td></tr>
<tr><td></td></tr>
<tr><td>Oficial 1ª lavandería</td><td>514,53</td><td></td><td></td><td>102,91</td></tr>
<tr><td></td></tr>
<tr><td>Oficial 2ª lavandería</td><td>508,12</td></tr>
<tr><td></td></tr>
<tr><td>Especialista, conductor/a,
lavandeira/o</td><td>508,12</td><td>98,99</td><td></td><td>101,63</td></tr>
<tr><td></td></tr>
<tr><td>Axudante lavandería</td><td>502,16</td></tr>
<tr><td></td></tr>
<tr><td>Sereno/a</td><td>494,93</td></tr>
<tr><td></td></tr></tbody></table>
<p>En tódalas categorías:</p>
<p>Complemento transporte: 76,50 euros.</p>

