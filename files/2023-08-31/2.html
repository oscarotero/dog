---
date: '2023-08-31'
id: G0655-240823-0002
page: 51117
number: 165
agency: 'Consellería de Cultura, Educación, Formación Profesional e Universidades'
section: III. Outras disposicións.
title: >-
  ORDE do 23 de agosto de 2023 pola que se establece a figura da persoa
  coordinadora de benestar e convivencia nos centros docentes de Galicia.
range: Orde
url: >-
  https://www.xunta.gal/dog/Publicados/2023/20230831/AnuncioG0655-240823-0002_gl.html
---
<p>A Lei orgánica 2/2006, do 3 de maio, de educación, na redacción dada pola Lei orgánica 3/2020, do 29 de decembro, establece no seu artigo 124.5 que as administracións educativas regularán os requisitos e as funcións que debe desempeñar o coordinador ou a coordinadora de benestar e protección, que debe designarse en todos os centros educativos independentemente da súa titularidade. </p>
    <p>A Lei orgánica 8/2021, do 4 de xuño, de protección integral á infancia e á adolescencia fronte á violencia, dedica o capítulo IV do título III ao ámbito educativo. No artigo 35.1 refírese á obrigatoriedade de que todos os centros educativos onde cursen estudos persoas menores de idade, independentemente da súa titularidade, deben ter unha coordinadora ou un coordinador de benestar e protección do alumnado, que actuará baixo a supervisión da persoa que exerza a dirección ou a titularidade do centro. Así mesmo, no artigo 35.2 sinala que as administracións educativas competentes determinarán os requisitos e funcións que debe desempeñar a coordinadora ou o coordinador de benestar e protección e determinarán se estas funcións deben ser desempeñadas por persoal xa existente no centro escolar ou por novo persoal. </p>
    <p>Nesta mesma lei orgánica establécese que todos os centros educativos elaborarán un plan de convivencia, de conformidade co artigo 124 da Lei orgánica 2/2006, do 3 de maio, entre cuxas actividades se incluirán a adquisición de habilidades, sensibilización e formación da comunidade educativa, promoción do bo trato e resolución pacífica de conflitos polo persoal do centro, o alumnado e a comunidade educativa sobre a resolución pacífica de conflitos. </p>
    <p>A Lei 4/2011, do 30 de xuño, de convivencia e participación da comunidade educativa, sinala no seu artigo 10.1 que o proxecto educativo de cada centro docente incluirá un plan de convivencia que recolla e desenvolva os fins e principios establecidos no artigo 3 da lei e os regulados nas leis orgánicas sobre a materia. O dito plan integrará o principio de igualdade entre mulleres e homes e establecerá, sobre a base dun diagnóstico previo, as necesidades, obxectivos, directrices básicas de convivencia e actuacións, incluíndo a mediación na xestión dos conflitos, e conterá actuacións preventivas, reeducadoras e correctoras. </p>
    <p>A Orde do 17 de xullo de 2007, pola que se regula a percepción da compoñente singular do complemento específico por función titorial e outras funcións docentes, establece que a persoa dinamizadora da convivencia coordinará a mellora do clima escolar, a través da función titorial e propoñendo accións cooperativas, e asesorará o resto do profesorado na inclusión de dinámicas de aula, que propicien a mellora da convivencia e a resolución pacífica de conflitos.</p>
    <p>A Estratexia galega de convivencia escolar 2025 recolle, dentro dunha das liñas de actuación, a mellora da coordinación do benestar e protección do alumnado sinalando que, a través da figura da persoa que exerza a dita coordinación nos centros educativos, se establecerán os mecanismos necesarios para unha maior coordinación en materia de educación emocional, de xeito que se converterá nun referente para apoiar o labor do profesorado ante posibles casos de violencia no propio centro ou na súa contorna.</p>
    <p>Tendo en conta que as funcións da persoa coordinadora de benestar e protección establecidas na Lei orgánica 8/2021, do 4 de xuño, xa viñan sendo realizadas nos centros docentes da Comunidade Autónoma galega a través do desenvolvemento do Plan de convivencia, co apoio da dinamización de convivencia, é preciso acomodar esta nova figura ao marco normativo do sistema educativo galego. Así, baixo a denominación de persoa coordinadora de benestar e convivencia regúlase a figura que asume as funcións de coordinación de benestar e protección e de dinamización de convivencia. </p>
    <p>A orde adecúase aos principios de boa regulación establecidos no artigo 129 da Lei 39/2015, do 1 de outubro, do procedemento administrativo común das administracións públicas. Cumpre cos principios de necesidade e eficacia, posto que resulta preciso regular as funcións da coordinación de benestar e protección indicadas na lei. En virtude do principio de proporcionalidade, contén a regulación imprescindible para cumprir co seu obxecto, e non existen outras medidas menos restritivas de dereitos ou que impoñan menos obrigas aos destinatarios. Contribúese coa presente regulación á seguridade xurídica, ao resultar coherente co ordenamento xurídico actual. O principio de transparencia garantiuse coa participación dos potenciais destinatarios a través do trámite de audiencia e información pública. Finalmente, no que respecta aos principios de eficiencia e simplicidade, permite unha xestión máis eficiente dos recursos públicos.</p>
    <p>En consecuencia, como conselleiro de Cultura, Educación, Formación Profesional e Universidades, no exercicio das facultades conferidas polo artigo 34 da Lei 1/1983, do 22 de febreiro, reguladora da Xunta e da súa Presidencia,</p>
    <h2>ACORDO:</h2>
    <p>Artigo 1. Obxecto e ámbito de aplicación</p>
    <p>1. Esta orde ten por obxecto establecer a figura da persoa que exercerá a coordinación de benestar e convivencia nos centros docentes da Comunidade Autónoma de Galicia.</p>
    <p>2. Esta orde será de aplicación nos centros docentes correspondentes ao ámbito de xestión da Comunidade Autónoma de Galicia que impartan ensinanzas reguladas na Lei orgánica 2/2006, do 3 de maio, de educación, e nos que cursen estudos persoas menores de idade, agás nos centros que impartan as ensinanzas do primeiro ciclo de educación infantil.</p>
    <p>Artigo 2. A persoa coordinadora de benestar e convivencia</p>
    <p>A persoa coordinadora de benestar e convivencia será designada pola dirección do centro de entre o profesorado do claustro, preferentemente con destino definitivo, por un período de dous anos, priorizando a súa formación específica, a experiencia, o interese e a dispoñibilidade horaria.</p>
    <p>Artigo 3. Funcións da persoa coordinadora de benestar e convivencia</p>
    <p>1. A persoa coordinadora de benestar e convivencia actuará baixo a supervisión da persoa que exerza a dirección do centro docente.</p>
    <p>2. As funcións da persoa coordinadora de benestar e convivencia son as seguintes:</p>
    <p>a) En coordinación co equipo directivo: </p>
    <p>– Coordinar o plan de convivencia e colaborar na súa dinamización xunto coa comisión de convivencia do centro.</p>
    <p>– Fomentar o uso de métodos alternativos de resolución pacífica dos conflitos entre o persoal do centro e o alumnado, para o cal velará, entre outras accións, pola incorporación e tratamento no plan de acción titorial de contidos relacionados coas habilidades sociais, a intelixencia emocional, a autoestima, a resolución pacífica de conflitos, a mediación e as dinámicas de grupo.</p>
    <p>– Identificarse ante o alumnado, ante o persoal do centro educativo e, en xeral, ante a comunidade educativa, como principal referente das comunicacións relacionadas con posibles casos de violencia no propio centro ou na súa contorna.</p>
    <p>– Informar o persoal do centro sobre os protocolos de prevención e protección de calquera forma de violencia existente na súa localidade ou na súa comunidade autónoma.</p>
    <p>– Promover, en situacións que supoñan un risco para a seguridade das persoas menores de idade, a comunicación inmediata por parte do centro educativo ás forzas e corpos de seguridade do Estado.</p>
    <p>– Promover plans de formación en materia de prevención, detección precoz e protección da infancia e adolescencia, dirixidos tanto ao persoal que traballa nos centros educativos como ao alumnado e ás súas familias ou ás persoas titoras legais, con especial atención ao persoal do centro que actúa como titoras e titores, e á adquisición, por parte do alumnado, de habilidades para detectar e responder a situacións de violencia.</p>
    <p>– Promover no centro docente unha alimentación saudable e nutritiva que permita ao alumnado, especialmente ao máis vulnerable, ter unha alimentación equilibrada.</p>
    <p>– Promover, en situacións que poidan implicar un tratamento ilegal de datos persoais das persoas de menores de idade, a comunicación inmediata por parte do centro educativo, con coñecemento da persoa delegada de protección de datos da consellería con competencias en materia de educación, á Axencia Española de Protección de Datos.</p>
    <p>b) En coordinación co departamento de orientación:</p>
    <p>– Promover medidas que garantan o máximo benestar da infancia e da adolescencia, así como a cultura do bo trato, coordinando actuacións, que se realizarán no centro e desde a titoría, promotoras de valores democráticos de convivencia, negociación e diálogo e cultura de paz.</p>
    <p>– Colaborar no deseño e desenvolvemento de programas facilitadores de detección de dificultades de convivencia e de relación.</p>
    <p>– Fomentar o respecto polo alumnado con discapacidade ou calquera outra circunstancia de especial vulnerabilidade ou diversidade.</p>
    <p>– Coordinar, de acordo cos protocolos establecidos, os casos que requiran intervención por parte dos servizos sociais competentes, debendo comunicalo ás autoridades correspondentes, se se valora necesario, e sen prexuízo do deber de comunicación nos casos legalmente previstos.</p>
    <p>– Promover a participación das familias informándoas e asesorándoas, en especial no relacionado coa convivencia democrática e o benestar.</p>
    <p>c) En coordinación coas asociacións de nais e de pais:</p>
    <p>– Promover plans de formación en materia de prevención, detección precoz e protección da infancia e a adolescencia, dirixidos ás persoas proxenitoras e a quen exerza función de tutela, garda ou acollemento.</p>
    <p>Artigo 4. Plan de traballo</p>
    <p>1. O plan de traballo da coordinadora ou coordinador de benestar e convivencia incluirase dentro do plan de convivencia do centro e incorporará, como mínimo, os seguintes elementos:</p>
    <p>a) Introdución, cunha breve contextualización do plan no centro e unha xustificación deste. </p>
    <p>b) Análise do contexto, que recollerá, como mínimo, a situación de partida no centro respecto aos ámbitos das súas funcións. </p>
    <p>c) Obxectivos, nos cales se especificarán indicadores.</p>
    <p>d) Procedemento de seguimento, avaliación e modificación do plan e, de ser o caso, de difusión.</p>
    <p>2. O plan de traballo concretarase anualmente na programación xeral anual a través de accións enfocadas ao logro dos obxectivos establecidos que se pretendan desenvolver no correspondente curso académico.</p>
    <p>Para cada unha das accións concretarase, como mínimo, a súa temporalización e os indicadores que permitan avaliar o nivel de logro acadado.</p>
    <p>Disposición adicional única. A coordinación de benestar e convivencia nos centros públicos</p>
    <p>Nos centros públicos a dirección do centro, dependendo da dispoñibilidade horaria e das características e do tamaño do centro, poderá asignar ata un máximo de dúas sesións lectivas e dúas sesións das complementarias fixas á coordinadora ou coordinador de benestar e convivencia para a realización das funcións recollidas no artigo 3. </p>
    <p>A coordinación de benestar e convivencia terá a mesma consideración que as dinamizacións reguladas na Orde do 17 de xullo de 2007 pola que se regula a percepción da compoñente singular do complemento específico por función titorial e outras función docentes.</p>
    <p>Disposición derrogatoria única. Derrogación normativa</p>
    <p>1. Derróganse a letra c) do artigo 6, o artigo 11, o artigo 12 e a referencia á convivencia escolar do número 3 do artigo 8 da Orde do 17 de xullo de 2007 pola que se regula a percepción da compoñente singular do complemento específico por función titorial e outras funcións docentes.</p>
    <p>2. Derróganse todas as disposicións de igual ou inferior rango que se opoñan ao disposto nesta orde.</p>
    <p>Disposición derradeira primeira. Calendario de aplicación</p>
    <p>O contido da presente orde aplicarase partir do curso 2023/24.</p>
    <p>Disposicións derradeira segunda. Habilitación para o desenvolvemento normativo</p>
    <p>Autorízase a Dirección Xeral de Ordenación e Innovación Educativa para ditar as medidas precisas para a execución desta orde.</p>
    <p>Disposición derradeira terceira. Entrada en vigor</p>
    <p>Esta orde entrará en vigor aos vinte días da súa publicación no Diario Oficial de Galicia.</p>
    <p>Santiago de Compostela, 23 de agosto de 2023</p>
    <footer><p>Román Rodríguez González<br>Conselleiro de Cultura, Educación,<br>Formación Profesional e Universidades</p></footer>

