---
date: '2002-05-14'
id: 905E
page: 6
number: 92
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Orde do 3 de maio de 2002 pola que se dictan normas para a concesión de
  equipos de comunicación bases e móbiles de radio Trunking ós concellos de
  Galicia para misións de protección civil.
range: Orde
url: 'https://www.xunta.gal/dog/Publicados/2002/20020514/Anuncio905E_gl.html'
---
<p>A Lei 7/1985, do 2 de abril, reguladora das bases do réxime local (artigo 25.2º, alínea c), así como a Lei 5/1997, do 22 de xullo, de Administración local de Galicia (artigos 80, 81 e 82) determinan que o concello, como entidade básica da organización territorial do Estado, é a vía de participación dos seus cidadáns en difentes materias e, entre elas (art. 22.2º, alínea c), a protección civil xa que, ante unha situación de emerxencia que poida poñer en perigro a vida dos cidadáns ou as súas pertenzas, o concello será o primeiro en actuar tanto en tempo de resposta como en mobilización de recursos.</p>
<p>Así mesmo, a Lei 2/1985, do 21 de xaneiro, sobre protección civil, establece a vinculación voluntaria e desinteresada dos cidadáns á protección civil a través de organizacións que se orientarán, principalmente, á colaboración e apoio en situacións de emerxencia: actitude fundamentalmente desenvolvida polas agrupacións de voluntarios de protección civil, na maior parte dos concellos para poderen cumpri-la normativa vixente en materia de protección civil da sús comunidade veciñal.</p>
<p>Conforme o Decreto 147/2002, do 11 de abril, mediante o que se establece a estructura orgánica da Consellería de Xustiza, Interior e Relacións Laborais, correspóndelle a esta consellería entre outras competencias, as de protección civil.</p>
<p>De acordo co Decreto 56/2000, do 3 de marzo, polo que se aproban as medidas de coordinación de protección civil no ámbito da Comunidade Autónoma de Galicia, a Administración autonómica colaborará na dotación de medios e recursos necesarios á Administración local para a súa actuación en materia de protección civil.</p>
<p>A Consellería de Xustiza, Interior e Relacións Laborais, consciente da magnitude e transcendencia dos valores que están en xogo nas situacións de emerxencia, así como as necesidades que se xeran e os recursos humanos e materiais que é preciso mobilizar, quere dotar dos medios axeitados ós concellos de Galicia que dispoñan no seu termo municipal de Agrupación de Voluntariado de Protección Civil para o cumprimento dos seus labores en materia de protección civil, para comunicacións.</p>
<p>No Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia e no Decreto 287/2000, do 21 de novembro, establécense os requisitos xerais ás subvencións e axudas concedidas pola Administración autonómica, normativa á que en consecuencia, se adaptará a presente orde, tendo en conta en todo caso os principios de publicidade, obxectividade e concorrencia.</p>
<p>De acordo co exposto, preténdese por medio da presente orde, regula-lo procedemento e requisitos para a cesión en propiedade de equipos de comunicacións bases e móbiles de radio Trunking para misións de protección civil ós concellos de Galicia.</p>
<p>Por todo isto,</p>
<p>DISPOÑO:</p>
<p>Artigo 1º.-Obxecto.</p>
<p>A Consellería de Xustiza, Interior e Relacións Laborais, para colaborar cos concellos na súa misión de</p>
<p>protección á súa comunidade veciñal e para equipar cuns medios necesarios á protección civil, cederalles en propiedade equipamentos de comunicación bases móbiles de radio Trunking ós concellos galegos.</p>
<p>Artigo 2º.-Beneficiarios.</p>
<p>Para poder acceder ós beneficios outorgados mediante esta orde, os concellos de Galicia deberán dispor de Agrupación de Voluntarios de Protección Civil, que deberá estar debidamente rexistrada conforme o Decreto 56/2000, e non dispor no momento da publicación desta orde, dun equipamento de comunicación base de radio Trunking.</p>
<p>Si poderán solicitar equipamentos móbiles Trunking para vehículos destinados a prestar servicios de protección civil que estea ó servicio da Agrupación de Voluntarios de Protección Civil, e que no momento da publicación desta orde non dispoñan destes equipos.</p>
<p>Artigo 3º.-Crédito.</p>
<p>Para a consecución do obxectivo ó que se refire a presente orde, a Consellería de Xustiza, Interior e Relacións laborais destinará ata un límite de dez millóns de pesetas, 57.000 euros, con cargo á aplicación orzamentaria 13.04.231A.623.0, dos orzamentos xerais da Comunidade Autónoma galega para o ano 2002.</p>
<p>Artigo 4º.-Solicitude.</p>
<p>1. Os concellos que desexen acollerse ós beneficios concedidos nesta orde presentarán a súa solicitude, no prazo de vinte días hábiles contados a partir do seguinte ó da súa publicación no Diario Oficial de Galicia, empregando o modelo que se indica no anexo I desta orde, no rexistro xeral das delegacións provinciais da Consellería de Xustiza, Interior e Relacións Laborais, ou por calquera dos medios previstos no artigo 38.4º da Lei 30/1992, do 26 de novembro, modificada pola Lei 4/1999, do 13 de xaneiro, de réxime xurídico das administracións públicas e do procedemento administrativo común.</p>
<p>2. Xunto coa solicitude presentarán os seguintes documentos:</p>
<p>2.1. Declaración do conxunto de tódalas solicitudes efectuadas, ou concedidas, para un mesmo proxecto ou actividade, perante as administracións públicas competentes ou outros entes públicos.</p>
<p>2.2. Certificados expedidos polo secretario do concello:</p>
<p>a) Se é o caso, da existencia de Servicio Municipal de Protección Civil.</p>
<p>b) Dos gastos correntes e de investimento considerados nos orzamentos municipais do ano 2002 destinados ás funcións de seguridade e protección civil.</p>
<p>c) Relativo ó acordo adoptado polo órgano competente polo que:</p>
<p>-Se acorda solicita-la cesión en propiedade, regulada na presente orde, aceptando integramente os seus termos e prescricións.</p>
<p>-Se faculta o alcalde do concello para acepta-la cesión en propiedade nas condicións establecidas pola consellería e para asina-lo correspondente convenio ou ampliación deste, no caso de resolución favorable da consellería.</p>
<p>2.3. Se se solicitan equipamentos móbiles Trunking deberá engadirse unha memoria explicativa na que se indique en que vehículo/s irá destinado, especificando</p>
<p>características deste, misións que ten asinadas, matrícula e servicios de protección civil que presta.</p>
<p>3. Os defectos nas solicitudes seránlles notificados ós interesados polas delegacións provinciais da Consellería de Xustiza, Interior e Relacións Laborais, concedéndolles un prazo de dez días para emenda-los erros ou omisións. Transcorrido o antedito prazo, se non se producise a dita emenda, as peticións arquivaranse, de acordo co establecido na Lei de réxime xurídico das administracións públicas e do procedemento administrativo común.</p>
<p>Artigo 5º.-Instrucción.</p>
<p>1. Unha vez recibida a documentación nas delegacións provinciais, procederase ó seu exame e análise polos Servicios de Protección Civil da provincia correspondente.</p>
<p>2. Os respectivos servicios provinciais, emitirán un informe técnico en relación ás peticións recibidas, remitíndoo á Dirección Xeral de Interior e Protección Civil.</p>
<p>3. A proposta de resolución será feita por unha comisión de avaliación, que estará presidida polo director xeral de Interior e Protección Civil e formada polos catro delegados provinciais da Consellería de Xustiza, Interior e Relacións Laborais e o subdirector xeral de Protección Civil, actuando como secretario un funcionario proposto polo director xeral de Interior e Protección Civil.</p>
<p>4. A referida comisión, en función do informe técnico referido no número anterior, fará unha proposta de resolución que será elevada posteriormente ó órgano competente para resolver.</p>
<p>Artigo 6º.-Criterios de avaliación.</p>
<p>A concesión realizarase en réxime de concorrencia competitiva, e para a elaboración do informe técnico e da proposta de resolución, así como para a contía da axuda, teranse en conta os seguintes criterios:</p>
<p>A. Xerais (para bases e móbiles): número de colaboracións realizadas en materia de protección civil coa Xunta de Galicia, especialmente co Servicio de Emerxencias 112-Galicia, e nos plans de Protección Civil da Comunidade Autónoma de Galicia, no Sistema de Protección Civil de Galicia.</p>
<p>B. Específicas para bases Trunking: non dispor anteriormente de base ou que esta se encontre inoperativa ou fóra de servico. Ser unha agrupación de voluntarios de nova creación.</p>
<p>C. Específica para móbiles Trunking: servicios de protección civil e tipoloxía deles que fan ó ano no vehículo no que se vai instala-lo novo equipamento; índices de risco no concello ou nos limítrofes onde poida prestar servicio o vehículo que leve o novo equipo.</p>
<p>Artigo 7º.-Resolución, publicación e notificación.</p>
<p>1. A resolución será adoptada polo conselleiro de Xustiza, Interior e Relacións Laborais, tendo en conta a proposta que faga a comisión de avaliación, procedéndose á súa publicación posterior no Diario Oficial de Galicia, de conformidade co establecido no artigo 96 bis do Regulamento de patrimonio da Comunidade Autónoma (introducido polo Decreto 238/1998, do 24 de xullo) e co disposto no artigo 11 do Decreto 287/2000, do 21 de novembro, polo que se desenvolve</p>
<p>o réxime de axudas e subvencións públicas da Comunidade Autónoma de Galicia supoñendo a concesión en propiedade dos equipos de comunicación bases e móbiles de radio Trunking.</p>
<p>2. A notificación ós peticionarios será feita pola Dirección Xeral de Interior e Protección Civil, na forma prevista no artigo 59 da Lei 30/1992, do 26 de novembro, modificada pola Lei 4/1999, do 13 de xaneiro, de réxime xurídico das administracións públicas e do prodecemento administrativo común.</p>
<p>No suposto de que, transcorridos seis meses contados desde a publicación desta orde non se dictase e notificase resolución expresa, os interesados poderán entender desestimadas as súas solicitudes e, en todo caso, aqueles concellos ós que non se lles conceda o material notificaráselles indicando que foi desestimada a súa petición.</p>
<p>3. Contra a resolución do conselleiro poderá interpoñerse recurso contencioso-administrativo perante o Tribunal Superior de Xustiza de Galicia ou recurso potestativo de reposición ante o propio conselleiro.</p>
<p>Artigo 8º.-Aceptación, xustificación e pagamento.</p>
<p>1. O alcalde do concello ó que se lle concedese material disporá dun prazo de quince días hábiles, contados a partir da recepción da comunicación individual da resolución favorable, para comunica-la aceptación.</p>
<p>A comunicación da aceptación pode facerse de forma telemática, a través do Portal dos Concellos Eido Local, sempre que se sinalase na súa solicitude o consentimento para a comunicación telemática como medio de comunicación.</p>
<p>2. Considérase como medio de xustificación para facer efectivo o pagamento da cantidade correspondente, a certificación do órgano que teña atribuídas as facultades de control do cumprimento da finalidade para a que solicita a axuda e da aplicación dos fondos destinados para tal efecto, segundo se recolle no artigo 15.2º c) do Decreto 287/2000.</p>
<p>3. Transcorrido o prazo indicado no número 1º deste artigo sen que se comunique a dita aceptación, a Consellería de Xustiza, Interior e Relacións Laborais poderá anula-la dita resolución.</p>
<p>Artigo 9º.-Formalización da cesión.</p>
<p>Para a formalización da cesión, asinarase un convenio no que constará o acordo de cesión en propiedade e a aceptación dela.</p>
<p>Os seguros, impostos, mantemento, conservación do material cedido e as indemnizacións derivadas das posibles declaracións de responsabilidade civil ou criminal por uso do material, calquera que sexa a súa contía, correrán a cargo dos concellos.</p>
<p>Artigo 10º.-Reversión dos bens na Comunidade Autónoma.</p>
<p>1. Se o material cedido non se aplicase ó fin sinalado ou deixase de estalo con posterioridade, se se descoidase ou utilizase con grave quebrantamento, ou se incumprisen as condicións que se detallan nesta orde, considerarase resolta a cesión e os bens reverterán á Comunidade Autónoma, que terá dereito a percibir, logo da taxación pericial, o valor dos detrimentos ou das deterioracións que experimentasen.</p>
<p>2. A Consellería de Xustiza, Interior e Relacións Laborais estará dotada de facultades de vixilancia e control para comproba-lo cumprimento das obrigas que leva</p>
<p>emparelladas a cesión e, de se-lo caso, para a resolución dos expedientes de reversión.</p>
<p>Disposicións derradeiras</p>
<p>Primeira.-Facúltase o director xeral de Interior e Protección Civil para dictar, no ámbito das súas competencias, as resolucións precisas para o desenvolvemento desta orde.</p>
<p>Segunda.-Será de aplicación supletoria o Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia.</p>
<p>Terceira.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 3 de maio de 2002.</p>
<p>Antonio Pillado Montero</p>
<p>Conselleiro de Xustiza, Interior e Relacións</p>
<p>Laborais</p>

