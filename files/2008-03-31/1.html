---
date: '2008-03-31'
page: 5
number: 61
agency: 'CONSELLERÍA DE PRESIDENCIA, ADMINISTRACIÓNS PÚBLICAS E XUSTIZA'
section: III. OUTRAS DISPOSICIÓNS
title: >-
  Orde do 17 de marzo de 2008 pola que se crea un ficheiro de carácter persoal
  dependente da Dirección Xeral de Calidade e Avaliación das Políticas Públicas.
range: Orde
---
<p>A Lei orgánica 15/1999, do 13 de decembro, de protección de datos de carácter persoal (BOE nº 298, do 14 de decembro), regula o tratamento de datos de carácter persoal rexistrados en soportes físicos, así coma o uso posterior destes datos polos sectores público e privado.</p>
<p>A finalidade desta regulación é protexer os dereitos fundamentais das persoas físicas e especialmente o seu honor e intimidade, tanto persoal coma familiar.</p>
<p>No seu artigo 20.1º dispón que a creación, modificación ou supresión dos ficheiros das administracións públicas só poderá facerse por medio dunha disposición xeral publicada no BOE ou no diario oficial correspondente.</p>
<p>A Consellería de Presidencia, Administracións Públicas e Xustiza, a través da Dirección Xeral de Calidade e Avaliación das Políticas Públicas conta entre as súas atribucións as que corresponden á dirección e coordinación, desde un punto de vista funcional, do sistema de información administrativa e atención ao cidadán da Xunta de Galicia.</p>
<p>Con esta finalidade e cumprindo a exixencia contida no dito artigo 20.1º, esta orde regula a creación dun ficheiro no ámbito da Dirección Xeral de Calidade e Avaliación das Políticas Públicas, relacionado coas actividades que este órgano desenvolve e orientado ás diferentes liñas de información administrativa.</p>
<p>En consecuencia, en virtude das facultades que me confire o artigo 34.6º da Lei 1/1983, do 22 de febreiro, de normas reguladoras da Xunta e da súa Presidencia,</p>
<p>DISPOÑO:</p>
<p>Artigo 1º.-Obxecto.</p>
<p>Mediante esta orde créase o ficheiro de datos de carácter persoal, dependente da Dirección Xeral de Calidade e Avaliación das Políticas Públicas, denominado Teléfono de Información 012.</p>
<p>Artigo 2º.-Contido.</p>
<p>A información exixida no artigo 20.2º da Lei orgánica 15/1999, do 13 de decembro, de protección de datos de carácter persoal para as disposicións de creación de ficheiros, está contida no anexo desta orde.</p>
<p>Artigo 3º.-Finalidade e usos do ficheiro.</p>
<p>Os datos de carácter persoal rexistrados neste ficheiro só serán utilizados para os fins expresamente previstos no anexo e por persoal debidamente autorizado.</p>
<p>Artigo 4º.-Responsable do ficheiro.</p>
<p>O órgano responsable do ficheiro é o que se sinala no anexo desta orde, e é igualmente responsable da seguridade deste, e adoptará, baixo a superior dirección do conselleiro, as medidas técnicas, de xestión e organización que sexan necesarias para asegurar a confidencialidade, seguridade e integridade dos datos, así como das conducentes a facer efectivas as garantías, obrigas e dereitos recoñecidos na Lei orgánica 15/1999, do 13 de decembro, e nas súas normas de desenvolvemento.</p>
<p>Artigo 5º.-Cesión de datos.</p>
<p>Para a cesión de datos aos servizos de estatística das administracións públicas, observarase o disposto na normativa vixente da Comunidade Autónoma de Galicia en materia de estatística.</p>
<p>Disposición derradeira</p>
<p>Esta orde entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, 17 de marzo de 2008.</p>
<p>José Luis Méndez Romeu</p>
<p>Conselleiro de Presidencia, Administracións Públicas e Xustiza</p>
<p>ANEXO</p>
<p>Ficheiro: Teléfono de Información 012.</p>
<p>a) Finalidade e usos previstos.</p>
<p>A finalidade deste ficheiro é a xestión de chamadas demandantes de información administrativa da Xunta de Galicia.</p>
<p>b) Persoas ou colectivos sobre os que se pretende obter datos de carácter persoal.</p>
<p>Particulares, empresas, outras administracións públicas.</p>
<p>c) Procedemento de recollida de datos.</p>
<p>Solicitudes telefónicas, en papel e telemáticas, facilitados polo propio interesado ou o seu representante legal.</p>
<p>d) Tipos de datos.</p>
<p>De carácter identificativo e persoal:</p>
<p>DNI, nome, enderezo postal, enderezo electrónico, teléfono.</p>
<p>e) Cesións previstas.</p>
<p>Non se prevén cesións.</p>
<p>f) Órgano da Administración responsable do ficheiro.</p>
<p>Dirección Xeral de Calidade e Avaliación das Políticas Públicas.</p>
<p>g) Servizo ou unidade ante a que se pode exercer o dereito de acceso, rectificación, cancelación e oposición de datos que constan no ficheiro.</p>
<p>Poderán exercerse nas dependencias da Dirección Xeral de Calidade e Avaliación das Políticas Públicas, sita no edificio administrativo de San Caetano, 15.071, Santiago de Compostela, ou chamando ao teléfono 012 ou polo correo electrónico lopd.dxcapp@xunta.es.</p>
<p>h) Nivel de seguridade.</p>
<p>Básico.</p>

