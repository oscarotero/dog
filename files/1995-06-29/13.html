---
date: '1995-06-29'
id: F046
page: 5
number: 124
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 11 de maio de 1995, da Delegación Provincial da Coruña, pola que
  se dispón a inscrición no rexistro e a publicación no Diario Oficial de
  Galicia do convenio do sector de chocolates e caramelos.
range: Resolución
url: 'https://www.xunta.gal/dog/Publicados/1995/19950629/AnuncioF046_gl.html'
---
<p>Visto o expediente do convenio colectivo, que tivo entrada nesta delegación provincial da Consellería de Xustiza, Interior e Relacións Laborais o día 8-5-1995, subscrito en representación da parte económica pola Asociación Provincial de Fabricantes de Chocolates e Caramelos e, da parte social, comisións obreiras, o día 17-4-1995, e de conformidade co disposto no artigo 90.2º e 3º da Lei 8/1980, do 10 de marzo, do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo, e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación provincial,</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo, obrante nesta delegación provincial e notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación (SMAC).</p>
<p>Terceiro.-Dispoñe-la súa publicación no Diario Oficial de Galicia.</p>
<p>A Coruña, 11 de maio de 1995.</p>
<p>Fernando Rodríguez Corcoba</p>
<p>Delegado provincial da Coruña</p>
<p>Texto do convenio colectivo para as empresas de chocolates e caramelos da provincia da Coruña.</p>
<p>Artigo 1º.-Ámbito de aplicación.</p>
<p>O presente convenio colectivo aplicarase a partir da data da súa entrada en vigor, ás empresas e traballadores dedicados á actividade de chocolates e caramelos, con centro de traballo na Coruña e a súa provincia.</p>
<p>Artigo 2º.-Vixencia, duración e revisión.</p>
<p>A totalidade das cláusulas tanto económicas como sociais, pactadas no presente convenio entrará en vigor o 1 de xaneiro de 1993 ata o 31 de decembro de 1995.</p>
<p>As retribucións para o ano 1993 terán un incremento dun 4,90% sobre a táboa de 1992. Para 1994 dun 4,30% sobre a táboa de 1993 e para 1995 dun 3,50% sobre a táboa de 1994. Os acordos pactados no presente convenio terán efectos desde o mesmo día da súa publicación no BOP.</p>
<p>No caso de que o índice de prezos ó consumo (IPC) establecido polo INE rexistrase un incremento anual ó 31 de decembro de 1995 superior ó 3,5% efectuarase unha revisión salarial polo exceso da dita cifra.</p>
<p>Este convenio prorrogarase tacitamente de ano en ano, agás denuncia de calquera das partes, que haberá de realizarse cunha antelación mínima de dous meses á finalización do período de vixencia de calquera das súas prórrogas.</p>
<p>Artigo 3º</p>
<p>En cumprimento do disposto no Estatuto dos traballadores establécese, segundo o seu artigo 85, unha comisión paritaria que estará formada por catro representantes sociais e catro representantes empresariais das asociacións patronais e centrais sindicais que interviñeron nas negociacións do presente convenio. A comisión negociadora será a mesma cá comisión paritaria e estará formada do seguinte xeito:</p>
<p>Pola parte económica: Luis Fernández Ruenes e Aurelio Fernández Ruenes.</p>
<p>Pola parte social: Rogelio Sancho Varela e José Huertas Pozurama.</p>
<p>Artigo 4º.-Respecto de dereitos, compensación e absorción.</p>
<p>Respectaránselles a tódolos traballadores as situacións persoais actualmente consolidadas, en canto determinen maiores dereitos dos concedidos neste convenio respecto das materias da súa regulación. Sen prexuízo de que poidan estenderse a calquera situación as melloras establecidas neste convenio, nin a facultade de amplialas ás empresas que veñan aboando ó seu persoal salarios superiores ós regulamentarios esixidos, non estarán obrigadas, a aplica-las elevacións que polas presentes estipulacións se fixan, agás a contía necesaria para suplir diferencias.</p>
<p>Artigo 5º.-Asignacións económicas.</p>
<p>Fíxanse como mínimas as retribucións que figuran na táboa de salarios que se xunta.</p>
<p>Artigo 6º</p>
<p>Establécese un plus de transporte de carácter inabsorbible, na contía de 346 ptas. diarias. Este plus que percibirán os traballadores aboarase unicamente os días traballados e non terá repercusión en ningunha outra retribución.</p>
<p>Artigo 7º</p>
<p>Os traballadores afectados por este convenio percibirán en cada exercicio anual o nove por cento do salario base e maila antigüidade en concepto de beneficio, o seu importe non poderá ser inferior á mensualidade que sinala o artigo 46 da vixente ordenanza laboral para as industrias de alimentación. Esta paga de beneficios aboarase no mes de marzo.</p>
<p>Artigo 8º</p>
<p>As pagas extraordinarias de xullo e Nadal aboaranse a razón de trinta días de salario real que o traballador veña percibindo no mes da paga. As ditas pagas percibiranse os días 15 de xullo e 15 de decembro.</p>
<p>Artigo 9º</p>
<p>A) O complemento persoal de antigüidade percibirase conforme determina o artigo 41 da ordenanza laboral para as industrias de alimentación do 8-7-1975. Coa limitación máxima do 60 por cento.</p>
<p>B) Non obstante o disposto no artigo anterior ós traballadores dos que a porcentaxe, calculándolle os incrementos por antigüidade da forma seguinte:</p>
<p>O 60 por cento sobre as actuais táboas.</p>
<p>O exceso do citado 60 por cento calcularase sobre a táboa dos salarios base do convenio anterior do 29-1-1981.</p>
<p>Artigo 10º</p>
<p>As horas extraordinarias aboaranse cun recargo do 100 por cento. O cálculo efectuarase conforme o decreto de ordenación do salario.</p>
<p>Artigo 11º</p>
<p>No caso de que un traballo sexa cualificado como penoso, os traballadores percibirán un plus equivalente ó 40 por cento do salario base, antigüidade e demais complementos salariais.</p>
<p>Artigo 12º</p>
<p>Os traballadores que se encontren prestando o servicio militar e conten cunha antigüidade na empresa non inferior a dous anos, percibirán as gratificacións de xullo e Nadal integramente.</p>
<p>Artigo 13º</p>
<p>O complemento de traballo nocturno que establece o artigo 43 da ordenanza laboral, aboarase a razón do 40 por cento do salario base, antigüidade e demais complementos salariais.</p>
<p>Artigo 14º</p>
<p>Ó producirse a baixa na empresa por xubilación ou invalidez dun traballador con máis de quince anos ó servicio dela, recibirá daquela o importe íntegro dunha mensualidade, incrementada con tódolos emolumentos inherentes respectándose as superiores axudas que por este concepto se veñan concedendo polas empresas.</p>
<p>Artigo 15º.-Complemento por enfermidade ou accidente de traballo.</p>
<p>As empresas aboaranlles ós traballadores en caso de enfermidade ou accidente de traballo, unha indemnización complementaria a partir do primeiro día de baixa, ata alcanza-lo 100 por cento do salario real que o traballador percibiu no mes anterior da baixa. Así mesmo percibirán o 100% das pagas extras e beneficios.</p>
<p>Artigo 16º</p>
<p>Os traballadores que conten con fillos subnormais percibirán da empresa unha gratificación de 2.500 pesetas mensuais por cada fillo subnormal.</p>
<p>Artigo 17º.-Xubilación ós 64 anos.</p>
<p>De acordo coa normativa legal vixente en cada momento, os traballadores poderán optar por xubilarse ós 64 anos, a empresa procederá simultánea</p>
<p>mente á contratación dun traballador para cubri-la dita vacante. Así mesmo de existir acordo entre a empresa e o traballador a xubilación farase a partir dos 60 anos, cubrindo a empresa o 100% do salario ata os 65 anos.</p>
<p>Artigo 18º.-Vacacións, licencias, xornadas e outros descansos.</p>
<p>Os traballadores afectados por este convenio desfrutarán anualmente de trinta días de vacacións.</p>
<p>Artigo 19º</p>
<p>Será día de descanso para o persoal asalariado a festividade de San Miguel. No caso de coincidir en día non laborable trasladarase ó seguinte día hábil.</p>
<p>Artigo 20º</p>
<p>As empresas comprendidas neste convenio concederán permisos retribuídos da forma seguinte:</p>
<p>A) As licencias por casamento terán unha duración de 15 días.</p>
<p>B) No caso de morte do cónxuxe, ascendentes, pais políticos, descendentes ou irmáns políticos, etc., terán unha duración de catro días, ampliable a un máximo de seis días, segundo as circunstancias apreciadas pola empresa.</p>
<p>C) Nos casos de enfermidade grave do cónxuxe, pais ou fillos e parto da esposa terá unha duración de catro días, ampliables tamén na forma e condicións detalladas no parágrafo anterior.</p>
<p>D) Polo falecemento dun tío, un día ampliable a dous cando se teña que realizar desprazamento.</p>
<p>E) Por traslado de domicilio, un día.</p>
<p>Artigo 21º</p>
<p>A xornada de traballo para as empresas e traballadores afectados polo presente convenio será de 40 horas semanais de luns a venres.</p>
<p>Para efectos de cómputo anual, a xornada será de 1.810 horas de traballo efectivo.</p>
<p>Artigo 22º.-Seguro de vida.</p>
<p>As empresas subscribirán unha póliza de seguros de vida por morte ou accidente de traballo ou invalidez total ou absoluta por un importe de 2.000.000 de ptas.</p>
<p>Artigo 23º.-Garantías sindicais.</p>
<p>Observarase o disposto no Estatuto dos traballadores, acordo nacional de emprego, A.M.I. e A.E.S.</p>
<p>Artigo 24º.-Roupa de traballo.</p>
<p>O persoal que polo seu traballo o necesita, a empresa está obrigada a facilitarlle gratuitamente batas, fundas, panos, etc., a duración destes será de un ano.</p>
<p>Artigo 25º.-Nota supletoria.</p>
<p>Considéranse normas supletorias as de carácter xeral da ordenanza laboral para as industrias de alimentación do 8-7-1975, así como os regulamentos de réxime interior daquelas empresas que o teñan</p>
<p>en vigor, máis todo o que en materia laboral teña vixencia e non vaia en contra do pactado neste convenio colectivo. No caso de derrogación da dita ordenanza as normas que non recolla este convenio recolleranse nel.</p>
<p>Cláusulas adicionais</p>
<p>Primeira.-Cláusula de desenganche.</p>
<p>As porcentaxes de incremento salarial establecidas neste convenio, non serán de necesaria e obrigada aplicación para aquelas empresas que acrediten obxectiva e fidedignamente situacións de déficit ou perdas materiais nos exercicios contables de 1992, 1993 e 1994.</p>
<p>Nestes casos as empresas trasladarán ós sindicatos asinantes a documentación necesaria para o seu estudio, de existir acordo entre empresa e sindicatos negociarase o aumento do salario.</p>
<p>En caso de discrepancia sobre a valoración dos ditos datos as empresas entregarán informes de auditores.</p>
<p>Segunda.</p>
<p>Unha vez rematada a vixencia deste convenio, os traballadores afectados por el vincularanse ó convenio provincial de comercio de alimentación. Producida a dita vinculación, as sucesivas revisións salariais do convenio de comercio de alimentación aplicaranse sobre os salarios percibidos polos traballadores sen que opere ningunha absorción ou compensación.</p>

