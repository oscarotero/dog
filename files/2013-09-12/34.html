---
date: '2013-09-12'
id: L305-230813-0001
page: 35986
number: 174
agency: Concello de Baltar
section: VI. Anuncios. b) Administración local.
title: ANUNCIO de aprobación inicial do Plan xeral de ordenación municipal.
range: Anuncio
url: >-
  https://www.xunta.gal/dog/Publicados/2013/20130912/AnuncioL305-230813-0001_gl.html
---
<p>O Pleno do Concello de Baltar, en sesión extraordinaria do 22 de agosto de 2013, conforme o disposto no artigo 85 da Lei 9/2002, do 30 de decembro, de ordenación urbanística e protección do medio rural de Galicia, e co disposto nos artigos 11 do Real decreto lexislativo 2/2008, do 20 de xuño, polo que se aproba o texto refundido da Lei do solo, e o artigo 7 da vixente Lei 6/2007, de medidas urxentes en materia de ordenación do territorio e do litoral de Galicia, acordou, por maioría:</p>
    <p>1. Aprobar inicialmente o Plan xeral de ordenación municipal do Concello de Baltar, elaborado por Abante Arquitectura, S.L.P., no cal se inclúe o informe de sustentabilidade ambiental (ISA).</p>
    <p>2. Someter o dito plan xeral a información pública, por un prazo de dous meses, efectuando a publicación dos anuncios correspondentes no Diario Oficial de Galicia e en dous dos xornais de maior difusión da provincia (<em>La Región</em> e <em>Faro de Vigo</em>). Para estes efectos, o período de información pública rematará transcorridos os dous meses desde o día seguinte ao da publicación do anuncio no <em>Diario Oficial de Galicia</em>. Durante este, todas as persoas interesadas poderán facer uso do seu dereito a consultar os documentos nas dependencias do Concello de Baltar, e presentar as alegacións escritas oportunas en horario de oficina.</p>
    <p>Simultaneamente ao trámite de información pública, o concello solicitaralles ás administracións públicas competentes os informes sectoriais que resulten necesarios, que deberán ser emitidos no prazo máximo dun mes, agás que a lexislación sectorial sinale outro prazo.</p>
    <p>Así mesmo, e durante o prazo de información pública, daráselles audiencia aos municipios limítrofes.</p>
    <p>Os documentos do PXOM que inclúe o informe de sustentabilidade ambiental (ISA) someterase ás consultas previstas no documento de referencia para a avaliación ambiental estratéxica (AAE) do Plan xeral de ordenación municipal do Concello de Baltar. A fase de consultas realizarase simultaneamente coa de información pública exixida pola normativa urbanística durante o prazo de dous meses, en que o PXOM aprobado inicialmente será exposto para o seu exame e formulación de observacións, segundo o artigo 7.5º da Lei 6/2007, de medidas urxentes en materia de ordenación do territorio e litoral de Galicia.</p>
    <p>3. De conformidade co sinalado no artigo 77 da Lei 9/2002, do 30 de decembro, de ordenación urbanística e protección do medio rural de Galicia, o acordo de aprobación inicial determina por si só a suspensión do procedemento de outorgamento de licenzas, nos ámbitos que se relacionan nos parágrafos seguintes. Esta suspensión terá unha duración máxima de dous anos e extinguirase, en todo caso, coa aprobación definitiva do planeamento:</p>
    <p>a) En todas as zonas afectadas por sistemas xerais ou locais de vías, infraestrutruras, equipamentos ou espazos libres, en calquera clase de solo, agás naquelas zonas que sirvan para a propia execución destes.</p>
    <p>b) Nos núcleos rurais suspenderase só naquelas zonas en que non se poidan cumprir as dúas ordenacións ou normativas simultaneamente (Normas Complementarias e Subsidiarias de Planeamento (NSP) da provincia de Ourense vixentes e PXOM).</p>
    <p>c) No ámbito de solo urbanizable (SURB-ND_I-1).</p>
    <p>d) No solo rústico só se suspenderán as licenzas no caso xeral do punto a) anterior (zonas afectadas por sistemas xerais ou locais de vías, infraestruturas, equipamentos ou espazos libres) e naquelas zonas en que non se poidan cumprir as dúas ordenacións ou normativas simultaneamente (NSP vixentes e PXOM).</p>
    <p>Baltar, 23 de agosto de 2013</p>
    <footer><p>José Antonio Feijóo Alonso<br>Alcalde</p></footer>

