---
date: '1997-05-21'
id: '6776'
page: 4716
number: 96
agency: 'CONSELLERÍA DE FAMILIA, MULLER E XUVENTUDE'
section: I. DISPOSICIÓNS XERAIS
title: >-
  Orde do 1 de abril de 1997 pola que se regulan os requisitos específicos que
  deberán reuni-los centros de acollida para mulleres víctimas de malos tratos.
range: Orde
url: 'https://www.xunta.gal/dog/Publicados/1997/19970521/Anuncio6776_gl.html'
---
<p>A Lei 4/1993, do 14 de abril, de servicios sociais, atribúelle á Administración autonómica competencia para a regulamentación dos centros e servicios, públicos ou privados, con ou sen ánimo de lucro, que presten servicios sociais, establecendo as condicións para a súa apertura e funcionamento, modificación, capacitación do seu persoal e peche.</p>
<p>No exercicio desta competencia, o Consello da Xunta de Galicia aprobou o Decreto 243/1995, do 28 de xullo, polo que se regula o réxime de autorización e acreditación de centros de servicios sociais e no que se establecen os requisitos xerais que deben cumpri-los centros para a súa creación, apertura e posta en funcionamento, remitindo a unha normativa de desenvolvemento a fixación das condicións e requisitos específicos que cada centro debe cumprir, de acordo coa tipoloxía de que se trate e a área de actuación á que se dirixa.</p>
<p>A presente orde ten por obxectivo determina-los requisitos específicos esixibles ós centros dedicados á acollida das mulleres víctimas de malos tratos,</p>
<p>co fin de garanti-la calidade na prestación dos seus servicios e unha asistencia axustada ás necesidades e características das súas usuarias.</p>
<p>En virtude do exposto, e facendo uso das facultades que me confire o artigo 34.6º e 38 da Lei 1/1983, do 22 de febreiro, reguladora da Xunta e do seu presidente, modificada pola Lei 11/1988, do 20 de outubro,</p>
<p>DISPOÑO:</p>
<p>Artigo 1º.-Obxecto.</p>
<p>A presente orde ten por obxecto o desenvolvemento do Decreto 243/1995, do 28 de xullo, que regula o réxime de autorización e acreditación de centros de servicios sociais, no relativo ós requisitos específicos que deben reuni-los centros de acollida para mulleres víctimas de malos tratos, así como as prestacións mínimas que deben ofertarlles ás usuarias para poder ser autorizado o seu funcionamento.</p>
<p>Artigo 2º.-Concepto e obxectivos.</p>
<p>Son centros de acollida para mulleres víctimas de malos tratos, aqueles establecementos destinados a acoller durante un período determinado de tempo ás mulleres e, se é o caso, acompañadas das súas fillas e fillos menores ou incapacitados, que se encontren inmersas nunha problemática grave de malos tratos domésticos, inferidos polo cónxuxe ou persoa coa que manteña análoga relación de afectividade.</p>
<p>A existencia de centros de acollida para mulleres víctimas de malos tratos ten como obxectivo, por unha banda, denunciar publicamente a violencia de que é obxecto en numerosos casos a muller dentro do seo do fogar familiar, concibindo a dita problemática como unha grave lacra social, e por outra dun modo prioritario, atende-las necesidades individuais das afectadas e as súas fillas e fillos menores ou incapacitados.</p>
<p>Para tal fin, os centros de acollida para mulleres víctimas de malos tratos darán acollida a aquelas mulleres que se encontren nunha situación de extrema indefensión, permitíndolles que gocen dun tempo e un espacio no que poidan reflexionar sobre a súa situación persoal e as distintas alternativas a esta, promovendo a autonomía persoal e a solidariedade entre as mulleres e, en definitiva, facilitándolle-las ferramentas elementais que lles axuden a reface-la súa vida en condicións de normalidade dentro do seu contorno social.</p>
<p>Artigo 3º.-Tipos.</p>
<p>Os centros de acollida para mulleres víctimas de malos tratos poderán ser:</p>
<p>A) Casas de acollida: son aqueles establecementos destinados a darlles aloxamento de forma temporal e con carácter de urxencia ás mulleres e as súas fillas e fillos menores ou incapacitados que sufran unha problemática de malos tratos domésticos. O tempo de permanencia nestes centros non será supe</p>
<p>rior a tres meses, podendo establecerse unha prórroga por un período igual en circunstancias excepcionais.</p>
<p>B) Vivendas tuteladas: son fogares alternativos que darán acollida preferentemente a mulleres procedentes de casas de acollida e que serven de ponte cara a unha normalización da súa situación persoal e familiar. O tempo de permanencia non poderá ser superior a un ano.</p>
<p>Artigo 4º.-Disposición xeral.</p>
<p>Tódolos centros de acollida para mulleres víctimas de malos tratos deberán cumpri-los requisitos xerais establecidos no artigo 7 do Decreto 243/1995, do 28 de xullo, así como os específicos que de acordo coa súa tipoloxía se establecen no anexo I desta orde.</p>
<p>Artigo 5º.-De autorizacións e permisos.</p>
<p>1. Para a obtención das autorizacións administrativas para a creación, construcción ou modificación substancial dos centros regulados na presente orde, así como os correspondentes permisos de inicio ou cesamento de actividades neles, o titular ou representante legal da entidade de que dependa o centro presentará unha solicitude normalizada segundo os respectivos modelos establecidos nos anexos, II, III e IV da presente orde.</p>
<p>2. As solicitudes tramitaranse conforme os procedementos establecidos nos artigos 13 e seguintes do Decreto 243/1995, do 28 de xullo, e dirixiranse á Secretaría Xeral da consellería, que tramitará e resolverá os expedientes, todo isto sen prexuízo do disposto no artigo 38.4º da Lei 30/1992, do 26 de novembro.</p>
<p>3. Para os efectos de emiti-los informes a que se fai referencia nos artigos 17 e 22 do Decreto 243/1995, os órganos competentes poderán solicitar doutras unidades administrativas informes técnicos específicos da súa competencia.</p>
<p>Disposición adicional</p>
<p>Os libros de rexistro de usuarias e de reclamacións regulados nos apartados c) e d) do artigo 7.1.2. do Decreto 243/1995, do 28 de xullo, estarán constituídos por follas encadernadas e numeradas.</p>
<p>No libro de rexistro de usuarias deberán constar os seguintes datos: nome e apelidos, data de alta, incidencias, data de baixa e causa, número de prazas ocupadas, número de fillas e fillos, e concello de procedencia.</p>
<p>O libro de reclamacións será dilixenciado pola secretaría xeral unha vez concedido o permiso de actividades do centro, e nas súas follas deberán figura-los apartados necesarios para identifica-la persoa que realiza a reclamación, o centro afectado por ela, e a data e obxecto da reclamación.</p>
<p>Disposición transitoria</p>
<p>Os centros regulados na presente orde que estean en funcionamento deberán adecuarse ós requisitos esixidos no anexo I nos termos e condicións establecidos na disposición transitoria segunda do Decreto 243/1995, do 28 de xullo.</p>
<p>Disposición derradeira</p>
<p>A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 1 de abril de 1997.</p>
<p>Manuela López Besteiro</p>
<p>Conselleira de Familia, Muller e Xuventude</p>
<p>ANEXO I</p>
<p>Sen prexuízo da normativa de carácter xeral considerada no Decreto 243/1995, do 28 de xullo, que regula o réxime de autorización e acreditación de centros de servicios sociais, os centros de acollida para mulleres víctimas de malos tratos teranse que adapta-los requisitos que se conteñen no presente anexo:</p>
<p>Primeiro.-Infraestructura.</p>
<p>A.-A zona de localización dos centros de acollida para mulleres víctimas de malos tratos será céntrica, ou no caso contrario ben comunicada e ben dotada de servicios. En todo caso deberá encontrarse integrada na área de actuación dun centro de aaúde dependendo da rede sanitaria pública, así como próximo a unha unidade de ensino público nos niveis de ensino primario e secundario obrigatorio.</p>
<p>B.-O edificio: capacidade.</p>
<p>Para os efectos de logra-lo máximo aproveitamento dos recursos e unha adecuada relación humana entre as mulleres residentes e as súas fillas e fillos e o equipo de traballo dos centros de acollida para mulleres víctimas de malos tratos, establécese unha capacidade máxima destes de 30 prazas.</p>
<p>C.-As dependencias.</p>
<p>C.1.-Espacios privados.</p>
<p>Os centros de acollida para mulleres víctimas de malos tratos deberán contar cuns espacios privados destinados a garanti-la privacidade e intimidade necesaria para as usuarias e o contacto coas súas fillas e fillos.</p>
<p>C.2.-Espacios comúns.</p>
<p>Os espacios comúns nos supostos das casas de acollida deberán conter como mínimo: un despacho destinado á dirección-administración, e á utilización por parte do equipo técnico; un comedor colectivo e sala de estar; espacio apto para visitas; espacio apto para a utilización polos menores; zona lavadoiro, prancha, cociña, almacenamento, trasteiro e sanitario acordes co número de prazas de que dispoña a casa.</p>
<p>En canto ás vivendas tuteladas, os requisitos serán os mesmos, coa salvidade de que o despacho destinado á dirección-administración e á utilización polo equipo técnico non será necesario que se encontre situado na mesma vivenda senón que, se é o caso, poderá localizarse nos distintos servicios municipais ou autonómicos que existan na localidade, logo da sinatura do convenio.</p>
<p>D.-Equipamento.</p>
<p>Cada dependencia deberá estar provista de mobiliario adecuado. Os mobles deberán ser cómodos, funcionais e cálidos, debendo proporciona-la decoración un ambiente acolledor que evite o efecto de institucionalización.</p>
<p>Segundo.-Medios humanos.</p>
<p>Composición e características dos membros do equipo.</p>
<p>A.-Composición.</p>
<p>Os centros de acollida para mulleres víctimas de malos tratos, deberán contar cos seguintes medios humanos:</p>
<p>1) Directora-coordinadora.</p>
<p>2) Persoal auxiliar.</p>
<p>3) Persoal administrativo.</p>
<p>4) Avogada.</p>
<p>5) Psicóloga.</p>
<p>6) Traballadora social.</p>
<p>No suposto das casas de acollida, o persoal sinalado nos apartados 1 e 2 deberá ter unha dedicación exclusiva ó centro. Pola contra, a dedicación do persoal sinalado nos apartados 3, 4, 5 e 6 poderán ser concertados cos diferentes servicios municipais ou autonómicos que existan na localidade; para tal efecto, estableceranse os convenios de colaboración pertinentes.</p>
<p>En canto ás vivendas tuteladas, o persoal sinalado no apartado 2 deberá ter unha dedicación exclusiva ó centro. Pola contra, a dedicación do persoal sinalado nos apartados 1, 3, 4, 5, e 6 poderá ser concertado cos diferentes servicios municipais ou autonómicos que existan na localidade; para tal efecto, estableceranse os convenios de colaboración pertinentes.</p>
<p>B.-Características.</p>
<p>B.1. A directora-coordinadora do centro de acollida deberá ter unha titulación mínima de grao medio preferentemente nas áreas psicolóxica ou social, e o persoal auxiliar deberá contar cunha titulación mínima de graduado escolar ou FP1.</p>
<p>B.2.-Todo o persoal deberá ser seleccionado atendendo a uns criterios de adecuación á tarefa designada, tendo como base as seguintes consideracións xerais:</p>
<p>-Especial sensibilidade cara a problemática da muller en xeral, e os malos tratos domésticos en particular.</p>
<p>-Cualidades para o traballo en equipo.</p>
<p>-Experiencia previa con grupos de mulleres.</p>
<p>-Compromiso ideolóxico orientado á non discriminación sexista.</p>
<p>A ratio de persoal será aquela que permita a existencia dunha auxiliar por cada cinco persoas ingresadas no centro de acollida e unha cando menos, en horario nocturno.</p>
<p>Os centros de acollida para mulleres víctimas de malos tratos levarán a cabo procesos de capacitación para o seu persoal, asistindo e participando activamente en congresos, seminarios e xornadas nas que se provexa as traballadoras dun marco teórico-práctico sobre a problemática específica das mulleres víctimas de malos tratos e a forma máis adecuada de logra-la súa normalización e desenvolvemento na sociedade.</p>
<p>C.-Funcións.</p>
<p>Directora-coordinadora:</p>
<p>-Supervisará o traballo dos distintos membros do equipo e velará pola aplicación da lexislación vixente.</p>
<p>-Estará obrigada a respectar e facer respecta-la discreción necesaria para a protección do segredo das mulleres.</p>
<p>-Promoverá e planificará a formación e perfeccionamento do conxunto do persoal da casa.</p>
<p>-Será a responsable da seguridade da casa.</p>
<p>-Será a responsable das relacións públicas cos servicios sociais, profesionais, educativos, sanitarios, etc.</p>
<p>-Velará pola aplicación da lexislación social e laboral.</p>
<p>-Velará para que se cumpra o regulamento interior instituído.</p>
<p>-Levará a cabo a elaboración dunha memoria anual.</p>
<p>-Realizará as xestións con bancos, pagamentos, facturas e secretaría.</p>
<p>Persoal auxiliar:</p>
<p>-Supervisará e organizará a intendencia xeral do centro fomentando a participación e solidariedade.</p>
<p>-Apoiará ás mulleres na comprensión das normas de funcionamento do centro.</p>
<p>-Intervirá como mediadora nos conflictos.</p>
<p>Persoal administrativo:</p>
<p>-Levará a cabo unha tarefa auxiliar da directora-coordinadora en todo o que se refire ós traballos administrativos.</p>
<p>Avogada:</p>
<p>-Asesorará xuridicamente ás mulleres en todos aqueles aspectos civís ou penais derivados das circunstancias que deron lugar ó ingreso no centro de acollida para mulleres víctimas de malos tratos.</p>
<p>-Interporá perante os tribunais competentes a solicitude de medidas cautelares destinadas a protexe-la integridade física e psíquica das mulleres e as súas fillas e fillos menores ou incapacitados.</p>
<p>-Acompañará ás mulleres en todas aquelas xestións ou comparecencias que fosen necesarias perante os tribunais de Xustiza.</p>
<p>Psicóloga:</p>
<p>-Realizaralles entrevistas de apoio e atención psicolóxica ás mulleres e ás súas fillas e fillos acollidos no centro.</p>
<p>-Psicoterapias breves.</p>
<p>-Psicoterapia familiar.</p>
<p>Traballadora social:</p>
<p>-Informará, orientará e asesorará ás mulleres en canto os recursos e servicios sociais existentes na comunidade.</p>
<p>-Establecerá relacións con organismos públicos, entidades, asociacións, etc., que coa súa intervención poidan axuda-las mulleres acollidas.</p>
<p>-Xestionará o ingreso das fillas e fillos menores das mulleres nos centros públicos de ensino, garderías, etc.</p>
<p>-Xestionará os trámites necesarios para a prestación da asistencia sanitaria, obtención de duplicados da cartilla da Seguridade Social se é o caso, etc., das mulleres acollidas.</p>
<p>Terceiro.-Canles de acceso.</p>
<p>As canles de acceso para o ingreso nos centros de acollida de mulleres para mulleres víctimas de malos tratos poderán ser:</p>
<p>-Servicio Galego de Promoción da Igualdade do Home e da Muller e delegacións provinciais da Consellería de Familia, Muller e Xuventude.</p>
<p>-Centros de información da muller existentes na Comunidade Autónoma.</p>
<p>-Servicios sociais das distintas entidades municipais.</p>
<p>-Servicios de urxencia da rede sanitaria.</p>
<p>-Xulgados de garda.</p>
<p>-Dependencias da Policía Nacional, Municipal e Garda Civil.</p>
<p>-Outros centros de acollida. Para tal efecto, levaranse a cabo convenios de colaboración entre os distintos centros de acollida da Comunidade Autónoma e con outros fóra da comunidade, destinados a resolver aqueles supostos nos que dada a súa gravidade fixesen preciso o traslado da muller e as súas fillas e fillos a outra localidade distinta daquela na que reside.</p>
<p>-Excepcionalmente e en supostos de urxencia, permitirase o acceso directo das mulleres ós centros de acollida para mulleres víctimas de malos tratos durante un período de 72 horas, previo á valoración para o seu ingreso definitivo, que realice o equipo do centro de acollida.</p>
<p>Cuarto.-Requisitos para a admisión.</p>
<p>-Identificación.</p>
<p>-Acreditación de situación real de malos tratos domésticos.</p>
<p>-Non padecer enfermidades mentais graves.</p>
<p>-Non padecer nese momento ningún tipo de drogadicción.</p>
<p>-Non padecer enfermidade infecto-contaxiosa.</p>
<p>Quinto.-Prestacións.</p>
<p>Os centros de acollida para mulleres víctimas de malos tratos prestaranlles ás usuarias e persoas dependentes con elas acollidas unha intervención integral na que se salienta:</p>
<p>-Aloxamento, refuxio, protección e manutención.</p>
<p>-Información e asesoramento xurídico, social, laboral e apoio psicolóxico.</p>
<p>-Atención ás necesidades educativas, sociais, de saúde e de integración que se precisen.</p>
<p>Sexto.-Regulamento interno.</p>
<p>Os centros de acollida para mulleres víctimas de malos tratos deberán contar cun Regulamento de réxime interno no que se establezan as normas de convivencia, dereitos e obrigas das usuarias e persoas dependentes, así como os mecanismos de participación.</p>
<p>3663</p>

