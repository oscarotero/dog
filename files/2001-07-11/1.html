---
date: '2001-07-11'
id: B4DA
page: 9
number: 134
agency: PRESIDENCIA
section: I. DISPOSICIÓNS XERAIS
title: 'Lei 5/2001, do 28 de xuño, de réxime xurídico das concesións na illa de Ons.'
range: Lei
url: 'https://www.xunta.gal/dog/Publicados/2001/20010711/AnuncioB4DA_gl.html'
---
<p>As illas de Ons e Onza son na actualidade bens de dominio público de titularidade da Comunidade Autónoma de Galicia. Así resulta do Real decreto 1535/1984, do 20 de xuño, de ampliación e adaptación de funcións e servicios do Estado á Comunidade Autónoma de Galicia en materia de conservación da natureza. Este espacio fora expropiado no ano 1942, ó amparo da Lei de expropiación entón vixente, e afecto á finalidade de protección da defensa nacional.</p>
<p>Recentemente estes espacios, dadas as súas características físicas e condicións ambientais, foron incluídos, ó amparo do disposto no artigo 22.1º da Lei 4/1989, do 27 de marzo, de conservación dos espacios naturais e da flora e fauna silvestres, no Plan de ordenación dos recursos naturais das illas atlánticas.</p>
<p>Así mesmo, e por medio desta lei, preténdese regula-lo réxime xurídico que lles permita ós illáns de Ons acceder ó uso e desfrute dos inmobles que foron habitados e utilizados por eles e polos seus antepasados. Eses usos deberán ser, en todo caso, compatibles co establecido nesta lei e nos correspondentes plans directores, de ordenación dos recursos naturais e de uso e xestión das illas de Ons e Onza.</p>
<p>Deste modo, ábrese a posibilidade de que a Comunidade Autónoma de Galicia regule, mediante unha lei específica, a situación dos antigos colonos da illa de Ons e dos seus herdeiros. Con isto poderáselle dar resposta a unha situación xurídica certamente peculiar, dado que os illáns de Ons, desde que esta foi expropiada no ano 1942, permaneceron nunhas condicións xurídicas sumamente incertas e de perfís só asimilables ó precario. Esta situación non puido regularizarse, a pesar dos intentos no seu momento realizados polo Instituto Nacional de Colonización, dada a natureza demanial das illas.</p>
<p>Estas peculiares circunstancias xustifican a promulgación dunha normativa específica, con rango de lei, sen que por isto se vexa afectado o principio de igualdade establecido no artigo 14 da nosa Constitución. Ademais, unha norma con rango de lei parece o instrumento máis axeitado posto que as peculiaridades da situación dos illáns fan necesario un réxime de utilización dos inmobles que non encaixa con facilidade na regularización xeral que establece a lexislación de patrimonio da Administración autonómica. Por outra banda, para os efectos previdos nos artigos 10 e 13 da Lei de expropiación forzosa, a declaración de utilidade pública e interese social que contén o artigo 2 aconsella o uso dun instrumento normativo de rango legal.</p>
<p>A lei parte da preexistente consideración das illas de Ons e Onza como ben demanial de titularidade da Comunidade Autónoma de Galicia. Prevese unha dobre afección á finalidade de protección dos seus valores paisaxísticos e ecolóxicos, consubstancial á súa cualificación no contorno do Plan de ordenación dos recursos naturais das illas atlánticas, e ó uso público, na medida na que este resulta compatible coa afectación prioritaria, e, de se-lo caso, sen prexuízo dos usos privativos e anormais que se poidan outorgar a favor dos illáns atendendo as circunstancias históricas anteriormente sinaladas.</p>
<p>Este derradeiro aspecto constitúe o elemento máis relevante desta lei. A súa finalidade primordial concrétase na posibilidade de que os illáns que detiveron determinados inmobles poidan ter un título xurídico estable que lles permita continuar nestas situacións posesorias. A lei permite que a administración poida outorga-las concesións con carácter discrecional e tendo en conta a vinculación histórica dos actuais posuidores ou dos seus antepasados coas illas e cos inmobles que actualmente deteñen. Tal discrecionalidade resulta xustificada pola heteroxeneidade das circunstancias concorrentes en cada un dos eventuais concesionarios. A finalidade da concesión é regularizar unha situación xurídica precaria e non amparar posibles intereses especulativos. Por isto, a administración ten que contar con facultades suficientes para realizar unha valoración obxectiva, pero individualizada, do presuposto básico sobre o que se vai sustenta-lo dereito de obte-la concesión, isto é, a vinculación </p>
<p>histórica coas illas.</p>
<p>Dado o carácter demanial das illas, considerouse que a figura xurídica aplicable habería de ser unha concesión administrativa que autorice ós seus titulares o uso privativo e anormal dos inmobles. Estas concesións teñen importantes peculiaridades desde o punto de vista xurídico. Non se outorgan mediante un procedemento de concorrencia, senón atendendo a posesión histórica dos bens, e son intransmisibles inter vivos; tamén se establecen importantes e discrecionais potestades administrativas á hora de permiti-la súa utilización por terceiros ou o cambio de uso ou destino dos bens.</p>
<p>Por todo o exposto, o Parlamento de Galicia aprobou e eu, de conformidade co artigo 13.2º do Estatuto de Galicia e co artigo 24 da Lei 1/1983, do 23 de febreiro, reguladora da Xunta e do seu presidente, promulgo en nome de El-Rei a Lei de réxime xurídico das concesións na illa de Ons.</p>
<p>Capítulo I</p>
<p>Disposicións xerais</p>
<p>Artigo 1º.-Carácter demanial.</p>
<p>1. As illas de Ons e Onza son bens de dominio público de titularidade da Comunidade Autónoma de Galicia incluídos no Plan de ordenación dos recursos naturais das illas atlánticas e afectos á fina</p>
<p>lidade de protección dos seus valores naturais e paisaxísticos e ó uso público.</p>
<p>2. O uso público dos terreos comprendidos nas illas de Ons e Onza exercerase coas condicións e limitacións que establece o Plan de ordenación dos recursos naturais. Excepcionalmente poderase outorga-lo uso privativo de determinados inmobles, na forma e cos requisitos establecidos nesta lei.</p>
<p>3. A consideración das illas de Ons e Onza como bens de dominio público de titularidade da Comunidade Autónoma de Galicia enténdese sen prexuízo do disposto na Lei de costas e dos dereitos e potestades que ó Estado lle correspondan sobre os bens de dominio público marítimo-terrestre.</p>
<p>4. As competencias de xestión e administración das illas de Ons e Onza atribuídas á Xunta de Galicia serán exercidas pola consellería competente en materia de ambiente e protección da natureza, á que lle corresponderá, igualmente, o outorgamento das concesións regulamentadas no artigo 3º desta lei.</p>
<p>Artigo 2º.-Declaración de utilidade pública e interese social.</p>
<p>Para efectos expropiatorios e co fin da protección dos seus valores naturais e paisaxísticos, decláranse de utilidade pública e interese social os bens e dereitos que se teñan sobre as illas de Ons e Onza.</p>
<p>Artigo 3º.-Usos privativos.</p>
<p>A Xunta de Galicia poderá concede-lo uso privativo e anormal dos inmobles actualmente existentes de conformidade co disposto no capítulo II desta lei. O procedemento para a concesión establecerase regulamentariamente.</p>
<p>Capítulo II</p>
<p>Das concesións</p>
<p>Artigo 4º.-Titulares.</p>
<p>As concesións outorgaranse discrecionalmente a favor daquelas persoas que acrediten unha vinculación histórica coas illas. Non serán transmisibles inter vivos e só serán transmisibles mortis causa a aquelas persoas que poidan ser herdeiros forzosos conforme o disposto na lexislación civil vixente.</p>
<p>No caso de que os bens estivesen sendo posuídos por unha comunidade hereditaria ou por un conxunto de persoas en réxime de indivisión, a concesión poderase outorgar a favor desas entidades, se ben, só para efectos administrativos, deberá designarse unha persoa que teña poderes e facultades suficientes para o exercicio dos dereitos e o cumprimento das obrigas fronte á Administración autonómica. O anterior non lle será aplicable á sociedade de gananciais, que se rexerá, de se-lo caso, polas normas comúns.</p>
<p>Artigo 5º.-Prazo.</p>
<p>As concesións terán un prazo de duración máxima de 99 anos, prorrogables por mutuo acordo das partes.</p>
<p>Artigo 6º.-Usos.</p>
<p>O título habilitante da concesión especificará os usos ós que poidan destinarse os bens concedidos. As edificacións e os anexos poderán ser destinados a vivenda do concesionario ou da súa unidade familiar ou a establecementos comerciais, de conformidade cos usos preexistentes.</p>
<p>Calquera cambio no uso deberá ser autorizado pola Administración autonómica. Estas autorizacións outorgaranse discrecionalmente e ponderando debidamente a incidencia das novas actividades autorizadas sobre o equilibrio ecolóxico das illas.</p>
<p>Artigo 7º.-Cesión de uso.</p>
<p>Calquera cesión do uso dos inmobles a terceiros deberá realizarse con carácter temporal e logo da autorización discrecional da Administración autonómica.</p>
<p>Artigo 8º.-Obras de reforma e renovación.</p>
<p>Os concesionarios estarán obrigados a realizar nos bens as obras necesarias para mantelos nas debidas condicións de seguridade, salubridade, ornato público e habitabilidade, podendo acceder ás axudas que, se é o caso, puidesen establece-las administracións. No caso contrario a Administración autonómica poderá optar por declara-la caducidade da concesión. Tamén poderá preverse no título concesional que a eficacia da concesión quede condicionada á realización de tales obras.</p>
<p>Igualmente os concesionarios estarán obrigados a consenti-las obras de renovación ou reforma que dispoña a Administración autonómica por razóns de interese turístico ou estético. O financiamento destas obras correrá a cargo dela cando exceda das obrigas de conservación que lle correspondan ó concesionario.</p>
<p>En calquera caso, as obras anteriormente sinaladas, en canto excedan das precisas para o mantemento da hixiene, ornato e conservación do inmoble, deberán axustarse ó establecido no Plan de ordenación de recursos naturais, así como ós correspondentes instrumentos de planeamento.</p>
<p>Non poderán realizarse nos bens concedidos obras ou actividades que non sexan ordenadas ou autorizadas pola Administración autonómica.</p>
<p>Os concesionarios poderán beneficiarse das medidas compensatorias que a Xunta de Galicia estableza en relación coas disposicións dictadas pola condición de espacio protexido da illa de Ons.</p>
<p>Artigo 9º.-Canon.</p>
<p>As concesións ás que se refire esta lei quedarán suxeitas ó pagamento dun canon anual ata un máximo do 2% sobre o valor dos inmobles dos que o seu uso sexa concedido, valor que determinará a Administración autonómica empregando os criterios establecidos na lexislación reguladora no imposto sobre bens inmobles. O devengo do canon producirase no momento no que produza efectos a concesión o primeiro ano de duración desta e o 1 de xaneiro nos anos seguintes de duración da concesión, rateándose</p>
<p>o canon no primeiro e no último ano en función do tempo transcorrido do desfrute da concesión.</p>
<p>Artigo 10º.-Extinción.</p>
<p>As concesións extinguiranse polas causas sinaladas na Lei de patrimonio de Galicia e ademais:</p>
<p>-Por calquera transmisión da concesión non prevista nesta lei.</p>
<p>-Pola cesión do uso dos bens sen autorización administrativa.</p>
<p>-Polo incumprimento das obrigas de conservación ou mellora ou por non consenti-las obras de renovación ou reforma que dispoña a administración.</p>
<p>-Polo incumprimento das demais obrigas establecidas no título concesional.</p>
<p>Ó extinguirse a concesión, os inmobles e tódalas súas accesións reverterán á Administración autonómica sen que o concesionario teña dereito a percibir indemnización ningunha.</p>
<p>Disposicións derradeiras</p>
<p>Primeira.-Aplicación supletoria da lexislación do patrimonio de Galicia.</p>
<p>No non previsto nesta lei as concesións sobre os inmobles rexeranse pola lexislación de patrimonio de Galicia.</p>
<p>Segunda.-Desenvolvemento regulamentario da lei.</p>
<p>Facúltase o Consello da Xunta de Galicia para dicta-las disposicións precisas para o desenvolvemento desta lei.</p>
<p>Terceira.-Entrada en vigor da lei.</p>
<p>Esta lei entrará en vigor dous meses despois da súa publicación no Diario Oficial de Galicia.</p>
<p>Santiago de Compostela, vinteoito de xuño de dous mil un.</p>
<p>Manuel Fraga Iribarne</p>
<p>Presidente</p>

