---
date: '2001-07-11'
id: B4EA
page: 9
number: 134
agency: 'CONSELLERÍA DE POLÍTICA TERRITORIAL, OBRAS PÚBLICAS E VIVENDA'
section: III. OUTRAS DISPOSICIÓNS
title: >-
  Orde do 27 de xuño de 2001 pola que se insire o municipio de Celanova na zona
  territorial 1ª para efectos das axudas públicas en materia de vivenda.
range: Orde
url: 'https://www.xunta.gal/dog/Publicados/2001/20010711/AnuncioB4EA_gl.html'
---
<p>De conformidade co disposto no número 1º do artigo 9 do Decreto 345/1998, do 20 de novembro, polo que se establecen as axudas públicas en materia de vivenda a cargo da Comunidade Autónoma de Galicia e se regula a xestión das previstas no Real decreto 1186/1998, do 12 de xuño, para o período 1998-2001, para efectos de determina-lo prezo máximo de venda das vivendas de protección pública, doutras vivendas xa construídas con adquisición protexida e das vivendas de promoción pública, o municipio de Celanova foi integrado dentro da zona territorial 2ª.</p>
<p>Non obstante, Celanova presenta unhas características no que atinxe á promoción de vivendas e preparación de solo, que aconsella a súa inclusión no grupo daqueloutros municipios da provincia de Ourense que quedaron definidos como pertencentes á zona territorial 1ª no referido decreto, pois de feito presenta unhas condicións obxectivas moi semellantes canto ós factores que se teñen en conta para a súa integración na mesma zona.</p>
<p>Débese ter en conta, ademais, que Celanova é cabeceira de comarca localizada na zona de influencia da capital ourensá, o municipio conta cunha poboación de 6.000 habitantes e unha elevada demanda de vivendas, un dinámico sector da construcción e un avanzado planeamento urbanístico desde o ano 1969, xa que dispón de Plan Xeral de Ordenación Urbana revisado en 1995.</p>
<p>Polo cal, e en virtude do previsto na disposición adicional segunda do referido Decreto 345/1998, do 20 de novembro, e en uso das facultades que teño atribuídas</p>
<p>DISPOÑO:</p>
<p>Que nas zonas territoriais establecidas no artigo 9 do Decreto 345/1998, do 20 de novembro, polo que se establecen as axudas públicas en materia de vivenda a cargo da Comunidade Autónoma de Galicia e se regula a xestión das previstas no Real decreto 1186/1998, do 12 de xuño, para o período</p>
<p>1998-2001, para efectos de determina-lo prezo máximo de venda das vivendas de protección pública, doutras vivendas xa construídas con adquisición protexida e das vivendas de promoción pública, se insira Celanova entre os municipios incluídos na Zona territorial 1ª que se relacionan no anexo do dito decreto.</p>
<p>Disposición derradeira</p>
<p>Única.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 27 de xuño de 2001.</p>
<p>José Cuiña Crespo</p>
<p>Conselleiro de Política Territorial,</p>
<p>Obras Públicas e Vivenda</p>

