---
date: '2001-07-11'
id: B4F2
page: 9
number: 134
agency: 'CONSELLERÍA DE CULTURA, COMUNICACIÓN SOCIAL E TURISMO'
section: III. OUTRAS DISPOSICIÓNS
title: >-
  Orde do 22 de xuño de 2001 pola que se convocan as subvencións para salas de
  exhibición cinematográfica situadas en zonas rurais ou de baixa rendibilidade.
range: Orde
url: 'https://www.xunta.gal/dog/Publicados/2001/20010711/AnuncioB4F2_gl.html'
---
<p>As salas de exhibición cinematográfica son un foro cultural particularmente importante na sociedade actual. É sabido que no presente o sector da exhibición cinematográfica atravesa unha importante crise, que ten como principal efecto o crecente peche de salas, particularmente en zonas rurais.</p>
<p>A Lei 6/1999, do 1 de setembro, do audiovisual de Galicia, co fin de procurala pervivencia das salas de exhibición cinematográfica sitas nas zonas rurais ou de baixa rendibilidade establece que se adoptarán medidas de fomento para a exhibición de cine nas mencionadas salas mediante un réxime de axudas.</p>
<p>Por todo isto,</p>
<p>DISPOÑO:</p>
<p>Artigo 1º.-Obxecto e partida orzamentaria.</p>
<p>Convócanse subvencións para salas de exhibición cinematográfica situadas en zonas rurais ou de baixa rendibilidade mediante réxime de concorrencia competitiva, con cargo á aplicación orzamentaria 10.04.-</p>
<p>353B.770 dos orzamentos xerais da Comunidade</p>
<p>Autónoma de Galicia para 2001, nos que existe un cré-</p>
<p>dito para este efecto por un importe de 5.000.000</p>
<p>de pesetas.</p>
<p>Artigo 2º.-Beneficiarios.</p>
<p>Poderán optar ás subvencións os titulares de salas de exhibición cinematográfica sempre que cumpran as seguintes condicións:</p>
<p>-Que as salas estean situadas fóra de capitais de provincia, en localidades con poboación inferior a 50.000 habitantes.</p>
<p>-Que durante o ano 2000 tivesen actividade, cando menos, durante catro meses, obtendo unha recadación anual bruta inferior a 5.000.000 de pesetas.</p>
<p>-Que estean inscritos no Rexistro de Empresas do Instituto da Cinematografía e das Artes Audiovisuais.</p>
<p>Artigo 3º.-Prazo de presentación de solicitudes.</p>
<p>As solicitudes deberán presentarse, segundo os modelos que figuran nos anexos, no prazo de trinta días naturais contados a partir do día seguinte o da publicación desta orde no Diario Oficial de Galicia. Se o último día do prazo resultase ser sábado ou festivo, poderase presenta-lo seguinte día hábil.</p>
<p>Artigo 4º.-Solicitudes.</p>
<p>As solicitudes faranse mediante instancia dirixida ó conselleiro de Cultura, Comunicación Social e Turismo, segundo o modelo que figura como anexo desta orde, e presentarana no rexistro xeral da Consellería de Cultura e Comunicación Social ou nos rexistros das súas delegacións provinciais, sen prexuízo do establecido no artigo 38.4º da vixente Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro.</p>
<p>Xuntaranse os seguintes documentos:</p>
<p>a) Fotocopia do DNI do solicitante.</p>
<p>b) Acreditación compulsada da súa titularidade sobre a sala.</p>
<p>c) Documentación compulsada acreditativa da inscrición da sala no rexistro de empresas do Instituto da Cinematografía e das Artes Audiovisuais.</p>
<p>d) Fotocopia compulsada do documento acreditativo de estar ó día no pagamento do imposto de actividades económicas.</p>
<p>e) Fotocopia compulsada da tarxeta de identificación fiscal.</p>
<p>f) Acreditación da actividade mediante a presentación da fotocopia compulsada en formato DIN-4 dos partes-declaración de exhibición semanal debidamente cubertos pola Sociedad General de Autores de España.</p>
<p>g) Relación na que se indique o número de semanas de actividade indicando a recadación bruta por semana.</p>
<p>h) Declaración de solicitudes efectuadas ou axudas concedidas, para o mesmo fin, das distintas administracións públicas.</p>
<p>Se a solicitude de subvención non reúne os requisitos sinalados anteriormente, o interesado será requerido para que, no prazo de dez días, emende a falta ou presente os documentos necesarios, con indicación de que, se non o fixese, considerarase que desiste da súa petición, arquivándose sen máis trámite.</p>
<p>Artigo 5º.-Resolución.</p>
<p>As solicitudes e documentación presentadas serán analizadas polos servicios competentes da Dirección Xeral de Comunicación Social e Audiovisual e a directora xeral de Comunicación Social e Audiovisual elevará a correspondente proposta ó conselleiro de Cultura, Comunicación Social e Turismo, que resolverá, esgotando a vía administrativa.</p>
<p>Para os efectos establecidos no artigo 42.2º da Lei 30/1992, do 26 de novembro, de réxime xurídico das administracións públicas e do procedemento administrativo común modificada pola Lei 4/1999, do 13 de xaneiro, o prazo máximo para resolve-las solicitudes correspondentes ás accións especificadas nesta orde será de tres meses, contados a partir do día seguinte a publicación desta orde. De non notificarse resolución favorable neste prazo, entenderase desestimada a petición correspondente.</p>
<p>Toda alteración das condicións tidas en conta para a concesión da subvención e, en todo caso, a obtención concorrente de subvencións ou axudas outorgadas por outras administracións ou entes públicos ou privados,</p>
<p>nacionais ou internacionais, poderá dar lugar á modificación da resolución da concesión.</p>
<p>Artigo 6º.-Obrigacións do beneficiario.</p>
<p>De igual maneira o beneficiario estará obrigado a facilitar toda a información que lle sexa requirida pola Intervención Xeral da Comunidade Autónoma, o Tribunal de Contas e o Consello de Contas, no exercicio das súas funcións de fiscalización e control do destino de axudas.</p>
<p>Artigo 7º.-Contía da axuda.</p>
<p>A contía das axudas será proporcional ó número de semanas de actividade realizada por cada sala durante o ano 2000, sen que, en ningún caso, a contía da axuda poida ser superior á recadación bruta obtida no dito ano.</p>
<p>Artigo 8º.-Pagamento.</p>
<p>Unha vez resolta e notificada a concesión da subvención farase efectiva a cantidade adxudicada sempre a través de pagamento único.</p>
<p>Para proceder a calquera pagamento os beneficiarios deberán presentar:</p>
<p>-Certificacións acreditativas do cumprimento das obrigas tributarias e coa Seguridade Social e de non ter pendente de pagamento ningunha débeda, por ningún concepto, coa Administración pública da Comunidade Autónoma, segundo o disposto no artigo 79 do texto refundido da Lei de réxime financeiro e orzamentario de Galicia aprobado polo Decreto lexislativo 1/1999, do 7 de outubro, modificado pola Lei 8/1999, do 30 de decembro, de medidas fiscais e orzamentarias, de función pública e de actuación administrativa.</p>
<p>-Certificado da entidade bancaria de existencia da conta, acreditando que a titularidade dela corresponde ó solicitante subvencionado.</p>
<p>Artigo 9º.-Perda da subvención.</p>
<p>O incumprimento por parte do beneficiario de calquera requisito desta orde facultará a Consellería de Cultura, Comunicación Social e Turismo para instruír expediente sancionador, conforme o previsto no artigo 79 do texto refundido da Lei de réxime financeiro e orzamentario aprobado polo Decreto lexislativo 1/1999, do 7 de outubro, modificado pola Lei 8/1999, do 30 de decembro, de medidas fiscais e orzamentarias, de función pública e de actuación administrativa e na Lei de réxime xurídico das administracións públicas e do procedemento administrativo común; se procede, anulará os beneficios concedidos e solicitará a devolución das cantidades percibidas, se as houbese, segundo o procedemento que establece o Regulamento xeral de recadación.</p>
<p>Disposicións derradeiras</p>
<p>Primeira.-Facúltase a directora xeral de Comunicación Social e Audiovisual para dictar, no ámbito das súas competencias cantas, disposicións considere precisas para o desenvolvemento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 22 de xuño de 2001.</p>
<p>Jesús Pérez Varela</p>
<p>Conselleiro de Cultura, Comunicación</p>
<p>Social e Turismo</p>

