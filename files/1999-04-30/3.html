---
date: '1999-04-30'
id: 71DA
page: 5162
number: 82
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Resolución do 31 de marzo de 1999 pola que se ordena a publicación do acordo
  do Consello da Xunta da Galicia do 18 de marzo de 1999, no que se lle dá
  aplicación á previsión do artigo 103 da Lei 11/1992, de réxime financeiro e
  presupostario de Galicia, respecto do control financeiro.
range: Resolución
url: 'https://www.xunta.gal/dog/Publicados/1999/19990430/Anuncio71DA_gl.html'
---
<p>O Consello da Xunta de Galicia, na súa reunión do día 18 de marzo de 1999, aprobou o seguinte acordo.</p>
<p>Acordo do Consello de Goberno para a implantación dun sistema integrado de información e control permanente da xestión económica de sociedades e fundacións públicas da Comunidade Autónoma de Galicia.</p>
<p>Co fin de favorece-lo seu coñecemento e aplicación, publícase como anexo a esta resolución.</p>
<p>Santiago de Compostela, 31 de marzo de 1999.</p>
<p>José Antonio Orza Fernández</p>
<p>Conselleiro de Economía e Facenda</p>
<p>ANEXO</p>
<p>Acordo do Consello de Goberno para a implantación dun sistema integrado de información e control permanente da xestión económica de sociedades e fundacións públicas da Comunidade Autónoma de Galicia.</p>
<p>A disposición adicional sexta da Lei de contratos das administracións públicas establece o concepto básico de que tódalas sociedades mercantís cun capital en que sexa maioritaria a participación directa ou indirecta das administracións públicas ou os seus organismos autónomos, ou entidades de dereito público, se axustarán na súa actividade contractual ós principios de publicidade, concorrencia e obxectividade.</p>
<p>Con base nesta disposición foi aprobada a Lei 10/1996, do 5 de novembro, de actuación de entes e empresas participadas nas que ten parti</p>
<p>cipación maioritaria a Xunta de Galicia en materia de persoal e contratación.</p>
<p>Inclúense, así mesmo, no ámbito de aplicación desta lei, as fundacións constituídas maioritariamente ou na súa totalidade por contribucións da Administración.</p>
<p>Considérase tamén para estes entes e empresas a esixibilidade de que na selección do seu persoal se respecten os principios de igualdade, mérito, capacidade e publicidade da convocatoria.</p>
<p>Pola súa parte, o artigo 103 da Lei 11/1992, de réxime financeiro e presupostario de Galicia, establece que o control financeiro será exercido pola Intervención Xeral da Comunidade Autónoma mediante a realización de auditorías ou outros tipos de control de conformidade co que se estableza regulamentariamente.</p>
<p>A dimensión actual do sector público empresarial da Comunidade Autónoma de Galicia, considerando tanto o número de entidades coma o volume de recursos que mobilizan en desenvolvemento do seu obxecto social, fai necesario establecer un sistema de información e control periódico e próximo, tanto no momento da toma de decisións de xestión como no rexistro contable da súa actividade.</p>
<p>Este sistema, que non exclúe a realización de controis financeiros ordinarios ou, de se-lo caso, auditorías financeiras, perfílase como un conxunto de medidas tendentes a obter información do grao de actividade das sociedades públicas e unha verificación da súa xestión económica.</p>
<p>ACORDO</p>
<p>Punto 1.-Ámbito de aplicación do acordo.</p>
<p>Este acordo será de obrigado cumprimento para as sociedades públicas da Comunidade Autónoma, de conformidade coa definición que delas realiza o artigo 12 da Lei 11/1992, do 7 de outubro, de réxime financeiro e presupostario de Galicia.</p>
<p>Así mesmo, será extensivo a todas aquelas fundacións incluídas no ámbito de aplicación do artigo 1º b) da Lei 10/1996, do 5 de novembro, e a aquelas sociedades mercantís con participación minoritaria da Xunta que o soliciten.</p>
<p>Punto 2.-Sistema integrado de información e control permanente.</p>
<p>1. Establécese un sistema integrado de información e control permanente da xestión económica das sociedades e fundacións públicas da Comunidade Autónoma, que se estructura sobre un sistema de información periódica actualizada e un control permanente posterior.</p>
<p>2. O sistema de información esixe das sociedades e fundacións públicas que lle remitan á Intervención Xeral da Comunidade Autónoma a información contable e orzamentaria derivada da realización da súa actividade económica.</p>
<p>3. O control permanente será realizado mediante:</p>
<p>-O exame dos expedientes de gasto xestionados polas entidades referidas no punto anterior, que se encontren no trámite de proposta de adxudicación.</p>
<p>-Un control posterior e periódico que terá por obxecto revisa-lo cumprimento dos requisitos esixidos por este acordo, e verifica-la adecuada xustificación das transaccións sobre as que se fundamenta a información transmitida á Intervención Xeral.</p>
<p>Punto 3.-Información trimestral.</p>
<p>1. As sociedades e fundacións públicas da Comunidade Autónoma de Galicia remitiranlle trimestralmente á Intervención Xeral da Comunidade Autónoma os seguintes estados contables na data de finalización de cada trimestre natural:</p>
<p>a) Balance de situación.</p>
<p>b) Avance da conta de perdas e ganancias.</p>
<p>c) Avance do estado de execución do orzamento.</p>
<p>Todo isto segundo os modelos que a Consellería de Economía e Facenda estableza e comunique oportunamente.</p>
<p>2. Os devanditos estados deberanse achegar asinados polo responsable do departamento de contabilidade de cada entidade, co visto e prace do xerente.</p>
<p>3. Antes da súa remisión á Intervención Xeral, daráselle conta ó Consello de Administración ou ó órgano equivalente das entidades da información trimestral correspondente.</p>
<p>4. Esta información remitirase á Intervención Xeral dentro do mes seguinte ó da finalización de cada trimestre natural. Esta remisión non substitúe a das contas anuais definitivas unha vez que se produza a súa formulación, de conformidade co disposto no artigo 121 da Lei 11/1992.</p>
<p>Punto 4.-Comunicación previa do gasto.</p>
<p>1. Serán obxecto de comunicación preceptiva á Intervención Xeral as decisións que supoñan a realización dun gasto para as sociedades e fundacións públicas en materia de:</p>
<p>a) Contratos de obras, subministracións, asistencias técnicas e contratos patrimoniais.</p>
<p>b) Contratos de persoal.</p>
<p>c) Contratación de activos e pasivos financeiros e adquisición de participacións doutras empresas.</p>
<p>2. Non serán obxecto de comunicación preceptiva aqueles contratos de obras, subministracións, asistencia técnica e patrimoniais sempre que pola súa contía non poidan ser considerados como gasto menor, tal como os define o artigo 7 da Lei 7/1998, de medidas tributarias de réxime orzamentario, función pública e xestión, e as sucesivas que anualmente se publiquen.</p>
<p>3. A comunicación previa do gasto realizaralla a entidade á Intervención Xeral mediante a remisión dos modelos de extracto do expediente que para tal efecto determine e comunique o conselleiro de Economía e Facenda, sen prexuízo de que a Intervención Xeral poida requiri-la remisión de todo o expediente ou dalgún documento que forme parte deste, se o considera necesario.</p>
<p>A devandita comunicación efectuarase cando exista unha proposta de adxudicación, previa á sinatura do contrato.</p>
<p>4. A Intervención Xeral verificará para cada tipo de contrato:</p>
<p>a) Contratos de obras, subministracións, asistencias técnicas e contratos patrimoniais.</p>
<p>a.1) A existencia de recursos financeiros adecuados á natureza do gasto.</p>
<p>a.2) Que existe unha memoria xustificativa da necesidade de realiza-lo gasto ou o investimento.</p>
<p>a.3) O cumprimento dos principios de publicidade, concorrencia e obxectividade.</p>
<p>b) Contratos de persoal.</p>
<p>Verificarase a existencia dos correspondentes informes favorables da Dirección Xeral da Función Pública e da Dirección Xeral de Presupostos.</p>
<p>c) Contratación de activos e pasivos financeiros e adquisición de participacións doutras empresas.</p>
<p>A Intervención Xeral verificará para este tipo de contratos:</p>
<p>c.1) A existencia de recursos financeiros adecuados á natureza do gasto.</p>
<p>c.2) Que existe unha memoria xustificativa da necesidade de realiza-lo gasto ou o investimento.</p>
<p>5. Todo isto sen prexuízo de que, atendendo á especificidade de cada tipo de contrato, a Intervención Xeral da Comunidade Autónoma puidese verifica-lo cumprimento dalgún outro requisito básico.</p>
<p>6. A Intervención Xeral, sobre a revisión efectuada, emitirá, nun prazo máximo de 5 días hábiles desde a recepción da comunicación, á que se refire o punto 3 desta alínea, un informe dirixido ó órgano de goberno da entidade. O dito informe non terá, en ningún caso, a natureza de fiscalización previa.</p>
<p>7. As entidades públicas poderán solicitar ó conselleiro de Economía e Facenda, tralo informe previo da Intervención Xeral, a exención da comunicación previa establecida neste punto para determinadas operacións relativas ó tráfico mercantil habitual que veñan desenvolvendo, por causas debidamente xustificadas.</p>
<p>Punto 5.-Control posterior.</p>
<p>1. A Intervención Xeral controlará, con carácter posterior, que existe concordancia entre a información contable e orzamentaria transmitida polas sociedades e fundacións públicas, e que as decisións de</p>
<p>gasto adoptadas polos seus respectivos órganos de goberno se adaptaron ó establecido con carácter xeral neste acordo.</p>
<p>2. Para tal efecto, a Intervención Xeral aprobará un plan de actuacións que estableza o alcance do control posterior. Neste plan determinaranse as sociedades que serán obxecto de control así como as áreas que se verificarán, cun dobre obxectivo:</p>
<p>-Revisa-lo cumprimento dos termos deste acordo.</p>
<p>-Verifica-las operacións incluídas no ámbito de aplicación deste acordo.</p>
<p>3. Como resultado do control posterior, a Intervención Xeral emitirá un informe que se remitirá ó consello de administración das sociedades públicas ou, de se-lo caso, ó órgano rector das fundacións públicas, e á consellería á que estean adscritas ou das cales o seu protectorado exerza e dea conta das actuacións realizadas ó conselleiro de Economía e Facenda.</p>
<p>4. O control posterior non exclúe o control financeiro ordinario que a Intervención Xeral realiza a través do Plan Anual de Auditorías establecido de conformidade co disposto no artigo 105.1º da Lei 11/1992.</p>
<p>Punto 6.-Exercicio 1999.</p>
<p>Para o exercicio 1999, a primeira remisión da información trimestral, nos termos establecidos neste acordo, entenderase necesariamente referida desde o comezo do exercicio ata o remate do dito trimestre.</p>
<p>Punto 7.-Desenvolvemento e aplicación.</p>
<p>Facúltase o conselleiro de Economía e Facenda para dicta-las normas precisas para o desenvolvemento e a aplicación deste acordo.</p>
<p>Punto 8.-Entrada en vigor.</p>
<p>Este acordo entrará en vigor ós trinta días da súa publicación no Diario Oficial de Galicia.</p>

