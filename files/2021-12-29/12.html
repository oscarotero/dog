---
date: '2021-12-29'
id: G0598-011221-0001
page: 64602
number: 249
agency: 'Consellería de Cultura, Educación e Universidade'
section: III. Outras disposicións.
title: >-
  ORDE do 30 de novembro de 2021 pola que se anuncia a convocatoria de
  subvencións para a presentación de proxectos de fomento do uso do galego dos
  centros de titularidade privada de Galicia que imparten ensinanzas regradas de
  niveis non universitarios, para o curso escolar 2021/22 (código de
  procedemento PL500B).
range: Orde
url: >-
  https://www.xunta.gal/dog/Publicados/2021/20211229/AnuncioG0598-011221-0001_gl.html
---
<p>A Lei 3/1983, do 15 de xuño, de normalización lingüística, en desenvolvemento das previsións dos artigos 3.2 e 148.1.17 da Constitución española e mais do artigo 5 do Estatuto de autonomía de Galicia, establece a obriga dos poderes públicos de garantiren o uso normal do galego e do castelán (artigo 2), así como que o galego, como lingua propia de Galicia, é lingua oficial no ensino en todos os niveis educativos (artigo 12).</p>
    <p>Así mesmo, o artigo 14 da citada lei establece expresamente que a lingua galega é materia de estudo obrigado en todos os niveis educativos non universitarios e que se garantirá o uso efectivo deste dereito en todos os centros públicos e privados. No parágrafo 3 do mesmo artigo encoméndaselles ás autoridades educativas da Comunidade Autónoma garantir que, ao remate dos ciclos educativos en que o ensino do galego é obrigatorio, o alumnado coñeza esta lingua, nos seus niveis oral e escrito, en igualdade co castelán.</p>
    <p>Nesta mesma liña, tamén se pronuncian a Carta europea das linguas rexionais e minoritarias de 1992 (ratificada polo Goberno español en 2001), o Plan xeral de normalización da lingua galega (aprobado por unanimidade no Parlamento de Galicia en setembro de 2004) e a Lei orgánica 8/2013, do 9 de decembro, para a mellora da calidade educativa.</p>
    <p>Deste obxectivo nace a necesidade de adoptar un conxunto de medidas de dinamización dirixidas á promoción da lingua galega nos centros educativos.</p>
    <p>O Decreto 79/2010, do 20 de maio, para o plurilingüismo no ensino non universitario de Galicia, sinala a necesidade de afondar no desenvolvemento dos preceptos da Lei de normalización lingüística no tocante ao ensino. Pretende reforzar a dimensión comunicativa do galego en relación con contextos vivos e facilitarlle ao alumnado unha oferta educativa que o axude a percibir a utilidade da lingua e que o capacite para o seu uso correcto e eficaz, afastado de usos sexistas e respectuoso coa situación sociolingüística en que se enmarca cada centro. Con este obxectivo, a consellería competente na materia establecerá un programa de actividades de fomento da lingua en cada centro educativo, no marco do seu proxecto lingüístico e coa participación de toda a comunidade educativa, con especial atención ás liñas de actuación que permitan un incremento do uso do galego nas actividades extraescolares e complementarias.</p>
    <p>O dito decreto regula, no artigo 15, a constitución dun equipo de dinamización da lingua galega para potenciar o seu uso nos centros educativos sostidos con fondos públicos, así como a coordinación destes a través das respectivas comisións que se constituirán en cada xefatura territorial. Estes equipos terán un papel fundamental no deseño, posta en práctica e revisión dos programas de promoción da lingua galega nos centros educativos, e contarán co apoio técnico necesario. Ademais, os centros educativos terán a debida dotación de recursos didácticos, pedagóxicos e material en galego.</p>
    <p>Polo tanto, e co fin de valorar e apoiar o labor dos equipos de dinamización da lingua galega dos centros de ensino, considérase necesario, ao igual que en exercicios anteriores, convocar axudas para a presentación de proxectos de fomento do uso do galego dos centros de ensino privado. A achega económica que se lle asigne a cada proxecto determinarase segundo os criterios establecidos na convocatoria.</p>
    <p>Neste caso, segundo o establecido no artigo 2.1.b) da Lei 9/2007, do 13 de xuño, de subvencións de Galicia, as achegas económicas que se lles asignen aos proxectos con motivo desta convocatoria terán carácter de subvención e estarán destinadas á execución dos proxectos de fomento do uso do galego por parte dos equipos de dinamización da lingua galega dos centros de ensino privado. Por isto, as bases que rexen esta convocatoria seguen o estipulado polo artigo 14 da devandita lei.</p>
    <p>En consecuencia, e en virtude das facultades que me confire o artigo 34 da Lei 1/1983, do 22 de febreiro, de normas reguladoras da Xunta e da súa Presidencia,</p>
    <h2>DISPOÑO:</h2>
    <p>Anunciar a convocatoria para a presentación de proxectos de fomento do uso do galego dos centros de ensino privado de Galicia para o curso escolar 2021/22 segundo as seguintes bases:</p>
    <p>1. Obxecto.</p>
    <p>O establecemento de subvencións para a realización de proxectos de fomento do uso do galego dos centros privados de ensino de Galicia, promovidos polos equipos de dinamización da lingua galega e polo profesorado responsable do proxecto naqueles centros de ensino que conten con menos de seis unidades, durante o curso escolar 2021/22 (PL500B). As subvencións reguladas nesta orde concederanse en réxime de concorrencia competitiva e baixo os principios de publicidade, obxectividade, transparencia, igualdade, non discriminación, eficacia e eficiencia.</p>
    <p>Estas axudas serán compatibles con outras subvencións ou axudas para a mesma finalidade, procedentes de calquera outra Administración ou de entes públicos ou privados. En todo caso, a suma das contías recibidas non pode superar o 100 % do custo total das actividades do proxecto.</p>
    <p>2. Persoas beneficiarias.</p>
    <p>Os centros de titularidade privada de Galicia que imparten ensino regrado de nivel non universitario, sexan persoas físicas ou xurídicas, que cumpran os requisitos e as condicións que se establecen nesta orde.</p>
    <p>As persoas beneficiarias deberán cumprir os requisitos e as obrigas sinalados nos artigos 10 e 11 da Lei 9/2007, do 13 de xuño, de subvencións de Galicia.</p>
    <p>3. Requisitos.</p>
    <p>3.1. Os proxectos e as actividades que se desenvolvan ao abeiro desta convocatoria deberanse presentar e realizar de acordo coa vixente normativa ortográfica e morfolóxica do idioma galego, fixada pola Real Academia Galega o 12 de xullo de 2003, tal e como se establece na disposición adicional da Lei 3/1983, do 15 de xuño, de normalización lingüística (DOG núm. 84, do 14 de xullo). Así mesmo, respectarán a toponimia oficial nos termos previstos no artigo 10 desta lei.</p>
    <p>3.2. Para cumprir coa obriga da adecuada publicidade que impón o artigo 15.3 da Lei 9/2007, do 13 de xuño, de subvencións de Galicia, os centros que reciban subvencións para elaboraren os proxectos de fomento do uso do galego ao abeiro desta convocatoria están obrigados a integrar o logotipo oficial dos equipos de dinamización da lingua galega tanto nos seus espazos web como nos documentos que difundan as actividades destes equipos. Para podelo facer, a coordinación territorial dos equipos de dinamización da lingua galega remitiralles aos centros o correspondente arquivo. Da mesma forma, a páxina web do centro deberá incluír, entre a información das súas instalacións, imaxes e unha descrición mínima do equipo de dinamización da lingua galega, así como dos seus principais recursos e servizos á comunidade educativa.</p>
    <p>4. Dotación orzamentaria.</p>
    <p>O crédito para o financiamento dos proxectos de fomento do uso do galego dos centros de ensino privados ascende á cantidade de 35.000 euros, salvo que se produza un incremento do crédito de acordo co previsto no artigo 31, número 2, da Lei 9/2007, do 13 de xuño, de subvencións de Galicia. Este crédito financiarase con cargo á aplicación orzamentaria 10.50.151A.770.1 dos orzamentos xerais da Comunidade Autónoma de Galicia para o ano 2022.</p>
    <p>En todo caso, o gasto proxectado queda sometido á condición suspensiva da existencia de crédito adecuado e suficiente para tal fin nos orzamentos xerais da Comunidade Autónoma de Galicia para o ano 2022 e ao disposto na Orde do 11 de febreiro de 1998 pola que se regula a tramitación anticipada de expedientes de gasto, modificada pola Orde do 27 de novembro de 2000 e pola Orde do 25 de outubro de 2001.</p>
    <p>5. Presentación de solicitudes e prazo.</p>
    <p>5.1. Os centros de ensino privado de Galicia que desexen acollerse aos beneficios desta convocatoria deberán formalizar a súa solicitude no modelo normalizado que se publica como anexo I desta orde.</p>
    <p>5.2. As solicitudes, debidamente asinadas pola persoa solicitante ou representante, dirixiranse á xefatura territorial da Consellería de Cultura, Educación e Universidade da provincia que corresponda.</p>
    <p>5.3. As persoas xurídicas presentarán as súas solicitudes obrigatoriamente por medios electrónicos a través do formulario normalizado (anexo I) dispoñible na sede electrónica da Xunta de Galicia https://sede.xunta.gal</p>
    <p>Así mesmo, en aplicación do previsto no número 3 do artigo 14 da Lei 39/2015, do 1 de outubro, do procedemento administrativo común das administracións públicas, e no artigo 10.2 da Lei 4/2019, do 17 de xullo, de administración dixital de Galicia, as persoas físicas, titulares dun centro educativo, dispoñen da capacidade económica e técnica que lles permite acceder e dispoñer dos medios electrónicos necesarios para relacionarse coas administracións. Polo tanto, as persoas físicas presentarán as súas solicitudes da mesma forma prevista no parágrafo anterior.</p>
    <p>De conformidade co artigo 68.4 da Lei 39/2015, do 1 de outubro, do procedemento administrativo común das administracións públicas, se algunha das persoas interesadas presenta a súa solicitude presencialmente, requirirase para que a emende a través da súa presentación electrónica. Para estes efectos, considerarase data de presentación da solicitude aquela en que fose realizada a emenda.</p>
    <p>Para a presentación electrónica poderase empregar calquera dos mecanismos de identificación e sinatura admitidos pola sede electrónica da Xunta de Galicia, incluído o sistema de usuario e clave Chave365 (https://sede.xunta.gal/chave365).</p>
    <p>5.4. O prazo de presentación das solicitudes e da documentación sinalada na base sexta será dun mes, que se contará a partir do día seguinte ao da publicación desta convocatoria no <em>Diario Oficial de Galicia</em>.</p>
    <p>6. Documentación complementaria.</p>
    <p>6.1. Os centros interesados deberán achegar coa solicitude a seguinte documentación:</p>
    <p>a) Copia do proxecto asinado pola persoa coordinadora do equipo de dinamización, co visto e prace do director ou directora do centro. O proxecto deberá analizar a realidade concreta do centro e, a partir dela, establecer os obxectivos e deseñar as actividades que permitan modificar a situación de partida. Desenvolverá os seguintes puntos:</p>
    <p>1º. Breve estudo sociolingüístico actualizado, en que se tocarán os puntos que se indican a seguir:</p>
    <p>– O contorno sociolingüístico do centro.</p>
    <p>– A situación do profesorado.</p>
    <p>– A situación do alumnado.</p>
    <p>– A situación lingüística do centro.</p>
    <p>2º. Descrición dos obxectivos adecuados a cada un dos catro puntos anteriores.</p>
    <p>3º. Descrición detallada das actividades de dinamización lingüística para cada un dos obxectivos propostos.</p>
    <p>b) Cadro resumo das actividades, asinado pola persoa solicitante ou representante. No cadro teñen que constar de forma resumida a temporización, o nome da actividade, a persoa ou persoas responsables e o departamento ou departamentos correspondentes, os destinatarios e destinatarias, así como o orzamento previsto e o material necesario para a realización das actividades. O modelo deste cadro resumo figura no anexo II desta orde.</p>
    <p>6.2. A documentación complementaria deberase presentar electronicamente.</p>
    <p>Se algunha das persoas interesadas presenta a documentación complementaria presencialmente, requirirase para que a emende a través da súa presentación electrónica. Para estes efectos, considerarase data de presentación aquela en que fose realizada a emenda.</p>
    <p>As persoas interesadas responsabilizaranse da veracidade dos documentos que presenten. Excepcionalmente, cando a relevancia do documento no procedemento o exixa ou existan dúbidas derivadas da calidade da copia, a Administración poderá solicitar de maneira motivada o cotexo das copias achegadas pola persoa interesada, para o cal poderá requirir a exhibición do documento ou da información orixinal.</p>
    <p>6.3. Sempre que se realice a presentación de documentos separadamente da solicitude deberanse indicar o código e o órgano responsable do procedemento, o número de rexistro de entrada da solicitude e o número de expediente, se se dispón del.</p>
    <p>6.4. No caso de que algún dos documentos que se vaia presentar de forma electrónica supere os tamaños máximos establecidos ou teña un formato non admitido pola sede electrónica da Xunta de Galicia, permitirase a presentación deste de forma presencial dentro dos prazos previstos e na forma indicada no número anterior. A información actualizada sobre o tamaño máximo e os formatos admitidos pódese consultar na sede electrónica da Xunta de Galicia.</p>
    <p>7. Comprobación de datos.</p>
    <p>7.1. Para a tramitación deste procedemento consultaranse automaticamente os datos incluídos nos seguintes documentos en poder da Administración actuante ou elaborados polas administracións públicas, agás que a persoa interesada se opoña á súa consulta:</p>
    <p>a) DNI ou NIE da persoa titular do centro, se é unha persoa física.</p>
    <p>b) NIF do centro, se é unha persoa xurídica.</p>
    <p>c) Certificado de estar ao día no pagamento de obrigas tributarias á Axencia Estatal da Administración Tributaria.</p>
    <p>d) Certificado de estar ao día no pagamento á Seguridade Social.</p>
    <p>e) Certificado de estar ao día no pagamento de obrigas tributarias á Axencia Tributaria de Galicia.</p>
    <p>7.2. No caso de que as persoas interesadas se opoñan á consulta, deberán indicalo no recadro correspondente habilitado no formulario correspondente e achegar os documentos.</p>
    <p>Cando así o exixa a normativa aplicable, solicitarase o consentimento expreso da persoa interesada para realizar a consulta.</p>
    <p>7.3. Excepcionalmente, no caso de que algunha circunstancia imposibilite a obtención dos citados datos, poderáselles solicitar ás persoas interesadas que presenten os documentos correspondentes.</p>
    <p>8. Procedemento.</p>
    <p>Unha vez que remate o prazo de presentación de solicitudes, os gabinetes provinciais de normalización lingüística revisarán as solicitudes recibidas e a documentación achegada. No caso de que as solicitudes estean incompletas, conteñan erros ou non se achegue toda a documentación acreditativa dos requisitos exixidos nesta convocatoria, requiriranse as persoas solicitantes para que, nun prazo de dez días hábiles, emenden a falta ou presenten os documentos preceptivos, coa indicación de que, de non o faceren, se considerará que desisten da súa petición e se arquivará o seu expediente na forma e nos termos indicados no artigo 68.1 da Lei 39/2015, do 1 de outubro, do procedemento administrativo común das administracións públicas. Por tratarse dun procedemento de concorrencia competitiva, e consonte o artigo 45.1.b) da Lei 39/2015, os requirimentos faranse mediante a súa publicación na páxina web da Secretaría Xeral de Política Lingüística (http://www.lingua.gal).</p>
    <p>9. Análise e cualificación dos proxectos.</p>
    <p>Comisións de cualificación.</p>
    <p>Unha vez que se completen os expedientes administrativos, cualificaranse os proxectos que resulten admitidos por seren presentados no tempo e na forma que correspondan. Con este fin, constituirase en cada gabinete provincial de normalización lingüística unha comisión provincial de cualificación, que adaptará o seu funcionamento ao previsto nesta convocatoria e, supletoriamente, aos preceptos contidos na sección terceira do capítulo II, título preliminar, artigo 15 e seguintes da Lei 40/2015, do 1 de outubro, de réxime xurídico do sector público, e na sección terceira do capítulo I, título I, da Lei 16/2012, do 17 de decembro, de organización e funcionamento da Administración xeral e do sector público autonómico de Galicia.</p>
    <p>Cada comisión provincial estará integrada por:</p>
    <p>Presidencia:</p>
    <p>– O xefe ou xefa do gabinete provincial de normalización lingüística.</p>
    <p>Vogais:</p>
    <p>– O coordinador ou coordinadora provincial dos equipos de dinamización da lingua galega.</p>
    <p>– Un ou unha representante da Inspección educativa, que será designado/a polo xefe ou xefa territorial da Consellería de Cultura, Educación e Universidade.</p>
    <p>– Unha persoa especialista en planificación lingüística, designada pola Secretaría Xeral de Política Lingüística. Cando o número de proxectos o aconselle, poderanse designar ata tres especialistas máis por comisión.</p>
    <p>– Un profesor ou profesora con experiencia nos equipos de dinamización da lingua galega, designado/a pola Secretaría Xeral de Política Lingüística.</p>
    <p>Secretaría:</p>
    <p>Desenvolverá estas funcións un funcionario ou funcionaria do gabinete provincial de normalización lingüística ou xefatura territorial, que será designado/a polo xefe ou xefa territorial da Consellería de Cultura, Educación e Universidade.</p>
    <p>No seo das comisións provinciais, poderanse constituír unha ou varias comisións técnicas para facilitar a análise polo miúdo dos proxectos.</p>
    <p>10. Criterios para a cualificación dos proxectos.</p>
    <p>Para a concesión de incentivos de apoio ao financiamento dos proxectos de fomento do uso do galego, as comisións terán en conta fundamentalmente a calidade do proxecto e ponderarase o número de estudantes do centro.</p>
    <p>10.1. A calidade do proxecto será puntuada de 0 a 24 puntos. Quedarán desestimadas aquelas solicitudes que non reúnan un mínimo de 6 puntos nesta epígrafe. As variables que se avaliarán coas respectivas puntuacións, repartidas de xeito proporcional, serán as seguintes:</p>
    <p>a) Grao de implicación activa dos membros da comunidade no proxecto (pais/nais, profesorado dos distintos departamentos, alumnado dos distintos ciclos, etapas e niveis, así como persoal de administración e servizos): de 0 a 4 puntos. Esta puntuación distribúese proporcionalmente en función do número de membros da comunidade que participen no proxecto.</p>
    <p>– Profesorado dos distintos departamentos, alumnado dos distintos ciclos, etapas e niveis, así como persoal de administración e servizos: ata 3 puntos.</p>
    <p>– Pais/nais e outros axentes da comunidade educativa: ata 4 puntos.</p>
    <p>b) Nivel de utilización das novas tecnoloxías: de 0 a 4 puntos.</p>
    <p>– Creación de páxinas web e de blogs, intercambio de mensaxes na rede entre as persoas coordinadoras dos equipos de dinamización da lingua galega ou, de non haber equipo, da persoa coordinadora desta materia: ata 1 punto, que se repartirá proporcionalmente en función do número de ferramentas tecnolóxicas empregadas.</p>
    <p>– Actualización de páxinas web, de blogs e de contas en redes sociais (Facebook, Twitter...), realización de videoconferencias, intercambio de mensaxes de correo entre o alumnado: ata 2 puntos, que se repartirán proporcionalmente en función do número de ferramentas tecnolóxicas.</p>
    <p>– Traballo con códigos QR, realidade aumentada, aplicacións para móbiles, ordenadores ou tabletas, radio ou TV con emisión de maneira puntual, revista dixital e obradoiros relacionados coas novas tecnoloxías...: ata 3 puntos, que se repartirán proporcionalmente en función do número de ferramentas tecnolóxicas.</p>
    <p>– Audiovisuais (curtas, documentais...), radio diaria ou semanal na aula, TV, robótica, gamificación...: ata 4 puntos, que se repartirán proporcionalmente en función do número de ferramentas tecnolóxicas.</p>
    <p>c) Grao de colaboración con outras institucións, entidades ou asociacións externas ao centro, co obxectivo de potenciar o uso da lingua galega fóra do centro: de 0 a 4 puntos.</p>
    <p>– Colaborar cunha institución, entidade ou asociación, asistindo ás actividades que organiza: ata 2 puntos, ponderados proporcionalmente ao número de actividades.</p>
    <p>– Colaborar cunha institución, entidade ou asociación ou con varias, de maneira que sexa o centro o que organice de xeito puntual as actividades: ata 3 puntos, ponderados proporcionalmente ao número de actividades.</p>
    <p>– Colaborar de xeito permanente –é dicir, ao longo do curso escolar– cunha institución, entidade ou asociación ou con varias, na organización de actividades: ata 4 puntos, ponderados proporcionalmente.</p>
    <p>d) Grao de colaboración con outros centros educativos no deseño da planificación lingüística e/ou na realización de actividades dinamizadoras: de 0 a 4 puntos.</p>
    <p>– Colaborar na realización de actividades habituais entre centros da mesma localidade, cos mesmos ou similares niveis educativos: ata 1 punto, ponderado proporcionalmente.</p>
    <p>– Colaborar na realización de actividades habituais entre centros da mesma localidade ou de localidades próximas, con diferentes niveis educativos, ou na realización de actividades excepcionais (xornadas de portas abertas...), sen ter en conta o ámbito xeográfico: ata 2 puntos, ponderados proporcionalmente.</p>
    <p>– Colaborar na realización de ata tres actividades con outros centros da comarca ou de comarcas próximas: ata 3 puntos, ponderados proporcionalmente.</p>
    <p>– Colaborar na realización de máis de tres actividades con centros de ámbitos xeográficos distintos ou realizar unha iniciativa con carácter anual (ao longo de todo o curso escolar): ata 4 puntos, ponderados proporcionalmente.</p>
    <p>e) Realización de actividades plurianuais: de 0 a 4 puntos, ponderados proporcionalmente.</p>
    <p>f) Tipoloxía de actividades organizadas ao longo do curso: de 0 a 4 puntos.</p>
    <p>Esta tipoloxía de actividades abrangue celebracións e festas tradicionais, promoción da lingua oral, promoción da lingua escrita, tecnoloxías da información e da comunicación (TIC), dinamización do centro, dinamización do contorno, intercambios e posta en valor da lingua mediante a cultura e a etnografía.</p>
    <p>Establécese a puntuación do seguinte xeito:</p>
    <p>Ata dous tipos de actividades: 1 punto.</p>
    <p>De tres a catro tipos de actividades: 2 puntos.</p>
    <p>De cinco a seis tipos de actividades: 3 puntos.</p>
    <p>Máis de seis tipos de actividades: 4 puntos.</p>
    <p>10.2. O número de estudantes terá unha puntuación máxima de 6 puntos. A cada centro concederánselle 0,30 puntos por cada 50 estudantes ou fracción, sen que se poida exceder ese máximo de 6 puntos.</p>
    <p>11. Contías máximas por proxecto.</p>
    <p>a) O financiamento máximo que poderán recibir os centros cunha matrícula superior a 50 alumnos e alumnas é de 1.000 euros.</p>
    <p>b) O financiamento máximo que poderán recibir os centros cunha matrícula comprendida entre 25 e 50 alumnos e alumnas é de 375 euros.</p>
    <p>c) O financiamento máximo que poderán recibir os centros cunha matrícula inferior a 25 alumnos e alumnas é de 220 euros.</p>
    <p>12. Criterios para a repartición das axudas concedidas.</p>
    <p>Unha vez que as comisións provinciais avalíen e fixen a puntuación que ten cada proxecto, establécense os seguintes criterios para a repartición das axudas:</p>
    <p>12.1. Distribuiranse 30.000 euros da seguinte maneira: fixarase un valor económico por cada punto obtido nos proxectos, e a multiplicación dese valor polo total dos puntos obtidos por cada proxecto dará como resultado a contía económica da axuda que recibirá cada un.</p>
    <p>12.2. A maiores, distribuiranse 5.000 euros entre os proxectos dos centros que obteñan 22 ou máis puntos na epígrafe 10.1 (calidade do proxecto). Ningún centro poderá recibir máis de 300 euros nesta distribución.</p>
    <p>No caso de que non se reparta a totalidade desta contía, o remanente sumaráselle á cantidade prevista no punto anterior.</p>
    <p>12.3. En todo caso, ningún proxecto poderá recibir unha axuda que exceda as máximas establecidas na epígrafe 11, nin o custo total do proxecto.</p>
    <p>12.4. Tanto o establecemento do valor económico por cada punto obtido (12.1) como a distribución da cantidade prevista na epígrafe 12.2 fixaranse na Secretaría Xeral de Política Lingüística, nunha sesión conxunta, na cal participarán o presidente ou presidenta de cada comisión provincial e un técnico ou técnica da Secretaría Xeral de Política Lingüística.</p>
    <p>13. Proposta de resolución.</p>
    <p>Unha vez rematadas as sesións, as comisións provinciais elaborarán un informe onde se concrete o resultado da avaliación efectuada e unha lista coa puntuación outorgada a cada solicitante admitido. Este informe trasladaráselle á xefatura territorial da provincia que corresponda, que formulará unha proposta provisional de resolución de adxudicación en que consten a puntuación obtida para cada centro admitido, así como as causas que determinaron a exclusión das restantes solicitudes. Estas propostas faranse públicas na web http://www.lingua.gal</p>
    <p>Os centros interesados dispoñerán de dez días hábiles, que se contarán a partir do seguinte ao da data de publicación da proposta de resolución provisional, para formularen as alegacións que consideren oportunas sobre esta proposta, ante a xefatura do gabinete de normalización lingüística, nos lugares e na forma indicados na base quinta da convocatoria. En todo caso, os centros que presenten alegacións enviaranlles un correo electrónico aos gabinetes de normalización lingüística da súa provincia, no cal indicarán o día en que presentaron a alegación e o motivo desta.</p>
    <p>Logo de que se examinen as alegacións achegadas, se é o caso, e de que se realice a sesión de valoración económica por cada punto obtido de acordo co disposto na base 12.4, a xefatura territorial de cada provincia formulará a proposta de resolución definitiva ante o órgano resolutorio. Nesta proposta constarán a puntuación do proxecto, o valor económico por punto e a contía da axuda.</p>
    <p>14. Resolución.</p>
    <p>A resolución definitiva do procedemento de concesión farase no prazo de quince días, desde a data de traslado da proposta de resolución, e publicarase no <em>Diario Oficial de Galicia</em> e na web http://www.lingua.gal, logo da súa fiscalización por parte das intervencións territoriais, polo que se entenderán notificados, para todos os efectos, os centros de ensino interesados.</p>
    <p>Contra a resolución de concesión, segundo o disposto nos artigos 123 e 124 da Lei 39/2015, do 1 de outubro, do procedemento administrativo común das administracións públicas, os centros interesados poderán interpoñer, con carácter potestativo, recurso de reposición, no prazo dun mes a partir do día seguinte ao da súa publicación no <em>Diario Oficial de Galicia</em>, ante o órgano que a ditou, ou ben poderán interpoñer directamente recurso contencioso-administrativo, no prazo de dous meses, ante a Sala do Contencioso-Administrativo do Tribunal Superior de Xustiza de Galicia, de acordo co establecido na Lei 29/1998, do 13 de xullo, reguladora da xurisdición contencioso-administrativa (BOE núm. 167, do 14 de xullo).</p>
    <p>As solicitudes entenderanse desestimadas se non se dita unha resolución expresa no prazo de catro meses, que se contarán a partir da publicación desta convocatoria no <em>Diario Oficial de Galicia</em>.</p>
    <p>15. Xustificación do gasto.</p>
    <p>15.1. A data límite para presentar a xustificación dos gastos correspondentes aos centros que obtivesen financiamento mediante esta convocatoria para o curso 2021/22 é o 30 de xuño de 2022. Deberase presentar ante os gabinetes provinciais de normalización lingüística da mesma forma que a sinalada no punto 5 desta orde.</p>
    <p>Para estes efectos, considerarase gasto realizado o que fose efectivamente pagado con anterioridade á finalización do referido prazo de xustificación.</p>
    <p>15.2. A xustificación incluirá a seguinte documentación:</p>
    <p>a) Relación numerada das actividades desenvolvidas no proxecto, co importe do gasto asociado e o material empregado, segundo o modelo do anexo IV desta orde.</p>
    <p>b) Memoria descritiva e gráfica asinada pola persoa coordinadora do equipo de dinamización da lingua galega, co visto e prace do director ou directora do centro. Nela aparecerán todas as actividades realizadas, detallaranse aquelas para as cales se concedeu a asignación económica e relacionarase cada gasto en que se incorrese coa actividade do proxecto a que vai imputado.</p>
    <p>Esta memoria deberá dar conta dos cambios realizados con respecto á programación inicial e nela avaliarase, ademais, a consecución ou non dos obxectivos previstos e proporanse actuacións de mellora para vindeiros proxectos.</p>
    <p>c) Copias das facturas correspondentes ao ano 2022, comprendidas entre o 1 de xaneiro e o 30 de xuño e expedidas a nome do centro, e xustificación acreditativa do seu pagamento. Nelas deberanse expresar, de xeito explícito, o concepto e a súa relación coas actividades programadas.</p>
    <p>Para a súa consideración como subvencionable, entenderase como efectivamente pagado o gasto cando se xustifique o pagamento mediante extractos ou certificacións bancarias debidamente identificados ou por calquera outro medio de proba que acredite a realización do pagamento, segundo especifican os artigos 42 e 49 do Regulamento da Lei 9/2007, do 13 de xuño, de subvencións de Galicia.</p>
    <p>No suposto de que o xustificante de pagamento inclúa varias facturas, deberase achegar unha relación delas na cal se especifiquen o emisor, o número de factura e o importe.</p>
    <p>d) Declaración complementaria do conxunto das axudas solicitadas, tanto das aprobadas ou concedidas coma das pendentes de resolución para o mesmo proxecto, das distintas administracións públicas competentes ou de calquera dos seus organismos, entes públicos ou privados, coa indicación do importe concedido e da súa procedencia, ou declaración de non ter solicitado ningunha outra axuda para a mesma finalidade, segundo o modelo do anexo III desta orde.</p>
    <p>e) Poderase pedir calquera outra documentación complementaria que se considere necesaria para a xustificación.</p>
    <p>15.3. De acordo co establecido no artigo 46 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia (en relación co establecido no artigo 73 da Lei 39/2015, do 1 de outubro, do procedemento administrativo común das administracións públicas), cando o órgano administrativo competente para a comprobación da subvención aprecie a existencia de defectos emendables na xustificación presentada pola entidade beneficiaria, porao no seu coñecemento e concederalle un prazo de dez días para a súa corrección. A falta de presentación da documentación requirida no prazo establecido comportará a perda do dereito ao cobramento da subvención.</p>
    <p>16. Pagamento.</p>
    <p>O aboamento da subvención asignada realizarase despois de que cada centro privado beneficiario da subvención xustifique o gasto, de acordo co previsto na base anterior.</p>
    <p>O pagamento non poderá ser superior á contía concedida na resolución da convocatoria, nin aos gastos realmente realizados, de seren estes inferiores ao importe concedido. No caso de que ao centro se lle conceda outra axuda ou subvención para o mesmo proxecto, o importe da axuda concedida con cargo a esta convocatoria minorarase cando a súa contía, illadamente ou en concorrencia coas concedidas por outras administracións ou entes públicos ou privados, supere o 100 % do custo das actividades do proxecto.</p>
    <p>Os pagamentos efectuaranse a través das respectivas xefaturas territoriais da Consellería de Cultura, Educación e Universidade.</p>
    <p>17. Perda do dereito ao cobramento da subvención.</p>
    <p>O centro perderá o dereito ao cobramento da subvención concedida polas seguintes causas:</p>
    <p>– Xustificacións presentadas fóra do prazo (con posterioridade ao 30 de xuño de 2022).</p>
    <p>– Non realización das actividades e/ou incumprimento dos fins, obxectivos ou variación substancial na realización do proxecto, sen xustificalo debidamente.</p>
    <p>– Incumprimento na execución do proxecto no tocante ao punto 3 da convocatoria.</p>
    <p>18. Perda ou modificación da subvención.</p>
    <p>Estarase obrigado ao reintegro –total ou parcial– da subvención no suposto de que non se cumpran as condicións establecidas para a súa concesión, e á modificación da subvención como consecuencia da alteración das condicións que se tiveron en conta para a súa concesión.</p>
    <p>19. Seguimento e avaliación da realización dos proxectos.</p>
    <p>O seguimento e a avaliación da realización dos proxectos de fomento da lingua galega que presenten os equipos serán realizados polos coordinadores e coordinadoras provinciais dos equipos de dinamización da lingua galega sobre a base das memorias de xustificación.</p>
    <p>20. Desconcentración de créditos.</p>
    <p>Para unha xestión máis eficaz, a Secretaría Xeral de Política Lingüística desconcentrará os créditos necesarios para sufragar os gastos desta convocatoria nas correspondentes xefaturas territoriais da Consellería de Cultura, Educación e Universidade, nas cales teñen a súa sede os gabinetes de normalización lingüística de cada provincia.</p>
    <p>21. Notificacións.</p>
    <p>21.1. As notificacións de resolucións e actos administrativos efectuarase só por medios electrónicos, nos termos previstos na normativa reguladora do procedemento administrativo común.</p>
    <p>21.2. De conformidade co artigo 45.2 da Lei 4/2019, do 17 de xullo, de administración dixital de Galicia, as notificacións electrónicas efectuarase mediante a comparecencia na sede electrónica da Xunta de Galicia e a través do Sistema de notificación electrónica de Galicia-Notifica.gal. Este sistema remitiralles ás persoas interesadas avisos da posta á disposición das notificacións á conta de correo e/ou teléfono móbil que consten na solicitude. Estes avisos non terán, en ningún caso, efectos de notificación efectuada e a súa falta non impedirá que a notificación sexa considerada plenamente válida.</p>
    <p>21.3. De conformidade co artigo 47 da Lei 4/2019, do 17 de xullo, de administración dixital de Galicia, as persoas interesadas deberán crear e manter o seu enderezo electrónico habilitado único a través do Sistema de notificación electrónica de Galicia-Notifica.gal, para todos os procedementos administrativos tramitados pola Administración xeral e as entidades instrumentais do sector público autonómico. En todo caso, a Administración xeral e as entidades do sector público autonómico de Galicia poderán, de oficio, crear o indicado enderezo, para os efectos de asegurar o cumprimento por parte das persoas interesadas da súa obriga de relacionarse por medios electrónicos.</p>
    <p>21.4. As notificacións entenderanse efectuadas no momento en que se produza o acceso ao seu contido e entenderanse rexeitadas cando transcorresen dez días naturais desde a posta á disposición da notificación sen que se acceda ao seu contido.</p>
    <p>21.5. Se o envío da notificación electrónica non for posible por problemas técnicos, efectuarase a notificación polos medios previstos na normativa reguladora do procedemento administrativo común.</p>
    <p>22. Trámites administrativos posteriores á presentación da solicitude.</p>
    <p>Todos os trámites administrativos que as persoas interesadas deban realizar tras a presentación da solicitude deberán ser efectuados electronicamente accedendo á Carpeta cidadá da persoa interesada, dispoñible na sede electrónica da Xunta de Galicia.</p>
    <p>23. Transparencia e bo goberno.</p>
    <p>23.1. Deberá darse cumprimento ás obrigas de transparencia contidas no artigo 17 da Lei 1/2016, do 18 de xaneiro, de transparencia e bo goberno, e no artigo 15 da Lei 9/2007, do 13 de xuño, de subvencións de Galicia.</p>
    <p>23.2. En virtude do disposto no artigo 4 da Lei 1/2016, do 18 de xaneiro, de transparencia e bo goberno, as persoas físicas e xurídicas beneficiarias de subvencións están obrigadas a subministrar á Administración, ao organismo ou á entidade das previstas no artigo 3.1 da Lei 1/2016, do 18 de xaneiro, a que estean vinculadas, logo de requirimento, toda a información necesaria para o cumprimento por parte daquela das obrigas previstas no título I da citada lei.</p>
    <p>24. Normativa aplicable.</p>
    <p>A esta orde seranlle de aplicación as normas básicas do texto articulado da Lei 38/2003, do 17 de novembro, xeral de subvencións (BOE núm. 276, do 18 de novembro), e o seu desenvolvemento; a Lei 9/2007, do 13 de xuño, de subvencións de Galicia (DOG núm. 121, do 25 de xuño), e o Decreto 11/2009, do 8 de xaneiro, polo que se aproba o Regulamento da Lei 9/2007.</p>
    <p>25. Réxime de recursos.</p>
    <p>Esta orde poderá ser impugnada mediante o recurso potestativo de reposición, ante o conselleiro de Cultura, Educación e Universidade, no prazo dun mes que se contará a partir do día seguinte ao da publicación da orde no <em>Diario Oficial de Galicia</em>, segundo o disposto nos artigos 123 e 124 da Lei 39/2015, do 1 de outubro, do procedemento administrativo común das administracións públicas, ou ben directamente mediante a interposición dun recurso contencioso-administrativo, no prazo de dous meses, ante a Sala do Contencioso-Administrativo do Tribunal Superior de Xustiza de Galicia, de acordo co establecido na Lei 29/1998, do 13 de xullo, reguladora da xurisdición contencioso-administrativa.</p>
    <p>Disposición adicional única. <em>Comunicación á Base de datos nacional de subvencións</em></p>
    <p>De conformidade co previsto no artigo 20 da Lei 38/2003, do 17 de novembro, xeral de subvencións, transmitirase a información necesaria á Base de datos nacional de subvencións (BDNS).</p>
    <p>Disposición derradeira primeira. <em>Habilitación para o desenvolvemento normativo</em></p>
    <p>Facúltase a persoa titular da Secretaría Xeral de Política Lingüística para que adopte todos os actos e medidas necesarios para a execución e o desenvolvemento desta orde.</p>
    <p>Disposición derradeira segunda. <em>Entrada en vigor</em></p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 30 de novembro de 2021</p>
    <footer><p>O conselleiro de Cultura, Educación e Universidade<br>P.D. (Orde do 9.2.2021)<br>Manuel Vila López<br>Secretario xeral técnico da Consellería de Cultura,<br>Educación e Universidade</p></footer>

