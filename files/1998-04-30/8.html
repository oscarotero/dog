---
date: '1998-04-30'
id: F112
page: 4
number: 82
agency: 'CONSELLERÍA DE FAMILIA E PROMOCIÓN DO EMPREGO, MULLER E XUVENTUDE'
section: III. OUTRAS DISPOSICIÓNS
title: >-
  Orde do 27 de abril de 1998 pola que se regulan as axudas e subvencións para o
  fomento do emprego polas entidades locais a través dos programas de
  cooperación.
range: Orde
url: 'https://www.xunta.gal/dog/Publicados/1998/19980430/AnuncioF112_gl.html'
---
<p>Mediante o Decreto 289/1997, do 9 de outubro, esta comunidade autónoma asume as funcións e servicios transferidos pola Administración do Estado relativos á xestión realizada polo Instituto Nacional de Emprego no ámbito do traballo, o emprego e a formación e, polo Decreto 488/1997, do 26 de decembro, polo que se establece a estructura orgánica da Consellería de Familia e Promoción do Emprego, Muller e Xuventude, atribúeselle a esta, a través da Dirección Xeral de Fomento do Emprego, o exercicio das competencias e funcións, entre outras materias, no relativo ás políticas activas de emprego.</p>
<p>Así, corresponde, agora, a esta consellería a convocatoria, xestión e control das subvencións e axudas públicas da política de emprego xestionadas anteriormente polo Inem, entre as que están o programa de fomento do emprego no ámbito da colaboración coas entidades locais, cos órganos da Administración xeral do Estado e os seus organismos autónomos, comunidades autónomas, universidades e institucións sen ánimo de lucro, para a contratación de traballadores desempregados para a realización de obras ou servicios de interese social e xeral e o de contratación de axentes de emprego e desenvolvemento local.</p>
<p>Por outra banda, a Unión Europea, coa finalidade de intentar palia-la elevada taxa de desemprego na Comunidade Autónoma prevé, a través do Fondo Social Europeo, entre outras medidas, o cofinanciamento xunto con diversos poderes públicos dos estados membros de programas tendentes á creación de emprego.</p>
<p>Estas medidas de fomento do emprego público dirixidas ás anteditas entidades, ás outras administracións e ás entidades sen ánimo de lucro, agrúpanse, xa no ámbito competencial da Administración autonómica e xunto con outros programas cofinanciados polo Fondo Social Europeo, baixo a rúbrica de Programas de Cooperación, respectando, en todo caso, as liñas mestras dos programas estatais ou comunitarios dos que traen causa.</p>
<p>A filosofía dos denominados Programas de Cooperación corresponde á necesidade de dar un tratamento global e coordinado ás liñas de fomento do emprego público ou institucional, desde unha perspectiva de dinamización e de xeración de novas actividades no medio rural, con repercusión no emprego e na creación de alternativas de ocupación laboral que, inicialmente impulsadas e subvencionadas pola Administración, sexan capaces de perdurar e de ser mantidas ben por outras instancias da Administración autonómica, ben polas propias</p>
<p>entidades locais afectadas ou ben, na medida do posible, pola propia iniciativa privada, a través do mantemento do emprego xerado pola vía do mantemento do servicio.</p>
<p>Na presente convocatoria recóllense aquelas liñas de axuda que, integradas nos anteditos programas, se dirixen ás entidades locais polo que a orde se estructura en catro capítulos; un dedicado ás disposicións comúns a tódolos programas, tales como solicitude, tramitación, resolución e pagamento ; e outros tres dedicados a regula-las condicións particulares de cada un deles: obxecto, requisitos, seguimento, etc.</p>
<p>Por outra banda, deben terse presentes as directrices emanadas do Consello Europeo Extraordinario de Luxemburgo sobre o emprego, relativas á mellora da capacidade de inserción profesional, ó desenvolvemento do espírito de empresa, ó fomento da capacidade de adaptación dos traballadores e das empresas e ó reforzamento da política de igualdade de oportunidades que deben materializarse cando se realice a selección das entidades beneficiarias e dos desempregados participantes en cada unha das accións concretas ás que esta dea lugar.</p>
<p>Noutra orde de cousas, a presente convocatoria axústase ó disposto no Art. 78 da Lei 11/1992, do 7 de outubro, de réxime financeiro e presupostario de Galicia, e, en concreto, no relativo ós principios de obxectividade, concorrencia e publicidade na concesión das axudas e subvencións e ó disposto na Lei 1/1998, do 7 de abril, de orzamentos xerais da Comunidade Autónoma para 1998.</p>
<p>Consecuentemente con todo o anterior, consultado o Consello Galego de Relacións Laborais, en exercicio das facultades que me confire o artigo 34 da Lei 1/1983, do 22 de febreiro, reguladora de Xunta e do seu presidente,</p>
<p>DISPOÑO:</p>
<p>Capítulo I</p>
<p>Disposicións comúns</p>
<p>Artigo 1º.- Finalidade.</p>
<p>A presente orde ten por finalidade a definición e regulación dos distintos programas de axudas da Consellería de Familia e Promoción do Emprego, Muller e Xuventude que, baixo a rúbrica xeral de Programas de Cooperación, están destinados ó financiamento de accións de fomento de emprego por parte das entidades locais.</p>
<p>Artigo 2º.- Liñas de axuda.</p>
<p>Dentro dos Programas de Cooperación, a Consellería de Familia e Promoción do Emprego, Muller e Xuventude subvencionará as entidades locais que:</p>
<p>1. Contraten traballadores desempregados para a realización de obras e servicios de interese xeral e social.</p>
<p>2. Contraten axentes de emprego e desenvolvemento local.</p>
<p>3. Contraten a prestación de servicios públicos con empresas de economía social dirixidas e constituídas, preferentemente, por xoves.</p>
<p>Artigo 3º.- Solicitudes.</p>
<p>1. As entidades locais que pretendan beneficiarse destas subvencións, deberán formaliza-las correspondentes solicitudes, nos modelos que se publican como anexos á presente orde, de acordo co disposto no artigo 70 da Lei 30/1992, do 26 de novembro, de réxime xurídico das administracións públicas e do procedemento administrativo común, que estarán ó seu dispor nas oficinas de emprego, nas delegacións provinciais da Consellería de Familia e Promoción do Emprego, Muller e Xuventude ou en calquera das oficinas administrativas de información ó cidadán, subscrita polo titular ou representante legal da entidade local, debidamente acreditado, e deberá ir acompañada da documentación que para cada programa se especifica en cada un dos capítulos da presente orde.</p>
<p>2. As solicitudes dirixiranse ás delegacións provinciais da Consellería de Familia e Promoción do Emprego, Muller e Xuventude e presentarse nestas, nas oficinas de emprego ou por calquera das formas previstas no artigo 38.4º da Lei 30/1992, do 26 de novembro.</p>
<p>3. O prazo para a presentación de solicitudes será dun mes contado desde o día seguinte ó da publicación da presente orde, agás no suposto de solicitude de prórroga dos axentes de emprego e desenvolvemento local, que se realizará no prazo previsto no artigo 19º.2.</p>
<p>Artigo 4º.- Procedemento.</p>
<p>1. No suposto de que a solicitude non cumpra os requisitos en cada caso esixidos ou a documentación achegada contivera erros ou sexa insuficiente, a delegación provincial requirirá ó solicitante para que, nun prazo de dez días, emende a falta ou achegue os documentos preceptivos, con indicación de que, se así non o fixese, considerarase desistido da súa petición, que se arquivará sen máis trámite, ó abeiro do disposto no artigo 71 da Lei 30/1992, do 26 de novembro.</p>
<p>2. Os expedientes, unha vez completos, remitiránselle á Comisión Central de Valoración para o seu estudio e proposta de resolución.</p>
<p>3. Para os efectos previstos na presente orde a Comisión Central de Valoración estará composta: polo director xeral de Fomento do Emprego, que a presidirá, e serán vocais os catro delegados pro</p>
<p>vinciais da Consellería de Familia e Promoción do Emprego, Muller e Xuventude, actuando como secretario, con voz pero sen voto, o subdirector xeral de Escolas Obradoiro e Programas de Cooperación.</p>
<p>Artigo 5º.- Resolución.</p>
<p>1. Dentro dos seis meses seguintes á finalización do prazo de presentación de solicitudes, logo do informe da Comisión Central de Valoración e fiscalizada a proposta pola respectiva Intervención, o delegado provincial da Consellería de Familia e Promoción do Emprego, Muller e Xuventude, dictará a resolución que proceda debendo ser notificada ós interesados.</p>
<p>Transcorrido o antedito prazo sen que recaera resolución expresa, poderá entenderse desestimada a solicitude.</p>
<p>2. Contra as resolucións dos delegados provinciais poderá interpoñerse recurso contencioso-administrativo, perante o Tribunal Superior de Xustiza de Galicia, no prazo de dous meses contados desde o día seguinte á recepción da súa notificación, logo da comunicación da intención de interpoñelo á Consellería de Familia e Promoción do Emprego, Muller e Xuventude, ó abeiro do disposto no artigo 58 da Lei reguladora da xurisdicción contencioso-administrativa e no artigo 110.3º e nas disposicións adicionais décima e décima primeira da Lei 30/1992, do 26 de novembro.</p>
<p>Artigo 6º.- Pagamento.</p>
<p>O aboamento da subvención farase efectivo unha vez cumprido o obxecto para o que foi concedida, o que se xustificará mediante á presentación dos orixinais ou copias compulsadas dos contratos de traballo formalizados e debidamente rexistrados e dos partes de alta na Seguridade Social, no caso da axudas previstas nos capítulos II e III, e do contrato administrativo de prestación de servicios públicos no caso da axuda do capítulo IV.</p>
<p>Artigo 7º.- Control.</p>
<p>1. En todo caso, as entidades locais someteranse ás actuacións de comprobación que serán efectuadas pola Consellería de Familia e Promoción do Emprego, Muller e Xuventude e a Inspección de Traballo e Seguridade Social e ás de control financeiro que corresponden á Intervención Xeral da Comunidade Autónoma en relación coas subvencións reguladas nesta orde e as previstas na lexislación do Consello de Contas, así como as que poida efectuar, se é o caso, a Comisión e o Tribunal de Contas das Comunidades Europeas, no suposto de cofinanciamento polo Fondo Social Europeo.</p>
<p>Así mesmo, estarán obrigadas a achega-la documentación que lles sexa requirida co fin de comproba-lo cumprimento do obxecto para o que foi concedida a subvención.</p>
<p>2. O incumprimento total ou parcial de calquera das obrigas, condicións ou finalidades establecidas na presente orde dará lugar ó reintegro total ou parcial, segundo proceda, da axuda ou subvención percibida e mailos xuros de demora, nas condicións e de conformidade co establecido no Art. 78.6º, da Lei 11/1992, do 7 de outubro, de réxime financeiro e presupostario de Galicia, sen prexuízo do establecido na Lei 8/1988, do 7 de abril, sobre infraccións e sancións na orde social.</p>
<p>Capítulo II</p>
<p>Das subvencións para a contratación de desempregados para a realización de obras e servicios de interese xeral e social</p>
<p>Artigo 8º.- Obxecto.</p>
<p>1. O presente programa ten por obxecto o fomento do emprego, no ámbito da colaboración coas entidades locais, a través da subvención da contratación de traballadores desempregados para a realización de obras ou servicios de interese xeral e social.</p>
<p>2. A subvención consistirá no financiamento dos custos salariais, nos termos establecidos no artigo 9, dos traballadores contratados ó abeiro da presente orde.</p>
<p>Artigo 9º.- Beneficiarios.</p>
<p>Poderán ser beneficiarios da subvención as entidades locais que se obriguen á contratación de traballadores desempregados para a execución de obras ou a prestación de servicios cualificados de interese xeral e social e que gocen de capacidade técnica e de xestión suficientes para a execución do correspondente proxecto.</p>
<p>Artigo 10º.- Contía.</p>
<p>1. A contía máxima a percibirán as entidades beneficiarias, será igual ó resultado de multiplica-lo número de traballadores desempregados contratados polo número de meses de duración do contrato e polo importe do módulo que lle corresponda en función do grupo de cotización á Seguridade Social do traballador contratado, conforme o establecido no parágrafo seguinte.</p>
<p>A citada contía máxima reducirase proporcionalmente en función da xornada realizada, cando os contratos se concerten a tempo parcial.</p>
<p>2. Os módulos correspondentes a cada grupo de cotización dos traballadores contratados serán os seguintes:</p>
<p>Módulo A: os custos salariais totais que se van subvencionar, ascenderán ó salario mínimo interprofesional mensual, vixente cada ano, incluída a parte proporcional de dúas pagas extraordinarias e a correspondente cotización á Seguridade Social por tódolos conceptos que corresponderan ó dito salario</p>
<p>mínimo por cada traballador contratado nos grupos de cotización da Seguridade Social 10 e 11.</p>
<p>Módulo B: os custos salariais totais que se van subvencionar, ascenderán a dúas veces o salario mínimo interprofesional mensual vixente en cada ano, incluída a parte proporcional de dúas pagas extraordinarias ou a contía prevista no convenio colectivo de aplicación de ser esta inferior, así como a cotización á Seguridade Social por tódolos conceptos por cada traballador contratado dentro do grupo de cotización da Seguridade Social, 9 ó 5 ambos inclusive.</p>
<p>Módulo C: os custos salariais totais que se van subvencionar, ascenderán a tres veces o salario mínimo interprofesional mensual vixente en cada ano, incluída a parte proporcional de dúas pagas extraordinarias ou a contía prevista no convenio colectivo de aplicación de ser esta inferior, así como a cotización á Seguridade Social por tódolos conceptos por cada traballador contratado dentro do grupo de cotización da Seguridade Social, 4 ó 1 ambos inclusive.</p>
<p>3. Se a entidade solicitante percibise algunha outra subvención para a man de obra, outorgadas por outras administracións ou entes públicos ou privados, a cantidade resultante non poderá superar, conxuntamente coa subvención prevista na presente orde, o custo total da contratación, incluídas as cotizacións á Seguridade Social.</p>
<p>4. As axudas previstas no presente capítulo financiaranse con cargo á aplicación orzamentaria 14.04.243C.482.0.</p>
<p>Artigo 11º.- Requisitos e criterios para a selección das obras e servicios.</p>
<p>1. As obras e servicios que se van realizar deberán cumpri-los seguintes requisitos:</p>
<p>a) Que se trate de obras e servicios de interese xeral e social e sexan competencia das entidades locais, incluídas aquelas que se realicen sobre bens inmobles que poñan a disposición da Consellería de Familia e Promoción do Emprego, Muller e Xuventude.</p>
<p>b) Que sexan executados polas entidades locais en réxime de administración directa.</p>
<p>c) Que na súa execución ou prestación se favoreza a formación e práctica profesionais dos desempregados.</p>
<p>d) Que a porcentaxe mínima de traballadores desempregados que se van ocupar na realización da obra ou servicio sexa do 75 por 100.</p>
<p>e) Que as obras e servicios se poidan executar na súa totalidade dentro do ano natural do exercicio orzamentario no que se produce a colaboración, agás que por causas debidamente xustificadas, o órgano</p>
<p>competente para resolver autorice que poidan quedar rematadas dentro dos tres primeiros meses do exercicio orzamentario seguinte.</p>
<p>f) Que a entidade local dispoña de asignación orzamentaria suficiente para facerse cargo das partidas orzamentarias non subvencionadas para a realización das obras ou servicios, mediante certificación do secretario da entidade local.</p>
<p>2. De entre as obras e servicios que cumpran os anteditos requisitos farase unha selección co obxecto de outorgárllelas correspondentes subvencións, dando preferencia a:</p>
<p>a) Os que teñan un ámbito de actuación superior ó municipal e impliquen, no seu deseño e execución, a outras entidades locais do contorno, así como ós actores sociais presentes no territorio.</p>
<p>b) Os proxectos que, fomentando a xeración de novas actividades ligadas ó territorio e á creación de novas alternativas de emprego e ocupación laboral se realicen, preferentemente, nalgún dos seguintes subsectores:</p>
<p>-Servicios de utilidade colectiva, tales como mellora da vivenda, vixilancia e seguridade, revalorización de espacios públicos urbanos, transportes colectivos, comercios de proximidade, así como actividades que afecten á xestión de residuos, xestión de augas, protección e mantemento de zonas naturais así como aquelas que incidan, directa ou indirectamente, no control da enerxía.</p>
<p>-Servicios de ocio ou culturais, tales como promoción do turismo, desenvolvemento cultural local, promoción do deporte e sector audiovisual.</p>
<p>-Servicios personalizados de carácter cotián, tales como coidado de nenos, prestación de axuda a domicilio a persoas incapacitadas ou maiores, axuda a xoves en dificultade e con desarraigo social.</p>
<p>c) Os proxectos que na súa realización permitan e apoien a creación permanente de maior número de postos de traballo.</p>
<p>d) Os proxectos que acrediten un maior nivel de inserción laboral, ben mediante a incorporación directa dos traballadores á entidade local á finalización do proxecto ou no prazo que se acorde entre a entidade beneficiaria e o órgano competente para resolver, ou calquera outra fórmula de previsión para a inserción laboral que, sendo obxectivable, este considere suficiente.</p>
<p>Artigo 12º.- Requisitos e criterios para a selección e contratación dos traballadores.</p>
<p>1. Os traballadores que sexan contratados para a realización das obras e servicios e polos que se outorgue a subvención deberán ser desempregados inscritos na correspondente oficina de emprego.</p>
<p>2. Os criterios que se van utilizar na selección dos traballadores obxecto de contratación serán os seguintes, aplicados na forma e co procedemento que regulamentariamente se estableza:</p>
<p>a) Maior adecuación ó posto de traballo ofertado.</p>
<p>b) Discapacitados.</p>
<p>c) Consideración do nivel de protección por desemprego.</p>
<p>d) Tempo de permanencia no desemprego.</p>
<p>e) Existencia de responsabilidades familiares, entendéndose por estas ter a cargo do traballador desempregado que se contrata o cónxuxe, fillos menores de vinteseis anos, maiores incapacitados ou menores acollidos.</p>
<p>f) Idade.</p>
<p>3. As entidades locais solicitarán da oficina de emprego correspondente, os traballadores desempregados necesarios con, alomenos, quince días de antelación ó inicio da obra ou servicio.</p>
<p>Os contratos de traballo celebrados rexistraranse na oficina de emprego coa indicación de Programas de Cooperación Xunta de Galicia-entidades locais.</p>
<p>4. Con carácter xeral, no suposto de causar baixa definitiva algún dos traballadores contratados con anterioridade á finalización da obra ou servicio a entidade beneficiaria deberá substituílo por outro traballador de similares características seleccionado na forma sinalada no parágrafo anterior.</p>
<p>Artigo 13º.- Documentación.</p>
<p>O modelo de solicitude das axudas e subvencións previstas no presente capítulo, que se publica como anexo I á presente orde, deberá ir acompañada da seguinte documentación:</p>
<p>a) Certificación do secretario da entidade local na que consten os seguintes extremos:</p>
<p>1) A representación que ostenta a persoa que asina a solicitude.</p>
<p>2) A aprobación do proxecto da obra ou servicio para a que se solicita a subvención.</p>
<p>3) A disposición do financiamento para as partidas orzamentarias que sexan financiadas por esta.</p>
<p>4) O convenio colectivo que resulte de aplicación ós traballadores que se vaian contratar, así como importe dos salarios que percibirán estes e as cotizacións á Seguridade Social por tódolos conceptos.</p>
<p>b) Fotocopia compulsada da tarxeta de identificación fiscal da entidade local.</p>
<p>c) Se é o caso, proxecto global do conxunto do plans de obras e servicios que se realizarán, no modelo que se publica como anexo II, contendo os seguintes aspectos:</p>
<p>1) Denominación, localización, e descrición do plan.</p>
<p>2) Actuacións que se van realizar.</p>
<p>3) Características da actividade, duración e número de contratos.</p>
<p>4) Previsión de xeración de emprego.</p>
<p>5) Perfil de traballadores e modalidades de contratación.</p>
<p>6) Custo do plan, distinguindo entre subvención solicitada e achega da entidade.</p>
<p>d) Unha memoria de cada obra ou servicio, no modelo que se publica como anexo III, acompañada do proxecto e planos cando o tipo de obra así o esixa, que recollerá, alomenos, os seguintes aspectos:</p>
<p>1) Denominación, localización e descrición concreta da obra ou servicio correspondente.</p>
<p>2) Número total de traballadores necesarios para a execución da obra ou servicio.</p>
<p>3) Número de traballadores que se van empregar procedentes da situación de desemprego e porcentaxe que representa sobre o total dos traballadores que se van empregar na execución da obra ou servicio.</p>
<p>4) Custo total orzado da obra ou servicio.</p>
<p>5) Custo total orzado da man de obra.</p>
<p>6) Custo total orzado da man de obra de traballadores desempregados.</p>
<p>7) Datas previstas para o comezo e remate da obra ou servicio.</p>
<p>8) Subvención que se solicita.</p>
<p>9) Número de postos de traballo permanentes que se crearán coa execución da obra ou servicio e a súa xustificación.</p>
<p>10) Grao no que se favoreza a formación e práctica profesional dos traballadores.</p>
<p>11) Modalidades de contratación e número de traballadores afectados por cada unha.</p>
<p>Artigo 14º.- Inicio das obras ou servicios.</p>
<p>A obra ou servicio iniciarase no prazo de trinta días naturais, contados a partir da data de inicio prevista na resolución. Non obstante, cando concorran causas debidamente xustificadas, o delegado provincial da Consellería de Familia e Promoción do Emprego, Muller e Xuventude poderá autoriza-lo inicio da obra ou servicio con posterioridade ó devandito prazo, sen que en ningún caso se poida excede-lo prazo de execución previsto no artigo 10.1º e).</p>
<p>En todo caso, o comezo da obra ou servicio deberá acreditarse, no prazo de 15 días, ante a delegación</p>
<p>provincial mediante certificación expedida pola entidade local.</p>
<p>Artigo 15º.- Contido das resolucións.</p>
<p>A resolución que poña fin ó expediente de solicitude conterá, como mínimo, os seguintes elementos:</p>
<p>a) Relación das obras ou servicios aprobados.</p>
<p>b) Denominación do proxecto global.</p>
<p>c) Duración e data de inicio.</p>
<p>d) Contía da subvención que se vai outorgar.</p>
<p>e) Categoría profesional, grupo ou nivel profesional dos traballadores que se van contratar, así como a modalidade contractual que se pretenda utlizar.</p>
<p>f) Localización xeográfica provincial da realización da obra ou servicio.</p>
<p>Artigo 16º.- Seguimento e publicidade.</p>
<p>1. No prazo dun mes desde o remate da obra ou servicio, a entidade local, remitirá á respectiva delegación provincial un informe pormenorizado sobre as obras e servicios realizados, características dos contratos celebrados e práctica profesional adquirida polos traballadores contratados, así como as súas perspectivas de inserción laboral.</p>
<p>2. Para efectos de difusión pública, no lugar onde se realicen as obras e servicios deberá figurar, de forma visible, cartel publicitario, en modelo normalizado, no que constará a cofinanciamento pola Consellería de Familia e Promoción do Emprego, Muller e Xuventude da Xunta de Galicia e, se é o caso, polo Fondo Social Europeo.</p>
<p>Capítulo III</p>
<p>Das subvencións para a contratación de axentes de emprego e desenvolvemento local</p>
<p>Artigo 17º.- Obxecto.</p>
<p>O presente programa ten por obxecto a subvención, no ámbito da colaboración coas entidades locais, da contratación de axentes de emprego e desenvolvemento local a tempo completo, para a realización de funcións relacionadas coa dinamización e xeración de novas actividades no medio rural con repercusión no emprego e na creación de alternativas de ocupación laboral e, en concreto, das seguintes:</p>
<p>a) Prospección de recursos ociosos ou infrautilizados, de iniciativas locais de emprego, de proxectos piloto de acción rural e outros proxectos empresariais.</p>
<p>b) Difusión e estímulo das potenciais oportunidades de creación de actividade entre desempregados, promotores, emprendedores e institucións colaboradoras.</p>
<p>c) Acompañamento técnico na iniciación de proxectos empresariais para a súa consolidación en empresas xeradoras de novos empregos.</p>
<p>Artigo 18º.- Beneficiarios.</p>
<p>Poderán ser beneficiarios da subvención as entidades locais, que se obriguen á contratación de axentes de emprego e desenvolvemento local para a realización das funcións previstas no artigo anterior.</p>
<p>Artigo 19º.- Contía.</p>
<p>1. A subvención consistirá no financiamento da contía equivalente ó 75 por 100 dos custos salariais totais, incluída a cotización empresarial á Seguridade Social por tódolos conceptos, ata un límite máximo de 2.000.000 de pesetas anuais por axente.</p>
<p>2. En función dos resultados obtidos, valorando especialmente a xeración de iniciativas empresariais e o número de postos de traballo creados como consecuencia da súa actuación, poderá ser prorrogada a subvención durante un ou dous anos máis, logo da solicitude, que deberá realizarse cunha antelación mínima de dous meses á finalización do período vixente.</p>
<p>3. Se a entidade solicitante percibise algunha outra subvención para o mesmo concepto, outorgada por outras administracións ou entes públicos ou privados, a cantidade resultante non poderá supera-los límites previstos no parágrafo primeiro deste artigo.</p>
<p>4. As axudas previstas no presente capítulo financiaranse con cargo á aplicación orzamentaria 14.04.243C.482.0.</p>
<p>Artigo 20º.- Selección dos axentes.</p>
<p>A selección corresponderá á entidade local beneficiaria da subvención atendendo ó criterio de maior adecuación ó posto de traballo ofertado.</p>
<p>Artigo 21º.- Documentación.</p>
<p>O modelo de solicitude e de prórroga das axudas e subvencións previstas no presente capítulo, que se publica como anexo I á presente orde, deberá ir acompañada da seguinte documentación:</p>
<p>a) Certificación do secretario da entidade local na que conste a representación que ostenta a persoa que asina a solicitude.</p>
<p>b) Fotocopia compulsada da tarxeta de identificación fiscal da entidade local.</p>
<p>c) Unha memoria, no modelo que se publica como anexo IV, que recollerá, alomenos, os seguintes aspectos:</p>
<p>1) O importe do salario bruto anual.</p>
<p>2) A fundamentación da solicitude, incluíndo unha descripción dos obxectivos perseguidos coa contratación e as tarefas que se vaia desempeñar polo axente de emprego e desenvolvemento local.</p>
<p>3) No caso de solicitude de prórroga, deberá incluírse, tamén, un informe das iniciativas empresarias xeradas e o número de postos de traballo creados como consecuencia da súa actuación.</p>
<p>Artigo 22º.- Seguimento.</p>
<p>As entidades beneficiarias deberán presentar, semestralmente, unha memoria descritiva das actividades realizadas polo axentes de emprego e desenvolvemento local.</p>
<p>Capítulo IV</p>
<p>Das subvencións para a contratación de servicios públicos con empresas de economía social constituídas por xoves</p>
<p>Artigo 23º.- Obxecto.</p>
<p>1. O presente programa ten por obxecto o fomento do emprego, no ámbito da colaboración coas entidades locais, a través da subvención da contratación por parte destas, da prestación de servicios públicos de interese xeral e social con entidades de economía social dirixidas e constituídas, preferentemente, por xoves.</p>
<p>2. Para os efectos previstos no presente capítulo entenderase por entidades de economía social constituídas e dirixidas, preferentemente, por xoves as seguintes:</p>
<p>a) As cooperativas de traballo asociado e as sociedades laborais das que a maioría dos seus socios traballadores sexan menores de 30 anos.</p>
<p>b) Os autónomos menores de 30 anos que teñan contratados, como mínimo, dous traballadores por conta allea, dos que, alomenos, un sexa menor de 30 anos.</p>
<p>Artigo 24º.- Beneficiarios.</p>
<p>Poderán ser beneficiarios da subvención as entidades locais que se obriguen á contratación da prestación de servicios públicos de interese xeral e social con entidades de economía social sempre que:</p>
<p>1. A entidade local non estea xa prestando o servicio.</p>
<p>2. A duración mínima do contrato sexa igual ou superior a 6 meses.</p>
<p>3. Se respecte a lexislación vixente en materia de contratación administrativa das administracións públicas.</p>
<p>Artigo 25º.- Contía.</p>
<p>1. A subvención consistirá no financiamento de ata o 80 por 100 do custo total da contratación do servicio, ata un límite máximo de 2.000.000 de pesetas anuais.</p>
<p>2. Se a entidade local percibise algunha outra subvención para o mesmo concepto proveniente doutras administracións ou entes públicos ou privados, a</p>
<p>cantidade resultante non poderá supera-lo 80 por 100 do custo total da contratación.</p>
<p>3. As axudas previstas no presente capítulo financiaranse con cargo á aplicación orzamentaria 14.04.243C.482.0.</p>
<p>Artigo 26º.- Criterios para a selección dos contratos que se van subvencionar.</p>
<p>De entre as entidades solicitantes que reúnan os requisitos sinalados no artigo 24 farase unha selección co obxecto de outorgárlle-las correspondentes subvencións, dando preferencia a:</p>
<p>a) Os proxectos que, fomentando a xeración de novas actividades ligadas ó territorio e á creación de novas alternativas de emprego e ocupación laboral se realicen, preferentemente, nalgún dos seguintes subsectores:</p>
<p>1) Servicios de utilidade colectiva, tales como mellora da vivenda, vixilancia e seguridade, revalorización de espacios públicos urbanos, transportes colectivos, comercios de proximidade, así como actividades que afecten á xestión de residuos, xestión de augas, protección e mantemento de zonas naturais, así como aquelas que incidan, directa ou indirectamente, no control da enerxía.</p>
<p>2) Servicios de ocio ou culturais, tales como promoción do turismo, desenvolvemento cultural local, promoción do deporte e sector audiovisual.</p>
<p>3) Servicios personalizados de carácter cotián, tales como coidado de nenos, prestación de axuda a domicilio a persoas incapacitadas ou maiores, axuda a xoves en dificultade e con desarraigo social.</p>
<p>b) Os proxectos que na súa realización permitan e apoien a creación permanente de maior número de postos de traballo.</p>
<p>Artigo 27º.- Documentación.</p>
<p>O modelo de solicitude das axudas e subvencións previstas no presente capítulo, que se publica como anexo I á presente orde, deberá ir acompañado da seguinte documentación:</p>
<p>a) Certificación do secretario da entidade local na que consten os seguintes extremos:</p>
<p>1) A representación que ostenta a persoa que asina a solicitude.</p>
<p>2) O acordo de adxudicación provisional do contrato, a súa duración e o seu custo.</p>
<p>3) A non prestación do servicio por esta.</p>
<p>b) Fotocopia compulsada da tarxeta de identificación fiscal da entidade local.</p>
<p>c) Memoria explicativa da conveniencia da prestación dos servicios, no modelo que se publica como</p>
<p>anexo V, que inclúa, ademais, os datos identificativos da empresa concesionaria.</p>
<p>d) Fotocopia compulsada do documento nacional de identidade dos socios traballadores, dos autónomos e, se é o caso, dos traballadores contratados por conta allea.</p>
<p>Artigo 28º.- Seguimento e publicidade.</p>
<p>1. No prazo dun mes desde o remate do contrato, a entidade local remitirá á respectiva delegación provincial un informe pormenorizado dos servicios realizados pola empresa contratada, dos postos de traballo xerados, así como das perspectivas de continuidade dela.</p>
<p>2. Para efectos de difusión pública, nas accións que se realicen deberá figurar, de forma visible, cartel publicitario, en modelo normalizado, no que constará o cofinanciamento pola Consellería de Familia e Promoción do Emprego, Muller e Xuventude da Xunta de Galicia e polo Fondo Social Europeo.</p>
<p>Disposicións adicionais</p>
<p>Primeira.-A concesión das axudas e subvencións previstas na presente orde estará supeditada á existencia de crédito orzamentario.</p>
<p>Segunda.-Se por calquera causa, no momento no que a Comisión Central de Valoración teña que examina-las solicitudes, algún dos seus compoñentes non puidese asistir, será substituído pola persoa que para o efecto sexa designada, pola conselleira de Familia e Promoción do Emprego, Muller e Xuventude.</p>
<p>Terceira.-Os períodos para a contratación polas entidades locais de axentes de emprego e desenvolvemento local subvencionados polo Instituto Nacional de Emprego con anterioridade a data de efectividade da transferencia, computaranse para os efectos da determinación duración máxima de tres anos fixada no artigo 17º.2 da presente orde.</p>
<p>Disposicións derradeiras</p>
<p>Primeira.-Autorízase o director xeral de Fomento do Emprego para dictar, no ámbito das súas competencias, as resolucións e instruccións necesarias para o desenvolvemento e execución da presente disposición.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 27 de abril de 1998.</p>
<p>Manuela López Besteiro</p>
<p>Conselleira de Familia e Promoción de Emprego, Muller e Xuventude</p>
<p>3840</p>

