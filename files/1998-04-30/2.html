---
date: '1998-04-30'
id: F0F6
page: 4
number: 82
agency: 'CONSELLERÍA DE FAMILIA E PROMOCIÓN DO EMPREGO, MULLER E XUVENTUDE'
section: I. DISPOSICIÓNS XERAIS
title: >-
  Orde do 27 de abril de 1998 pola que se regulan as iniciativas locais de
  emprego, e o procedemento para a súa cualificación e inscrición rexistral.
range: Orde
url: 'https://www.xunta.gal/dog/Publicados/1998/19980430/AnuncioF0F6_gl.html'
---
<p>Polo Real decreto 1375/1997, do 29 de agosto, foi transferida á Comunidade Autónoma de Galicia a xestión realizada polo INEM no ámbito do traballo, emprego e formación, transferencia que foi efectivamente asumida e asignada á Consellería de Familia e Promoción do Emprego, Muller e Xuventude en virtude do Decreto 289/1997, do 9 de outubro, en relación co Decreto 488/1997, do 26 de decembro, polo que se establece a súa estructura orgánica.</p>
<p>Na súa consecuencia, e dentro do ámbito funcional que vai desenvolve-la Dirección Xeral de Fomento do Emprego, correspóndelle a cualificación e inscrición das iniciativas locais de emprego que se proxecten en Galicia.</p>
<p>Dentro da política de promoción da cultura emprendedora, cómpre impulsar aqueles proxectos empresariais que, contando coa participación dunha Administración local de carácter territorial, xeren emprego estable e contribúan ó desenvolvemento da zona ou comarca, e, como tales, merezan a consideración de iniciativas locais de emprego, o que esixe a súa previa cualificación e correspondente inscrición rexistral.</p>
<p>A diferencia da normativa estatal que regula nunha única norma, a orde ministerial do 12 de abril de 1994, o procedemento de cualificación e o marco de axudas dirixido ás iniciativas locais de emprego, para unha mellor adaptación e adecuación ás normas de funcionamento desta Administración autonómica, optouse por regular ambos aspectos por separado, para os efectos de dotala dunha maior axilidade, flexibilidade, continuidade e seguridade xurídica.</p>
<p>Neste contexto, a presente orde ten por obxecto establece-los requisitos e regula-lo procedemento de cualificación e inscrición de iniciativas locais de emprego no ámbito de Galicia.</p>
<p>Polo exposto, consultado o Consello Galego de Relacións Laborais, e no exercicio das facultades que me confire o artigo 34 da Lei 1/1983, do 22 de febreiro, reguladora da Xunta e do seu presidente,</p>
<p>DISPOÑO:</p>
<p>Capítulo I</p>
<p>Concepto e requisitos</p>
<p>Artigo 1º.-Concepto.</p>
<p>Terán a consideración de iniciativas locais de emprego os proxectos empresariais innovadores, xeradores de emprego, que utilicen recursos locais ociosos ou infrautilizados, debidamente cualificadas e inscritas no rexistro administrativo habilitado para o efecto nas delegacións provinciais da Consellería de Familia e Promoción do Emprego, Muller e Xuventude.</p>
<p>Artigo 2º.-Requisitos.</p>
<p>Os referidos proxectos empresariais, para que poidan ser cualificados como iniciativas locais de emprego deberán cumprir, ademais, os seguintes requisitos:</p>
<p>a) Proxectos empresariais, que reúnan condicións de viabilidade técnica, económica e financeira e xeren postos de traballo estables.</p>
<p>b) Proxectos que estean promovidos, participados ou cofinanciados por administracións locais de carácter territorial da Comunidade Autónoma de Galicia e vaian te-la sede social e fiscal no seu respectivo territorio.</p>
<p>c) Proxectos nos que o cadro de persoal previsto, ó constituírse en empresa, non sexa superior a vintecinco traballadores.</p>
<p>d) Proxectos que non procedan do cambio de forma xurídica de empresas preexistentes, nin estean participadas en máis dunha terceira parte do seu capital por empresas cun cadro de persoal superior a vintecinco traballadores.</p>
<p>Artigo 3º.-Axudas e subvencións.</p>
<p>Os promotores ou empresas resultantes dos ditos proxectos, calquera que sexa a forma xurídica que adopten, sempre que se constitúan nun prazo non superior a un ano desde que o proxecto empresarial foi cualificado como iniciativa local de emprego, poderán beneficiarse das liñas de axudas e subvencións que estableza a Xunta de Galicia para a promoción e estímulo destas iniciativas xeradoras de emprego estable, de acordo cos requisitos e condicións que se fixen para os distintos tipos de axuda nas correspondentes ordes de convocatoria.</p>
<p>Con carácter xeral, e agás que as ordes de convocatoria de axudas dispoñan outra cousa, as solicitudes de axudas e subvencións terán que presentarse antes de que transcorra un ano desde a súa constitución.</p>
<p>Capítulo II</p>
<p>Procedemento de cualificación como iniciativa local de emprego</p>
<p>Artigo 4º.-Solicitude de cualificación.</p>
<p>1. O promotor do proxecto empresarial deberá presenta-la solicitude de cualificación como iniciativa local de emprego ante a correspondente delegación provincial da Consellería de Familia e Promoción do Emprego, Muller e Xuventude, no modelo oficial que figura como anexo I desta orde.</p>
<p>2. A dita solicitude deberá ir acompañada da seguinte documentación:</p>
<p>a) Certificación da Administración pública colaboradora, acreditativa da participación, cofinanciamento ou promoción do proxecto.</p>
<p>b) Memoria explicativa da viabilidade do proxecto empresarial, detallando os aspectos técnicos de producción e comercialización, así como o plan de</p>
<p>investimentos a realizar, con expresión detallada das fontes de financiamento.</p>
<p>Artigo 5º.-Instrucción e tramitación.</p>
<p>1. Se a solicitude non estivera debidamente cuberta ou non se xunta a documentación sinalada no artigo anterior, requirirase o interesado para que, nun prazo de 10 días, emende a falta ou presente os documentos preceptivos, con indicación de que, se así non o fixese, se terá por desistido da súa petición, arquivándose esta de conformidade co preceptuado no artigo 71 da Lei do réxime xurídico das administracións públicas e do procedemento administrativo común.</p>
<p>2. Cando se estime necesario poderase solicitar do interesado documentación relativa a calquera dos datos consignados na memoria presentada, concedéndolle un prazo de dez días para a súa presentación.</p>
<p>Artigo 6º.-Resolución e recurso administrativo.</p>
<p>1. A competencia para coñecer e resolver sobre as solicitudes de cualificación de proxectos empresariais como iniciativas locais de emprego, correspóndelle ó delegado provincial da Consellería de Familia e Promoción do Emprego, Muller e Xuventude, competente por razón do territorio, en atención ó domicilio social da empresa que se pretende constituír.</p>
<p>2. O prazo para resolver será de dous meses, contados desde a entrada da solicitude no rexistro da delegación provincial da Consellería de Familia e Promoción do Emprego, Muller e Xuventude.</p>
<p>Transcorrido o dito prazo sen que recaese resolución expresa, poderase entender estimada a solicitude de cualificación.</p>
<p>3. Contra as resolucións dictadas neste procedemento poderase interpoñer recurso administrativo ordinario no prazo dun mes, desde a súa notificación, ante a conselleira de Familia e Promoción do Emprego, Muller e Xuventude.</p>
<p>Artigo 7º.-Rexistro Administrativo de Iniciativas Locais de Emprego.</p>
<p>1. En cada unha das delegación provinciais da Consellería de Familia e Promoción do Emprego, Muller e Xuventude levarase un rexistro administrativo de iniciativas locais de emprego, no que se inscribirán os proxectos empresariais cualificados como iniciativas locais de emprego.</p>
<p>2. A inscrición no rexistro administrativo farase de oficio pola delegación provincial e practicarase na mesma data en que se cualifique o proxecto empresarial como iniciativa local de emprego, facéndose constar, entre outros, os seguintes datos:</p>
<p>-Número de rexistro que se lle asigna, e data de cualificación como ILE.</p>
<p>-Datos de identificación do proxecto, con indicación do nome ou razón social, domicilio social e localidade de situación.</p>
<p>-Administración local que participa no proxecto, con expresión da forma de participación.</p>
<p>-Nome ou razón social dos promotores do proxecto.</p>
<p>-Breve descrición do proxecto, con indicación do número de postos de traballo previstos e da actividade económica.</p>
<p>3. As inscricións numeraranse correlativamente, e constarán de sete díxitos correspondendo os dous primeiros ó número de identificación provincial, os tres seguintes expresarán a orde secuencial comezando polo número 1, e os dous últimos indicarán o ano no que se cualifica e inscribe o proxecto empresarial como ILE.</p>
<p>4. Na resolución pola que se cualifique o proxecto empresarial como iniciativa local de emprego deberá constar expresamente o número de inscrición.</p>
<p>5. As delegacións provinciais deberán comunicar á Dirección Xeral de Fomento do Emprego as inscricións realizadas.</p>
<p>Disposición transitoria</p>
<p>Única.-Nos rexistros administrativos de iniciativas locais de emprego previstos no artigo 7º da presente orde, practicaranse as inscricións referentes ós proxectos empresariais cualificados como iniciativas locais de emprego, desde o 1 de xaneiro de 1998, polas correspondentes delegacións provinciais da Consellería de Familia e Promoción do Emprego, Muller e Xuventude.</p>
<p>Ós ditos rexistros anexionaranse como antecedente, conservando para os seus efectos, os habilitados para o dito fin nas correspondentes direccións provinciais do Instituto Nacional de Emprego ata o 31-12-1997.</p>
<p>Disposicións derradeiras</p>
<p>Primeira.-Facúltase o director xeral de Fomento do Emprego para que dicte, no ámbito das súas competencias, as resolucións e aclaracións necesarias para o desenvolvemento e cumprimento desta orde.</p>
<p>Segunda.-A presente orde entrará en vigor o día seguinte da súa publicación no Diario Oficial de Galicia.</p>
<p>Santiago de Compostela, 27 de abril de 1998.</p>
<p>Manuela López Besteiro</p>
<p>Conselleira de Familia e Promoción do Emprego, Muller e Xuventude</p>
<p>3891</p>

