---
date: '2022-12-29'
id: V0653-051222-0021
page: 66665
number: 247
agency: 'Vicepresidencia Primeira e Consellería de Economía, Industria e Innovación'
section: VI. Anuncios. a) Administración autonómica.
title: >-
  RESOLUCIÓN do 1 de decembro de 2022, da Xefatura Territorial de Pontevedra,
  pola que se conceden as autorizacións administrativas previa e de construción
  dunha instalación eléctrica no concello das Neves (expediente IN407A
  2022/139-4).
range: Resolución
url: >-
  https://www.xunta.gal/dog/Publicados/2022/20221229/AnuncioV0653-051222-0021_gl.html
---
<p>Expediente: IN407A 2022/139-4.</p>
    <p>Promotora: UFD Distribución Electricidad, S.A.</p>
    <p>Denominación: regulamentación LMTA SAL803 desde o apoio 27 ao 29.</p>
    <p>Concello: As Neves.</p>
    <p>Feitos:</p>
    <p>Primeiro. O 8 de abril de 2022, UFD Distribución Electricidad, S.A. solicitou a autorización administrativa previa, a autorización administrativa de construción e a declaración de utilidade pública da instalación eléctrica regulamentación LMTA SAL803 desde o apoio 27 ao 29.</p>
    <p>Examinado o proxecto de execución, conclúese que consiste no soterramento dun tramo aéreo da LMT SAL803 no lugar de Bouzas, parroquia de Tortoreos, no concello das Neves, a través de 200 metros dunha liña de media tensión subterránea desde o apoio AEGDE6M8//AEGCMPKF ata un novo apoio proxectado. Desmóntase o tramo da liña de media tensión aérea (LMTA) entre os apoios AEFHGG1//27 e AEHS1WUK//29. Este último apoio será substituído por un de celosía C-4500/14, do cal partirá un novo van aéreo de 55 metros de lonxitude en LA-110, e instalarase un novo apoio de celosía C-3000/14 próximo á estrada PO-41 que será necesario para entroncar o novo tramo subterráneo existente.</p>
    <p>Segundo. Esta xefatura territorial solicitou o preceptivo informe ás distintas administracións, organismos ou, de ser o caso, empresas de servizos de interese xeral afectadas, isto é, o Concello das Neves, a Axencia Galega de Infraestruturas e a Deputación Provincial de Pontevedra, que non emitiron condicionado técnico, entendéndose en consecuencia a súa conformidade coa autorización de construción da dita infraestrutura eléctrica, conforme o disposto no artigo 131 do Real decreto 1955/2000, do 1 de decembro, sen prexuízo da autorización que lle corresponda outorgar.</p>
    <p>Terceiro. Mediante escrito do 9 de maio de 2022, esta xefatura territorial notificou a solicitude da autorización administrativa previa, a autorización administrativa de construción e a declaración de utilidade pública da referida instalación eléctrica á única persoa que figura afectada pola declaración de utilidade pública na relación de bens e dereitos achegada pola empresa promotora. </p>
    <p>Cuarto. O proxecto someteuse ao trámite de información pública mediante a Resolución do 4 de maio de 2022 publicada no DOG (<em>Diario Oficial de Galicia</em>) do 30 de maio de 2022, no xornal <em>Faro de Vigo</em> do 18 de maio de 2022 e no taboleiro de anuncios do Concello das Neves.</p>
    <p>Durante o mencionado trámite recibíronse as alegacións de Antonio Manuel Díaz Pereira, que manifesta a existencia de contactos coa empresa promotora en busca dunha solución alternativa menos lesiva para os seus intereses.</p>
    <p>O 28 de xuño de 2022, UFD confirma a existencia deses contactos en busca dunha solución alternativa.</p>
    <p>Quinto. O 8 de xullo de 2022, UFD comunicou que acadou un acordo coa única persoa afectada, achegando a documentación acreditativa do acordo. Ademais, debido a este acordo, achegou un modificado ao proxecto orixinal e reformulou a súa solicitude inicial, pois xa non é necesaria a declaración de utilidade pública e, polo tanto, solicita unicamente as autorizacións administrativas previa e de construción para a instalación eléctrica regulamentación LMTA SAL803 desde o apoio 27 ao 29.</p>
    <p>Sexto. Debido á presentación do modificado, esta xefatura territorial volveu solicitar o preceptivo informe ás distintas administracións, organismos ou, de ser o caso, empresas de servizos de interese xeral afectadas, isto é, o Concello das Neves, a Axencia Galega de Infraestruturas e a Deputación Provincial de Pontevedra, que non emitiron condicionado técnico, entendéndose en consecuencia a súa conformidade coa autorización de construción da dita infraestrutura eléctrica, conforme o disposto no artigo 131 do Real decreto 1955/2000, do 1 de decembro, sen prexuízo da autorización que lle corresponda outorgar.</p>
    <p>Sétimo. As variacións entre o proxecto inicial e o modificado consisten basicamente nunha variación do trazado da instalación que repercute na lonxitude das liñas proxectadas e na necesidade de instalar un novo apoio, en lugar de dous apoios.</p>
    <p>Consideracións legais e técnicas.</p>
    <p>Primeiro. A Xefatura Territorial de Pontevedra é competente para resolver este expediente con fundamento no Decreto 116/2022, do 23 de xuño, polo que se establece a estrutura orgánica da Vicepresidencia Primeira e Consellería de Economía, Industria e Innovación (DOG núm. 126, do 4 de xullo), e no Decreto 9/2017, do 12 de xaneiro, polo que se establecen os órganos competentes para a resolución dos procedementos de autorización de instalacións eléctricas que sexan competencia da Comunidade Autónoma de Galicia (DOG núm. 22, do 1 de febreiro).</p>
    <p>Segundo. A lexislación de aplicación ao presente expediente é:</p>
    <p>Lei 24/2013, do 26 de decembro, do sector eléctrico.</p>
    <p>Lei 39/2015, do 1 de outubro, do procedemento administrativo común das administracións públicas.</p>
    <p>Lei 40/2015, do 1 de outubro, de réxime xurídico do sector público.</p>
    <p>Lei 9/2021, do 25 de febreiro, de simplificación administrativa e de apoio á reactivación económica de Galicia.</p>
    <p>Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica.</p>
    <p>Real decreto 223/2008, do 15 de febreiro, polo que se aproban o Regulamento sobre condicións técnicas e garantías de seguridade en liñas eléctricas de alta tensión e as súas instrucións técnicas complementarias ITC-LAT 01 a 09.</p>
    <p>Real decreto 337/2014, do 9 de maio, polo que se aproban o Regulamento sobre condicións técnicas e garantías de seguridade en instalacións eléctricas de alta tensión e as súas instrucións técnicas complementarias ITC-RAT 01 a 23.</p>
    <p>Lei 5/2017, do 19 de outubro, de fomento da implantación de iniciativas empresariais en Galicia (DOG núm. 203, do 25 de outubro).</p>
    <p>Lei do 16 de decembro de 1954, sobre expropiación forzosa.</p>
    <p>Decreto do 26 de abril de 1957 polo que se aproba o Regulamento da Lei de expropiación forzosa.</p>
    <p>Terceiro. As características técnicas da instalación son as que a seguir se describen:</p>
    <p>Liña de media tensión subterránea (LMTS) a 20 kV, con condutor RHZ1, de 216 metros de lonxitude, con orixe no paso aero-subterráneo (PAS) que se fará no apoio existente AEGDE6M8//AEGCMPKF e final no PAS que se fará no apoio proxectado C-4500/14 (que substitúe o apoio AEHS1WUK//29). Liña de media tensión aérea (LMTA) a 20 kV, con condutor LA-110, de 101 metros de lonxitude, con orixe no apoio proxectado C-4500/14 e final no apoio existente AEIE8V7C//30. </p>
    <p>A instalación está situada no lugar de Bouzas, parroquia de Tortoreos, no concello das Neves (Pontevedra).</p>
    <p>Conforme con todo o indicado, </p>
    <h2>RESOLVO:</h2>
    <p>Primeiro. Outorgar a UFD Distribución Electricidad, S.A. as autorizacións administrativas previa e de construción da instalación de distribución de enerxía eléctrica denominada regulamentación LMTA SAL803 desde o apoio 27 ao 29 (expediente IN407A 2022/139-4), cuxas características se axustarán en todas as súas partes ás que figuran no proxecto de execución, ás condicións técnicas e de seguridade establecidas nos regulamentos de aplicación e ás condicións establecidas nos condicionados dos organismos que constan no expediente.</p>
    <p>Segundo. UFD Distribución Electricidad, S.A. asegurará o mantemento e a vixilancia correcta das instalacións durante a construción e despois da súa posta en servizo, co fin de garantir que en todo momento se manterán as condicións regulamentarias de seguridade. En todo momento deberán cumprirse as normas e directrices vixentes que resulten de aplicación, en particular canto establece o Real decreto 223/2008, do 15 de febreiro, polo que se aproban o Regulamento sobre condicións técnicas e garantías de seguridade en liñas eléctricas de alta tensión e as súas instrucións técnicas complementarias ITC-LAT 01 a 09, e o Real decreto 337/2014, do 9 de maio, polo que se aproban o Regulamento sobre condicións técnicas e garantías de seguridade en instalacións eléctricas de alta tensión e as súas instrucións técnicas complementarias ITC-RAT 01 a 23.</p>
    <p>Terceiro. Esta autorización outórgase sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para a realización das obras da instalación autorizada.</p>
    <p>Contra a presente resolución, que non é definitiva en vía administrativa, poderase interpoñer recurso de alzada ante o vicepresidente primeiro e conselleiro de Economía, Industria e Innovación da Xunta de Galicia, no prazo dun mes contado a partir do día seguinte ao da súa notificación ou publicación, de acordo co disposto nos artigos 121 e 122 da Lei 39/2015, do 1 de outubro, do procedemento administrativo común das administracións públicas, sen prexuízo de que os interesados poidan interpoñer calquera outro recurso que consideren pertinente.</p>
    <p>Pontevedra, 1 de decembro de 2022</p>
    <footer><p>Tomás Nogueiras Nieto<br>Xefe territorial de Pontevedra</p></footer>

