---
date: '2006-03-10'
page: 3
number: 49
agency: 'CONSELLERÍA DE PRESIDENCIA, ADMINISTRACIÓNS PÚBLICAS E XUSTIZA'
section: I. DISPOSICIÓNS XERAIS
title: >-
  Decreto 38/2006, do 2 de marzo, polo que se modifica o Decreto 294/2002, do 17
  de outubro, polo que se constitúe e regula a composición e as funcións do
  Consorcio Audiovisual de Galicia.
range: Decreto
---
<p>No Diario Oficial de Galicia nº 208, do 28 de outubro de 2002, publicouse o Decreto 294/2002, do 17 de novembro, polo que se constitúe e regula a composición e as funcións do Consorcio Audiovisual de Galicia.</p>
<p>Coa vixente estrutura orgánica da Xunta de Galicia, o Consello da Xunta de Galicia considera necesario modificar a súa representación no Consorcio Audiovisual de Galicia.</p>
<p>Na súa virtude, por proposta do conselleiro de Presidencia, Administracións Públicas e Xustiza e logo de deliberación do Consello da Xunta de Galicia, na súa reunión do día dous de marzo de dous mil seis,</p>
<p>DISPOÑO:</p>
<p>Artigo 1º.-Modifícase o número 2 do artigo único do Decreto 294/2002, do 17 de outubro, que queda redactado nos seguintes termos:</p>
<p>O Consorcio Audiovisual de Galicia estará constituído pola Xunta de Galicia representada pola Secretaría Xeral de Comunicación, a Consellería de Economía e Facenda, a Consellería de Cultura e Deporte, a Consellería de Innovación e Industria, a Consellería de Educación e Ordenación Universitaria e a Secretaría Xeral de Política Lingüística; pola Compañía de Radiotelevisión de Galicia e polas deputacións provinciais da Coruña, Lugo, Ourense e Pontevedra; e goza de personalidade xurídica propia e capacidade suficiente para o cumprimento das súas finalidades.</p>
<p>A composición do Consello de Dirección, no que se refire á representación da Xunta de Galicia, será:</p>
<p>a) Presidente, que será o secretario xeral de Comunicación da Xunta de Galicia.</p>
<p>b) Vicepresidente primeiro, que será o director xeral da Comunicación Audiovisual; vicepresidente segundo, que será o director xeral da Compañía de Radiotelevisión de Galicia e vicepresidente terceiro, que será o director xeral de Creación e Difusión Cultural.</p>
<p>c) Seis vogais en representación da Administración da Comunidade Autónoma de Galicia, que se designarán da seguinte forma: un pola Secretaría Xeral de Comunicación, un pola Consellería de Economía e Facenda, un pola Consellería de Cultura e Deportes, un pola Consellería de Innovación e Industria, un pola Consellería de Educación e Ordenación Universitaria e un pola Secretaría Xeral de Política Lingüística.</p>
<p>d) Un vogal en representación da Compañía de Radiotelevisión de Galicia.</p>
<p>e) O secretario será o subdirector xeral de Telecomunicacións e Audiovisual da Dirección Xeral de Comunicación Audiovisual.</p>
<p>En todo caso, nos estatutos do Consorcio Audiovisual, as referencias á Consellería de Cultura, Comunicación Social e Turismo e ao seu titular, entenderanse realizadas á Secretaría Xeral de Comunicación e ao seu titular. Igualmente, as referencias á Dirección Xeral de Comunicación Social e Audiovisual e ao seu titular, entenderanse realizadas á Dirección Xeral de Comunicación Audiovisual e ao seu titular.</p>
<p>Artigo 2º.-Modifícase a disposición derradeira primeira do Decreto 294/2002, do 17 de outubro, que queda redactado nos seguintes termos:</p>
<p>Facúltase o secretario xeral de Comunicación para a execución, desenvolvemento e aplicación deste decreto, que abranguirá a publicación no Diario Oficial de Galicia das modificacións dos estatutos do Consorcio Audiovisual de Galicia.</p>
<p>Disposición derradeira</p>
<p>Este decreto entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, dous de marzo de dous mil seis.</p>
<p>Emilio Pérez Touriño</p>
<p>Presidente</p>
<p>José Luis Méndez Romeu</p>
<p>Conselleiro de Presidencia, Administracións</p>
<p>Públicas e Xustiza</p>

