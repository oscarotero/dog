---
date: '2014-04-03'
id: G0198-210314-0001
page: 14765
number: 65
agency: Axencia Galega de Innovación
section: III. Outras disposicións.
title: >-
  RESOLUCIÓN do 5 de marzo de 2014 pola que se dispón a publicación da addenda
  ao convenio de colaboración entre o Ministerio de Economía e Competitividade e
  a Xunta de Galicia para o desenvolvemento da Estratexia española de innovación
  na Comunidade Autónoma de Galicia.
range: Resolución
url: >-
  https://www.xunta.gal/dog/Publicados/2014/20140403/AnuncioG0198-210314-0001_gl.html
---
<p>Con data do 27 de decembro de 2013, o Ministerio de Economía e Competitividade e a Xunta de Galicia asinaron a addenda ao convenio de colaboración para o desenvolvemento da Estratexia española de innovación na Comunidade Autónoma de Galicia.</p>
    <p>De conformidade co establecido no texto da addenda,</p>
    <h2>DISPOÑO:</h2>
    <p>A súa publicación no Diario Oficial de Galicia.</p>
    <p>Santiago de Compostela, 5 de marzo de 2014</p>
    <footer><p>Manuel Antonio Varela Rey<br>Director da Axencia Galega de Innovación</p></footer>
    <h2>ANEXO<br>Addenda ao convenio de colaboración entre o Ministerio de Economía<br>e Competitividade e a Xunta de Galicia para o desenvolvemento da Estratexia española de innovación na Comunidade Autónoma de Galicia</h2>
    <p>Dunha parte, Luis de Guindos Jurado, ministro de Economía e Competitividade, nomeado polo Real decreto 1826/2011, do 21 de decembro (BOE do 22 de decembro), que actúa en virtude do artigo 13.3 da Lei 6/1997, do 14 de abril, de organización e funcionamento da Administración xeral do Estado, e da disposición adicional decimo terceira da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Doutra, Alberto Núñez Feijóo, presidente da Comunidade Autónoma de Galicia, no exercicio das competencias que lle atribúen os artigos 24 e 26 da Lei 1/1983, do 2 de febreiro, de normas reguladoras da Xunta e da súa Presidencia, para cuxo cargo foi nomeado polo Real decreto 1617/2012, do 29 de novembro (DOG núm. 229, do 30 de novembro).</p>
    <p>Ambas as partes actúan na respectiva representación que posúen e recoñécense reciprocamente a capacidade legal necesaria para o outorgamento do presente documento,</p>
    <h2>EXPOÑEN:</h2>
    <p>Primeiro. Que, con data do 27 de decembro de 2012, o Ministerio de Economía e Competitividade e a Xunta de Galicia asinaron un convenio para colaborar nas actuacións de fomento da innovación na Comunidade Autónoma de Galicia a través do desenvolvemento da Estratexia española de innovación.</p>
    <p>Segundo. Que o convenio arriba mencionado se subscribiu co fin de regular a concesión dun préstamo nos orzamentos xerais do Estado. O Ministerio comprometeuse a realizar a súa achega á Xunta de Galicia pola cantidade de 35 M€, en forma de crédito reembolsable, desembolsados segundo o calendario recollido na cláusula sétima do convenio (4 M€ en 2012, 15 M€ en 2013 y 16 M€ en 2014).</p>
    <p>Terceiro. Que, dado que o primeiro libramento aínda non se realizou, se produciu un atraso na execución das actuacións. A Xunta de Galicia propón un novo calendario de actuacións que implica un axuste de libramentos. A Comisión de Seguimento do convenio, na reunión que tivo lugar o 2 de abril de 2013, aproba o axuste de libramentos e de calendario tras analizar a documentación presentada pola Xunta de Galicia, na cal detallan tanto os instrumentos a través dos que realizarán as actividades previstas no convenio como os orzamentos e o calendario de actuacións estimados.</p>
    <p>Polo exposto, ambas as partes acordan subscribir a presente addenda ao convenio de colaboración para o fomento da innovación na Comunidade Autónoma galega, asinado o 27 de decembro de 2012, consonte as seguintes cláusulas:</p>
    <p>Primeira. A cláusula quinta queda redactada como a seguir se expresa:</p>
    <p>«Quinta. Financiamento</p>
    <p>O Mineco financiará as actividades suxeitas a este convenio cun préstamo de trinta e cinco millóns de euros que serán desembolsados de acordo co seguinte calendario:</p>
    <table>
     <tbody>
      <tr>
       <td></td>
       <td>Millóns de €</td>
      </tr>
      <tr>
       <td>Ano 2013</td>
       <td>5,00</td>
      </tr>
      <tr>
       <td>Ano 2014</td>
       <td>12,50</td>
      </tr>
      <tr>
       <td>Ano 2015</td>
       <td>17,50</td>
      </tr>
      <tr>
       <td>Total</td>
       <td>35,00</td>
      </tr>
     </tbody>
    </table>
    <p>O préstamo terá un tipo de xuro do 3,95 %, un período máximo de carencia de 5 anos desde o ano seguinte ao da concesión do préstamo e un período máximo de reembolso de 10 anos adicionais, e, polo tanto, o período total de amortización máximo é de 15 anos, podendo a Comunidade Autónoma de Galicia amortizar total ou parcialmente en calquera momento anterior ao calendario previsto na cláusula sétima. En consecuencia, en cumprimento da disposición adicional décimo segunda da Lei 17/2012, do 27 de decembro, de orzamentos xerais do Estado, non é necesaria a autorización prevista na disposición adicional décimo primeira da dita lei».</p>
    <p>Segunda. O último parágrafo da cláusula sexta queda redactado como a continuación se expresa:</p>
    <p>«O primeiro libramento do importe do préstamo realizarase no momento da sinatura da addenda.</p>
    <p>Os libramentos seguintes efectuaranse dentro do mes seguinte á recepción do informe favorable emitido pola Comisión de Seguimento, segundo o previsto na cláusula cuarta, mediante transferencia bancaria á conta da Administración da Comunidade Autónoma de Galicia no Banco de España 9000 0022 10 0350000022».</p>
    <p>Terceira. O parágrafo segundo da cláusula sétima queda redactado como a continuación se expresa:</p>
    <p>«O pagamento da devolución do préstamo e dos seus xuros realizarase segundo o cadro de amortización que se xunta como anexo II e a data de pagamento das anualidades correspondentes a cada un dos libramentos será a coincidente, ou seguinte día hábil, coa data de desembolso por parte do Ministerio do libramento en cuestión. Ou dito doutro xeito, as anualidades correspondentes á devolución do primeiro desembolso pagaranse na data dos anos 2019 e seguintes coincidentes coa da sinatura do convenio, mentres que as anualidades correspondentes á devolución dos desembolsos segundo e terceiro se pagarán na data dos anos 2020 e seguintes, no primeiro caso, e 2021 e seguintes no segundo, coincidentes coa dos libramentos efectuados nos anos 2014 e 2015, respectivamente. Todo iso agás que a Comunidade Autónoma de Galicia amortice anticipadamente, de acordo co previsto na cláusula quinta».</p>
    <p>Cuarta. Anexos</p>
    <p>Modifícase o anexo II do citado convenio de colaboración, que queda substituído integramente polo anexo II incorporado ao presente texto.</p>
    <p>Incorpórase como anexo á addenda a acta da reunión da Comisión de Seguimento do 2 de abril de 2013, na acta determínanse os instrumentos que se utilizarán para realizar as actividades do convenio sen suprimir ningunha das definidas inicialmente, nin incorporar ningunha nova.</p>
    <p>Quinta. Entrada en vigor</p>
    <p>A presente addenda entrará en vigor non momento da súa sinatura por ambas as partes.</p>
    <p>Esta addenda será publicada no Boletín Oficial del Estado e no Diario Oficial de Galicia.</p>
    <p>En proba de conformidade, ambas as partes asinan en duplicado exemplar e para un único efecto, en Madrid o 27 de decembro de 2013.</p>
    <table>
     <tbody>
      <tr>
       <td><footer><p>Luis de Guindos Jurado</p></footer></td>
       <td><footer><p>Alberto Núñez Feijóo</p></footer></td>
      </tr>
      <tr>
       <td><footer><p>Ministro de Economía e Competitividade</p></footer></td>
       <td><footer><p>Presidente da Xunta de Galicia</p></footer></td>
      </tr>
     </tbody>
    </table>

