---
date: '2014-04-03'
id: O150-310314-0002
page: 14770
number: 65
agency: Escola Galega de Administración Pública
section: III. Outras disposicións.
title: >-
  RESOLUCIÓN do 28 de marzo de 2014 pola que se convoca un curso monográfico
  titulado A reforma local a debate.
range: Resolución
url: >-
  https://www.xunta.gal/dog/Publicados/2014/20140403/AnuncioO150-310314-0002_gl.html
---
<p>Dentro do Plan de actividades da Escola Galega de Administración Pública para o ano 2014 e de acordo coas funcións atribuídas pola Lei 4/1987, do 27 de maio, de creación da Escola, e pola Lei 10/1989, do 10 de xullo, de modificación da anterior, convócase, en colaboración coa Federación Galega de Municipios e Provincias (Fegamp) e coa Dirección Xeral de Administración Local, un curso monográfico titulado A reforma local a debate, conforme ás seguintes bases:</p>
    <p>1. Obxectivos.</p>
    <p>Analizar e contrastar o contido e as principais novidades incorporadas pola Lei 27/2013, do 27 de decembro, de racionalización e sustentabilidade da Administración local. Neste sentido, o curso monográfico convocado mediante esta resolución pretende, ademais, dar a coñecer os posibles efectos e incidencias que cabe esperar da aprobación da norma estatal sobre o funcionamento dos entes locais galegos e o seu goberno.</p>
    <p>2. Contidos.</p>
    <p>Serán tratados, entre outros, os seguintes temas:</p>
    <p>– Novo marco competencial e suficiencia financeira.</p>
    <p>– Implicacións da Lei de reforma local sobre o control interno das entidades locais.</p>
    <p>– Perspectiva constitucional do principio de estabilidade orzamentaria. Que efectos está a ter a súa aplicación ás entidades locais?</p>
    <p>– Galicia e a reforma local.</p>
    <p>– A reestruturación do sector público local.</p>
    <p>– A reordenación das competencias locais na Lei 27/2013.</p>
    <p>– Garantía da transparencia administrativa e dereito a un bo goberno no ámbito local.</p>
    <p>– O papel das deputacións na reforma da Administración local: autonomía provincial <em>versus</em> autonomía municipal.</p>
    <p>– Consecuencias prácticas do novo modelo competencial local.</p>
    <p>– Efectos da Lei 27/2013 sobre a planta municipal.</p>
    <p>– O status funcionarial na Lei 27/2013 (con particular atención ao artigo 92 bis).</p>
    <p>3. Destinatarios.</p>
    <p>Persoal ao servizo da Administración galega e dos entes instrumentais da comunidade autónoma, cargos públicos e directivos á fronte destes, profesionais, universitarios e calquera outra persoa interesada en coñecer o novo réxime xurídico da planta municipal e os retos a que se enfronta.</p>
    <p>4. Desenvolvemento.</p>
    <p>Lugar: Escola Galega de Administración Pública (EGAP).</p>
    <p>Datas e horario: 24 e 25 de abril, mañá e tarde. </p>
    <p>Duración: 15 horas lectivas.</p>
    <p>5. Número de prazas.</p>
    <p>O número de prazas estará limitado pola capacidade do local.</p>
    <p>6. Solicitudes.</p>
    <p>As persoas interesadas deberán formalizar a súa inscrición a través da área de matrícula da web da EGAP: https://egap.xunta.es/matricula/</p>
    <p>As persoas solicitantes poderán obter calquera outra información, das 8.30 ás 14.30 horas, chamando aos seguintes números: 981 54 62 41-981 54 62 39.</p>
    <p>7. Prazo.</p>
    <p>O prazo de inscrición estará aberto desde as 8.00 horas do día seguinte ao da publicación desta convocatoria ata as 00.00 horas do martes 22 de abril de 2014.</p>
    <p>8. Modificacións.</p>
    <p>A EGAP reserva para si a facultade de interpretar e de resolver as incidencias que poidan xurdir no desenvolvemento deste curso, así como a facultade de cancelalo se o número de solicitudes non xustificase a súa realización.</p>
    <p>9. Certificado de asistencia.</p>
    <p>Ao final do curso entregaráselles un certificado de asistencia a aquelas persoas inscritas que participaran asiduamente e sempre que a súa asistencia sexa igual ou superior ao 90 % das horas lectivas programadas. Neste documento aparecerán, de forma expresa, o contido, a data e o lugar de realización deste curso.</p>
    <p>Santiago de Compostela, 28 de marzo de 2014</p>
    <footer><p>Sonia Rodríguez-Campos González<br>Directora da Escola Galega de Administración Pública</p></footer>

