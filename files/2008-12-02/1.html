---
date: '2008-12-02'
page: 21
number: 234
agency: CONSELLERÍA DE INNOVACIÓN E INDUSTRIA
section: I. DISPOSICIÓNS XERAIS
title: >-
  Orde do 17 de outubro de 2008 pola que se aproba o Plan de inspección de
  seguridade mineira para o período 2008-2009 da Comunidade Autónoma de Galicia.
range: Orde
---
<p>A Lei 22/1973, do 21 de xullo, de minas, no seu artigo 117, establece que lle corresponde ao Ministerio de Industria, na forma que regulamentariamente se estableza, a inspección e vixilancia de todos os traballos de exploración, investigación, explotación e aproveitamento de recursos regulados por esta lei, así como dos establecementos de beneficio e dos produtos obtidos, sen prexuízo das competencias que a outros organismos da Administración confira a lexislación vixente. As referidas funcións de inspección e vixilancia no relativo á prevención de accidentes de traballo e de enfermidades profesionais, así como a exacta observancia das normas de seguridade e hixiene no traballo, circunscríbense ás explotacións mineiras de calquera tipo a cantos traballos regulados por esta lei exixan a aplicación de técnica mineira.</p>
<p>A Lei 3/2008, do 23 de maio, de ordenación da minaría de Galicia, establece no seu artigo 4, que lle corresponde á consellería competente en materia de minas, entre outras funcións, a de exercer as competencias relativas á seguridade mineira, a de inspeccionar o cumprimento das condicións técnicas, de seguridade e ambientais das actividades extractivas ou de calquera outra actividade que utilice técnicas mineiras e a de exercer a potestade sancionadora nos termos establecidos na lei.</p>
<p>Do mesmo xeito, o artigo 168 do Regulamento xeral de normas básicas de seguridade mineira, establece que lle incumben ao Ministerio de Industria e Enerxía ou ao órgano autonómico correspondente, naquelas comunidades en que se teña transferida a competencia de minas, as funcións de inspección e vixilancia no relativo á previsión de accidentes e enfermidades profesionais, á análise das causas de accidentes e a formular as conclusións pertinentes, ao cumprimento do Regulamento xeral de normas básicas de seguridade mineira, así como á estrita observancia das normas de seguridade e hixiene no traballo nas explotacións mineiras de calquera tipo e cantos traballos regulados pola citada lei exixan a aplicación da técnica mineira.</p>
<p>Pola súa banda, o artigo 7.2º da Lei 31/1995, do 8 de novembro, de prevención de riscos laborais, atribúe as competencias sobre prevención, vixilancia e sanción da normativa sobre riscos laborais no referente a traballos en minas, canteiras e túneles que exixan a aplicación da técnica mineira, aos órganos específicos recollidos na normativa reguladora.</p>
<p>Por eses órganos específicos terá que entenderse a Consellería de Innovación e Industria e os servizos dependentes dela, canto a que a esta se lle asignaron as competencias transferidas polo Estado en materia de minas, conforme o disposto no decreto polo que se establece a estrutura orgánica e distribución de competencias da Consellería de Innovación e Industria.</p>
<p>Esta normativa, xunto co Real decreto 150/1996, sobre traballos especiais, prospeccións e sondaxes, o Real decreto 1389/1997, polo que se aproban as disposicións mínimas destinadas a protexer a seguridade e a saúde dos traballadores nas actividades mineiras, o Real decreto 1215/1997, polo que se establecen as disposicións mínimas de seguridade e saúde para a utilización polos traballadores dos equipos de traballo, constitúen o corpo básico de garantías e responsabilidades preciso para establecer un axeitado nivel de protección da saúde dos traballadores fronte aos riscos derivados das condicións de traballo na minaría.</p>
<p>Por outra banda, o Real decreto lexislativo 1302/1986, do 28 de xuño, de avaliación de impacto ambiental, modificado pola Lei 6/2001, do 8 de maio, atribúelles aos órganos competentes por razón da materia ou aos órganos que, de ser o caso, designen as comunidades autónomas respecto dos proxectos que non sexan de competencia estatal, o seguimento e a vixilancia do cumprimento da declaración de impacto ambiental.</p>
<p>Pola súa banda, a normativa autonómica reguladora da materia (Decreto 327/1991, do 4 de outubro, de avaliación de efectos ambientais para Galicia, e o Decreto 442/1990, do 13 de setembro, de avaliación de impacto ambiental para Galicia) encoméndalle ao órgano substantivo competente, por razón da materia, na realización ou autorización do proxecto, as funcións correspondentes á realización das comprobacións necesarias e a pedir a documentación e a información necesaria para o seguimento e a vixilancia do cumprimento da declaración de impacto ou efectos ambientais e das condicións impostas.</p>
<p>Así mesmo, o Real decreto 2994/1982, do 15 de outubro, sobre restauración de espazo natural afectado por actividades mineiras, encoméndalle a autoridade mineira o seguimento do cumprimento do Plan de restauración mineira.</p>
<p>Na súa virtude, por proposta de Dirección Xeral de Industria, Enerxía e Minas, en exercicio das competencias atribuídas,</p>
<p>DISPOÑO:</p>
<p>Artigo 1º.-Aprobar o Plan de inspección mineira da Comunidade Autónoma de Galicia para o período 2008-2009, que se insire anexo a esta orde.</p>
<p>Artigo 2º.-Publicar esta orde no Diario Oficial de Galicia para o seu xeral coñecemento.</p>
<p>Santiago de Compostela, 17 de outubro de 2008.</p>
<p>Fernando Xabier Álvarez Blanco</p>
<p>Conselleiro de Innovación e Industria</p>
<p>ANEXO</p>
<p>Plan de inspección mineira</p>
<p>1. Obxecto do plan.</p>
<p>O Plan de inspección mineira ten por obxecto programar, coordinar e avaliar a actuación da Dirección Xeral de Industria, Enerxía e Minas e dos servizos provinciais de Minas, no exercicio das funcións de inspección e vixilancia atribuídas polo ordenamento xurídico nos ámbitos materiais relativos á exploración, investigación, explotación e ao aproveitamento de recursos, á seguridade e saúde laboral e ao ambiente.</p>
<p>2. Ámbito de aplicación do plan.</p>
<p>2.1. Ámbito subxectivo.</p>
<p>Traballos de exploración, investigación, explotación e aproveitamento de recursos establecidos na Lei de minas, así como dos establecementos de beneficio e dos traballos regulados pola citada lei que exixan a aplicación de técnica mineira.</p>
<p>2.2. Ámbito temporal.</p>
<p>Este plan estenderá o seu ámbito temporal desde a súa publicación no Diario Oficial de Galicia ata o 30 de decembro de 2009.</p>
<p>3. Actuacións programadas.</p>
<p>1) Formación do persoal que realiza as funcións inspectoras e de vixilancia.</p>
<p>2) Inspección e vixilancia de todos os traballos de exploración, investigación, explotación e aproveitamento de recursos regulados pola Lei de minas, así como dos establecementos de beneficio.</p>
<p>3) Inspección e vixilancia no relativo á prevención de accidentes de traballo e de enfermidades profesionais, así como a exacta observancia das normas de seguridade e hixiene no traballo e cumprimento do establecido no Regulamento xeral de normas básicas de seguridade mineira.</p>
<p>4) Seguimento ambiental das explotacións mineiras.</p>
<p>3.1. Formación do persoal que realiza as inspeccións.</p>
<p>1) Obxectivo.</p>
<p>Mellorar a formación do persoal dedicado ás tarefas de inspección e coordinación dos criterios de actuación.</p>
<p>2) Actuacións que se van desenvolver.</p>
<p>a) Estableceranse reunións de coordinación entre as distintas delegacións provinciais e a Dirección Xeral de Industria, Enerxía e Minas onde se analizarán criterios de actuación de cara á elaboración de circulares que establezan pautas comúns que se seguirán e que serán aprobadas polo director xeral de Industria, Enerxía e Minas.</p>
<p>b) Elaboraranse e implantarán protocolos de inspección para distintos procedementos, en concreto protocolos relativos aos requisitos de seguridade nas condicións de traballo.</p>
<p>c) Desenvolvemento de cursos de formación dirixidos ao persoal implicado en tarefas de inspección mineira, en concreto relativos á normativa vixente en materia de seguridade mineira e ás súas modificacións e actualizacións.</p>
<p>d) Impulso da asistencia dos funcionarios que realizan funcións inspectoras a congresos, cursos, seminarios, reunións, xornadas, que garden relación coas tarefas desempeñadas, de acordo coas necesidades de servizo e logo de autorización.</p>
<p>3) Programación.</p>
<p>A periodicidade das reunións de coordinación será mensual e realizarase un mínimo dun curso anual de formación.</p>
<p>4) Unidade responsable: Subdirección Xeral de Recursos Minerais.</p>
<p>3.2. Inspección e vixilancia de todos os traballos de exploración, investigación, explotación e aproveitamento de recursos regulados pola Lei de minas, así como dos establecementos de beneficio.</p>
<p>1) Obxectivo: comprobar que todos os traballos, actividades, instalacións ou proxectos regulados pola Lei de minas, previamente, durante a súa execución ou peche, cumpren os condicionantes e requirimentos establecidos nas súas autorizacións ou outorgamentos e na lexislación aplicable vixente.</p>
<p>2) Actuacións que se van desenvolver.</p>
<p>a) Actuacións de comprobación e seguimento dos proxectos de autorización ou outorgamento de dereitos mineiros e dos establecementos de beneficio.</p>
<p>b) Actuacións de confrontación dos proxectos de aprobación de instalacións mineiras e a súa posta en servizo.</p>
<p>c) Actuacións de confrontación dos plans de labores anuais dos dereitos mineiros.</p>
<p>d) Visita técnica previa ao abandono de labores mineiros</p>
<p>3) Programación.</p>
<p>Realizaranse as actuacións necesarias para garantir un adecuado seguimento cun mínimo dunha actuación por solicitude, proxecto ou dereito mineiro, segundo corresponda.</p>
<p>4) Unidade responsable.</p>
<p>As distintas delegacións provinciais nos seus correspondentes ámbitos territoriais.</p>
<p>3.3. Inspección e vixilancia no relativo á prevención de accidentes de traballo e de enfermidades profesionais, así como a exacta observancia das normas de seguridade e hixiene no traballo e do cumprimento do establecido no Regulamento xeral de normas básicas de seguridade mineira.</p>
<p>1) Obxectivo.</p>
<p>O obxecto do programa é verificar que as explotacións e instalacións mineiras da Comunidade Autónoma galega cumpren cos condicionantes e requirimentos de seguridade establecidos tanto na lexislación aplicable como nas correspondentes autorizacións ou proxectos.</p>
<p>2) Actuacións que se van desenvolver.</p>
<p>a) Verificar o cumprimento das disposicións aplicables do Regulamento xeral de normas básicas de seguridade mineira e as súas ITC correspondentes, en concreto:</p>
<p>a. Cumprimento da ITC sobre a loita contra o po.</p>
<p>b. Cumprimento da ITC sobre traballos a ceo aberto e labores subterráneos.</p>
<p>c. Cumprimento da ITC sobre actuacións en caso de accidente.</p>
<p>d. Cumprimento da ITC de entullos e depósitos de lodos.</p>
<p>e. Cumprimento da ITC sobre explosivos.</p>
<p>b) Verificar o cumprimento das disposicións mínimas aplicables ás dependencias de superficie, segundo o Real decreto 1389/1997, polo que se aproban as disposicións mínimas destinadas a protexer a seguridade e a saúde dos traballadores das actividades mineiras.</p>
<p>c) Verificar o cumprimento do Real decreto 1215/1997 polo que se establecen as disposicións mínimas de seguridade e saúde para a utilización polos traballadores dos equipos de traballo.</p>
<p>d) Verificar o cumprimento do Real decreto 1435/1992, do 27 de novembro, polo que se ditan as disposicións de aplicación da directiva do Consello 89/392/CEE, relativa á aproximación das lexislacións dos Estados membros sobre máquinas, modificado polo Real decreto 56/1995, do 20 de xaneiro.</p>
<p>Nas inspeccións prestarase especial atención á verificación do cumprimento dos seguintes aspectos.</p>
<p>a) Que os equipos dispoñen de dispositivos de protección na loita contra o po (captación ou inxección de auga) e o ruído.</p>
<p>b) Que o deseño de pistas sexa o axeitado en relación coas larguras, pendentes, conservación, drenaxes, as caídas a distinto nivel e a sinalización de riscos.</p>
<p>c) Que o deseño dos noiros sexa o adecuado e permita o desenvolvemento dos traballos con seguridade.</p>
<p>d) Comprobación sobre o uso da protección persoal obrigatoria polos traballadores.</p>
<p>e) Que os operadores de maquinaria móbil dispoñen do correspondente certificado de aptitude.</p>
<p>f) Que as explotacións conten co cercado perimetral.</p>
<p>g) Que as explotacións conten coa sinalización de accesos, zonas de tránsito, estacionamento, así como de regulación de maquinaria móbil e persoal a pé, así tamén a necesaria sinalización de seguridade.</p>
<p>3) Programación.</p>
<p>Faranse polo menos 8 inspeccións ao mes por provincia.</p>
<p>4) Unidade responsable.</p>
<p>Os servizos provinciais de Enerxía e Minas nos seus correspondentes ámbitos territoriais.</p>
<p>3.4. Seguimento ambiental das explotacións mineiras.</p>
<p>1) Obxectivo.</p>
<p>O obxecto do programa é a vixilancia e control ambiental das explotacións mineiras no cumprimento da declaración de impacto ambiental e das prescricións ambientais impostas derivadas dos estudos de impacto ambiental e dos plans de restauración mineiros.</p>
<p>2) Actuacións que se van desenvolver.</p>
<p>Realizar as comprobacións para o seguimento e a vixilancia do cumprimento da declaración do impacto ambiental, dos plans de restauración e das condicións ambientais impostas.</p>
<p>3) Programación.</p>
<p>Faranse polo menos 8 comprobacións ao mes por provincia.</p>
<p>4) Unidade responsable.</p>
<p>Os servizos provinciais de Enerxía e Minas nos seus correspondentes ámbitos territoriais ou, de ser o caso, as entidades colaboradoras da Administración ou entidades e empresas de inspección e control regulamentario, debidamente autorizadas para realizar tal función en Galicia.</p>
<p>4. Metodoloxía.</p>
<p>Establécese a seguinte metodoloxía para levar a cabo as actuacións recollidas no plan:</p>
<p>Fase 1: comprobación documental.</p>
<p>Verificar que constan no expediente toda a documentación e os requisitos administrativos correspondentes e o estudo da documentación que concirna á actuación que se vai desenvolver.</p>
<p>Fase 2: desenvolvemento da inspección.</p>
<p>Verificar a documentación presentada polo peticionario á Administración e análise do estado das instalacións en relación coa normativa aplicable.</p>
<p>Fase 3: resultado da inspección.</p>
<p>O resultado das comprobacións realizadas será recollido nun informe de inspección ou ben nunha acta de infracción se das dilixencias practicadas derivan feitos que poden ser constitutivos de infraccións.</p>
<p>Fase 4: seguimento.</p>
<p>No caso das inspeccións con resultado non favorable, deberá de verificarse a idoneidade das accións correctoras adoptadas.</p>
<p>5. Execución e seguimento do plan.</p>
<p>5.1. Desenvolvemento do plan.</p>
<p>As actuacións do plan serán realizadas por funcionarios titulados de minas das delegacións provinciais ou ben por persoal de entidades legalmente habilitadas e debidamente autorizadas polo órgano competente en materia de industria para eses fins.</p>
<p>En canto á coordinación das actuacións que se leven a cabo no cumprimento dos programas de inspección, corresponderalles aos xefes do Servizo de Enerxía e Minas:</p>
<p>1) Seleccionar as explotacións e instalacións obxecto dos distintos programas de inspección.</p>
<p>2) Programar as distintas actuacións obxecto do plan no seu correspondente ámbito territorial.</p>
<p>3) Informar a Dirección Xeral de Industria, Enerxía e Minas das actuacións realizadas e dos seus resultados. Elaborarase un informe anual sobre as actividades de inspección, control e vixilancia realizadas, así como unha memoria de seguimento trimestral.</p>
<p>5.2. Indicadores de resultados.</p>
<p>Estableceranse os seguintes indicadores de resultados co obxecto de obter información sobre a eficacia ou eficiencia das accións executadas e, por conseguinte, o impacto destas sobre os obxectivos do plan.</p>
<p>Nº de inspeccións realizadas en conxunto e por sectores.</p>
<p>Nº de explotacións ou instalacións afectadas pola actividade inspectora.</p>
<p>Nº de actas de infracción levantadas.</p>
<p>Nº de procedementos sancionadores iniciados xunto coa súa causa.</p>
<p>Nº de procedementos sancionadores terminados clasificados en moi graves, graves e leves.</p>
<p>6. Vixencia.</p>
<p>O período de vixencia estenderase ata o 30 de decembro de 2009.</p>

