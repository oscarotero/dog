---
date: '1996-05-28'
id: 6B3E
page: 4
number: 104
agency: 'CONSELLERÍA DE POLÍTICA TERRITORIAL, OBRAS PÚBLICAS E VIVENDA'
section: I. DISPOSICIÓNS XERAIS
title: >-
  Decreto 195/1996, do 17 de maio, polo que se modifican determinados artigos do
  Decreto 343/1992, do 26 de novembro, de axudas ós concellos para a
  infravivenda rural.
range: Decreto
url: 'https://www.xunta.gal/dog/Publicados/1996/19960528/Anuncio6B3E_gl.html'
---
<p>O Decreto 343/1992 do 26 de novembro de axudas ós concellos para a infravivenda rural estableceu o marco de colaboración entre o Instituto Galego da Vivenda e Solo e os concellos de Galicia para a solución do problema das infravivendas rurais habitadas por familias con baixos ingresos co obxecto de que puidesen acadar unha vivenda digna conservando a súa integración social co medio.</p>
<p>Arredor dun tercio dos concellos de Galicia acolléronse ata o presente a estas axudas e a experiencia acadada aconsella perfeccionar determinados aspectos puntuais da normativa vixente conservando polo demais o conxunto do programa en razón da súa boa aceptación.</p>
<p>Neste senso, amplíanse as actuacións da modalidade de nova construcción de vivendas unifamiliares en terreos propiedade dos afectados, esíxese o cumprimento da normativa vixente en materia de habitabilidade, e dos requisitos do planeamento, tipoloxía e conservación do patrimonio, e establécense por último os motivos da denegación da aprobación definitiva do expediente.</p>
<p>En virtude do anterior, por proposta do conselleiro de Política Territorial Obras Públicas e Vivenda, e logo de deliberación do Consello da Xunta de Galicia, na súa reunión do día dezasete de maio de mil novecentos noventa e seis,</p>
<p>DISPOÑO:</p>
<p>Artigo único.</p>
<p>1. O artigo 3º do Decreto 343/1992, do 26 de novembro, quedará redactado do seguinte modo:</p>
<p>«Artigo 3º.-Actuacións.</p>
<p>As axudas ós concellos previstas no presente decreto deberán destinarse a algunha das seguintes actuacións:</p>
<p>I. Actuacións en infravivendas ou terreos propiedade dos afectados.</p>
<p>A) Rehabilitación da infravivenda.</p>
<p>Comprende actuacións en cubertas, fachadas e carpinterías exteriores así como as dirixidas a garanti-las condicións hixiénico-sanitarias e de habitabilidade e as obras de acondicionamento térmico, illamentos e estanqueidade da vivenda, mellora das instalacións eléctricas, acabamentos interiores e adaptación da vivenda para uso de minusválidos.</p>
<p>B) Reconstrucción da infravivenda.</p>
<p>Comprende as actuacións de reestructuración interior e baleirados totais con mantemento de fachadas,</p>
<p>as reconstruccións integrais e as ampliacións do volume de edificación.</p>
<p>C) Nova construcción de vivenda unifamiliar.</p>
<p>Comprende a construcción de vivenda nova unifamiliar con destino a realoxamento da familia que habita na infravivenda non susceptible dalgunha das actuacións precedentes.</p>
<p>Poderase adoptar para estas actuacións de nova construcción algún dos proxectos básicos incluídos no catálogo creado pola disposición adicional primeira do Decreto 107/1992, do 30 de abril.</p>
<p>II. Actuacións en edificacións ou terreos do concello.</p>
<p>D) Acondicionamento de edificacións do concello para o seu uso como vivendas.</p>
<p>Comprende as actuacións de rehabilitación e acondicionamento de edificacións dos concellos co fin de adaptalas para aloxamento das familias que habitan en infravivendas non susceptibles dalgunha das actuacións precedentes.</p>
<p>E) Nova construcción de vivendas.</p>
<p>Comprende a construcción de vivendas novas con destino a realoxamento das familias que habitan en infravivendas non susceptibles dalgunha das actuacións precedentes.</p>
<p>III. Requisitos das actuacións.</p>
<p>Tódalas actuacións se axustarán ó planeamento vixente e deberán ser coherentes coa tipoloxía tradicional da zona, e adecuadas ó medio e á paisaxe.</p>
<p>As actuacións deberán cumpri-la normativa vixente en materia de habitabilidade, e especificamente as esixencias derivadas do Decreto 311/1992, do 12 de novembro.</p>
<p>Deberán así mesmo mante-las características tipolóxicas valiosas da edificación primitiva conservando os elementos que o merezan polo seu valor artístico, histórico, arquitectónico ou da tipoloxía tradicional se os houbera.»</p>
<p>2. O artigo 5º.1 do Decreto 343/1992, do 26 de novembro, quedará redactado do seguinte modo:</p>
<p>«1. Memoria para cada unha das infravivendas obxecto das actuacións composta por:</p>
<p>1.1. Impreso, que será regulado por orde da Consellería de Política Territorial Obras Públicas e Vivenda cos datos da unidade familiar e da infravivenda, asinado necesariamente polo cabeza de familia e, se é o caso, polo propietario do inmoble, membro da unidade familiar.</p>
<p>1.2. Informe social sobre a composición, idades, situación económica, de saúde, cultural e de integración social da unidade familiar, con xustificación da necesidade e do axeitado das solucións propostas.</p>
<p>1.3. Informe sobre a infravivenda que ocupa a familia afectada, asinado polo técnico competente, relativo á súa localización, características e estado de deterioración, con reportaxe fotográfica en cor da edificación e xustificación da necesidade e idoneidade das actuacións propostas.</p>
<p>1.4. Proxecto técnico con memoria das actuacións propostas de entre as consideradas no artigo 3º da presente disposición, orzamento de execución material e calendario de execución.</p>
<p>1.5. Informe do técnico municipal de que as actuacións propostas cumpren os requisitos de planeamento, tipoloxía, habitabilidade e conservación do patrimonio esixidos no Art. 3.III do presente decreto.»</p>
<p>3. O artigo 6º.2. do Decreto 343/1992, do 26 de novembro, quedará redactado do seguinte modo:</p>
<p>2. O prazo máximo para a realización das obras será de 1 ano para as actuacións de rehabilitación comprendidas no apartado I.A do artigo 3º da presente disposición e de 2 anos para as restantes actuacións.</p>
<p>Excepcionalmente, por petición motivada do concello, poderase prorroga-lo dito prazo.»</p>
<p>4. O artigo 7º do Decreto 343/1992, do 26 de novembro, complétase co seguinte apartado 3:</p>
<p>«3. Será motivo de denegación da aprobación final do expediente non executa-las obras aprobadas inicialmente dentro do prazo concedido para o efecto, así como non executalas segundo o proxecto aprobado.»</p>
<p>5. O artigo 9º do Decreto 343/1992 do 26 de novembro quedará redactado do seguinte modo:</p>
<p>«Artigo 9º</p>
<p>O incumprimento das obrigas do artigo anterior determinará a devolución por parte da entidade local dos recursos aportados polo IGVS.»</p>
<p>Disposicións adicionais</p>
<p>Primeira.-O prazo de presentación de solicitudes determinarase por orde da Consellería de Política Territorial, Obras Públicas e Vivenda que será publicada no Diario Oficial de Galicia.</p>
<p>Segunda.-Facúltase o conselleiro de Política Territorial, Obras Públicas e Vivenda para determinar por orde, dentro dos límites da consignación orzamentaria de cada exercicio, a cantidade máxima que se concederá en concepto de subvencións para cada concello.</p>
<p>Disposición derrogatoria</p>
<p>Quedan derrogadas as disposicións de igual ou inferior categoría que contradigan o disposto na presente norma.</p>
<p>Disposición derradeira</p>
<p>O presente decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, dezasete de maio de mil novecentos noventa e seis.</p>
<p>Manuel Fraga Iribarne</p>
<p>Presidente</p>
<p>José Cuíña Crespo</p>
<p>Conselleiro de Política Territorial, Obras Públicas e Vivenda</p>
<p>3908</p>

