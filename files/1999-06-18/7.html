---
date: '1999-06-18'
id: AC7E
page: 7764
number: 116
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 178/1999, do 27 de maio, polo que se aproba a constitución e os
  estatutos do Consorcio Local dos Peares.
range: Decreto
url: 'https://www.xunta.gal/dog/Publicados/1999/19990618/AnuncioAC7E_gl.html'
---
<p>Os consorcios locais, como fórmula de colaboración e cooperación, constitúen un medio idóneo, dada a súa voluntariedade e capacidade de acomodación ás distintas necesidades, para a prestación de determinados servicios que exceden da capacidade individual dos municipios.</p>
<p>Con esta idea de colaboración e cooperación constitúese o Consorcio dos Peares, do que forman parte, de común acordo, a Xunta de Galicia, as deputacións provinciais de Lugo e Ourense, os municipios de Pantón e Carballedo da provincia de Lugo e o da Peroxa e Nogueira de Ramuín, da provincia de Ourense.</p>
<p>Este consorcio local nace co obxecto de articula-la cooperación das administracións integrantes para a plena efectividade dos servicios e actividades de mutuo interese local e garanti-la prestación integral e axeitada destes nas parroquias dos municipios mencionados que integran a zona dos Peares.</p>
<p>O expediente tramitouse, segundo o artigo 151 da Lei 5/1997, do 22 de xullo, de Administración local de Galicia, conforme as normas de procedemento establecidas nos artigos 137 e seguintes da devandita lei.</p>
<p>Polo exposto e en aplicación do artigo 196 da Lei 5/1997, por proposta do conselleiro de Xustiza, Interior e Relacións Laborais e logo de deliberación do Consello da Xunta de Galicia na súa reunión de vintesete de maio de mil novecentos noventa e nove,</p>
<p>DISPOÑO:</p>
<p>Artigo único.-Aproba-la constitución do Consorcio Local dos Peares e os seus estatutos, sendo o seu texto o que se recolle no anexo a este decreto.</p>
<p>Disposición derradeira</p>
<p>Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, vintesete de maio de milnovecentos noventa e nove.</p>
<p>Manuel Fraga Iribarne</p>
<p>Presidente</p>
<p>Jesús C. Palmou Lorenzo</p>
<p>Conselleiro de Xustiza, Interior e Relacións Laborais</p>
<p>ANEXO</p>
<p>Capítulo I</p>
<p>Natureza e fins</p>
<p>Artigo 1º.-Constitución e denominación.</p>
<p>1. A Xunta de Galicia, as deputacións provinciais de Lugo e Ourense, e os municipios de Pantón e</p>
<p>Carballedo da provincia de Lugo e da Peroxa e Nogueira de Ramuín, da provincia de Ourense, de común acordo constitúen un consorcio denominado Os Peares para articula-la cooperación das administracións citadas á efectividade dos servicios e actividades de interese local e garanti-la prestación integral e axeitada destes nas parroquias dos municipios mencionados que integran a zona coñecida polos Peares.</p>
<p>2. En virtude de acordo do consello xeral, co quórum favorable de votación previsto no artigo 14.2º destes estatutos, poderán incorporarse ó consorcio outras entidades públicas con competencia na materia ou entidades privadas sen ánimo de lucro que persigan fins de interese público concorrentes cos das entidades públicas consorciadas.</p>
<p>Artigo 2º.-Natureza e capacidade.</p>
<p>1. O consorcio que se crea terá natureza de entidade pública, de carácter asociativo e voluntario, con personalidade xurídica propia distinta dos entes consorciados, unha vez recaído o acto aprobatorio da súa constitución e destes estatutos polos entes que o compoñen e posteriormente mediante decreto do Consello da Xunta de Galicia, e publicado o seu contido dos mesmos nos boletíns oficiais das provincias de Lugo e Ourense e no Diario Oficial de Galicia.</p>
<p>2. Para realizar e acada-los fins que constitúen o seu obxecto, o consorcio terá plena capacidade xurídica e, en consecuencia, poderá adquirir, posuír, reivindicar, permutar, gravar ou allear bens de toda clase, celebrar contratos, establecer e explota-los servicios consorciados que se pretenden, obrigarse, exercer accións e excepcións e interpor recursos, sempre que tales actos se realicen para o cumprimento dos fins que constitúen o seu obxecto.</p>
<p>Artigo 3º.-Fins.</p>
<p>1. O consorcio terá por obxecto as finalidades seguintes:</p>
<p>a) O establecemento e a axeitada prestación dos servicios públicos enumerados no artigo 26.1º da Lei 7/1985, do 2 de abril, reguladora das bases de réxime local e 81 da Lei 5/1997, do 22 de xullo, de Administración local de Galicia. O consorcio irá asumindo progresivamente, e na medida en que sexa posible, os servicios enumerados nos devanditos artigos.</p>
<p>b) Promover e, se é o caso, facilitar nos lugares dos Peares e Casdavil do Concello da Peroxa; O Mesón, As Bouzas, O Costelo do concello de Nogueira de Ramuín; Torrón do concello de Pantón, e A Granxa, Ambasmestas, Casdemoure, A Regueira, O Eao, Poboado de Fenosa e Soutelo do concello de Carballedo, o exercicio coordinado das competencias das administracións da Comunidade Autó</p>
<p>noma de Galicia, das provincias de Lugo e Ourense e dos concellos sinalados.</p>
<p>c) O establecemento do portelo único en colaboración coa Xunta de Galicia.</p>
<p>d) Delimita-lo territorio de ámbito de actuación do consorcio coa figura de planeamento urbanístico que, no seu momento, se considere máis apropiada propoñendo o consorcio a cada concello que realice os trámites oportunos, de tal xeito que confeccionen as administracións ás que lles corresponda legalmente o dito planeamento, co obxecto de buscar unha homoxeneidade do territorio do ámbito de actuación do consorcio desde o punto de vista urbanístico.</p>
<p>e) Calquera outra finalidade que se encomende ou delegue no consorcio polos seus membros.</p>
<p>2. Para a xestión dos servicios utilizarase, de entre as formas previstas na lexislación do réxime local, a que o consello xeral considere máis adecuada.</p>
<p>Artigo 4º.-Duración.</p>
<p>O consorcio terá unha duración indefinida e subsistirá mentres perduren os fins e funcións que se lle atribúen, a non ser que, por imposibilidade sobrevida para o logro do seu obxecto ou outras excepcionais circunstancias, se decida a súa disolución por acordo dos seus membros co quórum establecido no artigo 14.2º destes estatutos e seguindo o mesmo procedemento que para a súa constitución.</p>
<p>Artigo 5º.-Domicilio.</p>
<p>1. O consorcio terá o seu domicilio provisional nos locais do centro de saúde do municipio da Peroxa. Por acordo do Consello Xeral, determinados servicios do consorcio poderán te-la súa sede noutros lugares da zona dos Peares.</p>
<p>2. O disposto no parágrafo anterior non impedirá que o Consello Xeral poida xuntarse, cando así se acorde expresamente, en lugar distinto ó do seu domicilio.</p>
<p>3. O Consello Xeral poderá modifica-lo domicilio do consorcio, o cal se notificará a tódolos entes consorciados e farase público nos boletíns oficiais das provincias e nos dous xornais de maior difusión, e comunicárllelo ás administracións estatal e autonómica.</p>
<p>Capítulo II</p>
<p>Réxime orgánico</p>
<p>Artigo 6.-Órganos de xestión e goberno.</p>
<p>O consorcio rexerano os seguintes órganos:</p>
<p>a) O Consello Xeral.</p>
<p>b) O presidente.</p>
<p>c) O vicepresidente.</p>
<p>Sección primeira</p>
<p>Artigo 7º.-Do Consello Xeral.</p>
<p>1. O Consello Xeral, que asumirá o goberno e xestión superior do consorcio, estará constituído, en</p>
<p>número de oito vocais, polos seguintes representantes das entidades asociadas:</p>
<p>a) Os presidentes das deputacións provinciais de Lugo e Ourense, na representación das devanditas entidades provinciais, ou persoas en que estes deleguen.</p>
<p>b) Os alcaldes dos concellos de Pantón, Carballedo, A Peroxa e Nogueira de Ramuín, ou concelleiro en que estes deleguen.</p>
<p>c) Un representante da Xunta de Galicia, designado polo Consello da Xunta de Galicia.</p>
<p>d) Un representante das asociacións veciñais.</p>
<p>2. O Consello Xeral elixirá, co quórum favorable de votación previsto no artigo 14.2º dos seus estatutos, e de entre os seus membros, o vicepresidente.</p>
<p>3. O número de membros do consello pódese ampliar, e na mesma proporción, por integración doutras entidades, coa aprobación do Consello Xeral.</p>
<p>Artigo 8º.-Atribucións do Consello Xeral.</p>
<p>1. Segundo os artigos 22.2º da Lei 7/1985, do 2 de abril, reguladora das bases do réxime local, 64.2º da Lei 5/1997, da Administración local de Galicia, 23.1º do texto refundido das disposicións legais vixentes en materia de réxime local -aprobado por R.D.L. 781/1986, do 18 de abril- e 50 do Regulamento de organización, funcionamento e réxime xurídico das entidades locais -aprobado por R.D. 2568/1986, do 28 de novembro- as atribucións do Consello Xeral serán, con carácter común e en relación cos fins do consorcio, as mesmas que os citados artigos lles atribúen ó Pleno Municipal, sen prexuízo de que poidan delega-lo que consideren conveniente noutros órganos do consorcio, sempre que se trate de competencias susceptibles de delegación de acordo coa lexislación de réxime local.</p>
<p>2. En tódolos casos, correspóndelle ó Consello Xeral do consorcio con carácter indelegable:</p>
<p>a) Nomeamento do presidente e vicepresidente.</p>
<p>b) A incorporación ó consorcio de novas entidades ou administracións públicas.</p>
<p>c) A separación de calquera entidade consorciada.</p>
<p>d) A proposta de modificación dos estatutos.</p>
<p>e) A fixación da sede de determinados servicios do consorcio.</p>
<p>f) A proposta de disolución do consorcio.</p>
<p>g) A determinación das contribucións tanto ordinarias coma extraordinarias das entidades asociadas.</p>
<p>h) Establecer e esixir prezos públicos.</p>
<p>i) A aprobación do programa de actividades.</p>
<p>j) A aprobación das contas anuais e da memoria de xestión dos servicios.</p>
<p>k) A aprobación da disolución do consorcio.</p>
<p>l) A determinación do sistema de exercicio de funcións reservadas a funcionarios con habilitación de carácter nacional.</p>
<p>m) A proposta ós concellos da elaboración de plans especiais, co obxecto de desenvolver unha actuación de harmonización integral das actuacións urbanísticas.</p>
<p>Sección segunda</p>
<p>Do presidente e vicepresidente</p>
<p>Artigo 9º.-Do presidente.</p>
<p>A presidencia do Consello Xeral exercerana sucesivamente, por períodos bianuais, os presidentes dos concellos consorciados.</p>
<p>A presidencia do primeiro período bianual corresponderalle ó alcalde do Concello da Peroxa; no segundo período, ó alcalde do Concello de Carballedo; no terceiro período ó alcalde do Concello de Nogueira de Ramuín e no cuarto período ó alcalde do Concello de Pantón. Esta mesma orde será de aplicación ó resto dos períodos bianuais.</p>
<p>Artigo 10º.-Atribucións do presidente.</p>
<p>1. En relación cos fins do consorcio, os que os artigos 21.1º da Lei 7/1985, do 2 de abril, 61.1º da Lei 5/1997. de Administración local de Galicia, 24 do R.D.L. 781/1986, do 18 de abril, e 41 do R.D. 2568/1986, do 28 de novembro, lle atribúen ó alcalde.</p>
<p>2. O presidente daralle conta sucinta ó Consello Xeral, en cada sesión ordinaria deste, das resolucións que adoptase desde a última sesión de tal carácter, para que o consello coñeza e fiscalice a xestión.</p>
<p>3. O presidente poderá delegar, tanto xenérica coma especialmente, o exercicio de determinadas atribucións, salvo as mencionadas no artigo 21.3º da Lei 7/1985, do 2 de abril, e 61.3º da Lei 5/1997, de Administración local de Galicia, nos membros do Consello Xeral nos termos previstos nos artigos 43 e 114 e seguintes do R.D. 2568/1986, do 28 de novembro.</p>
<p>Artigo 11º.-Do vicepresidente.</p>
<p>O vicepresidente substituirá o presidente na totalidade das súas funcións nos casos de ausencia, enfermidade ou impedimento que o imposibilite para o exercicio das súas atribucións, nos termos e co alcance previstos nos artigos 106 da Lei de Administración local galega e 67 e 68 do R.D. 2568/1986, do 28 de novembro.</p>
<p>Capítulo III</p>
<p>Réxime funcional</p>
<p>Artigo 12º.-Réxime xeral.</p>
<p>1. Sen prexuízo das particularidades derivadas da organización propias do consorcio, o réxime de acordos e o seu funcionamento rexerase polas disposicións de réxime local que regulan o funcionamento do Pleno Municipal.</p>
<p>2. En canto ó procedemento, o consorcio rexerase polo disposto na Lei 7/1985, do 2 de abril, na Lei 5/1997, do 22 de xullo, de Administración local de Galicia, e na lexislación estatal sobre procedemento administrativo común.</p>
<p>Artigo 13º.-Sesións.</p>
<p>1. O Consello Xeral poderá realizar sesións ordinarias coa periodicidade que estableza o propio consello, e sesións extraordinarias cando o dispoña o presidente ou o solicite a cuarta parte, alomenos, dos conselleiros. En todo o que se opoña a estes estatutos, o seu réxime de funcionamento acomodarase ó que dispoña a lexislación de réxime local para os plenos municipais.</p>
<p>2. As convocatorias correspóndenlle ó presidente do consello e deberanlles ser notificadas ós seus membros cunha antelación de dous días hábiles, agás as urxentes. En todo caso, achegarase a orde do día.</p>
<p>3. A válida realización das sesións require a presencia da maioría absoluta dos compoñentes do consello, en primeira convocatoria, e un mínimo de tres membros, en segunda convocatoria, unha hora máis tarde, debendo estar sempre presente o presidente, o secretario ou os que legalmente os substitúan.</p>
<p>Artigo 14º.-Acordos.</p>
<p>1. Os acordos do Consello Xeral adoptaranse por maioría simple dos membros presentes e procederase, no caso de empate, na forma prevista na normativa do réxime local.</p>
<p>2. Será preciso o quórum favorable da maioría absoluta do número estatutario de membros do Consello Xeral para a adopción dos acordos do consello que se adopten nas materias seguintes:</p>
<p>a) Modificación dos estatutos.</p>
<p>b) Incorporación ou separación de membros do consorcio.</p>
<p>c) A disolución do consorcio.</p>
<p>d) O nomeamento de presidente e vicepresidente.</p>
<p>Artigo 15º.-Eficacia dos acordos para os entes consorciados.</p>
<p>As decisións e acordos do consorcio obrigarán ás entidades asociadas.</p>
<p>Artigo 16º.-Impugnación dos acordos.</p>
<p>1. Poñen fin á vía administrativa os acordos do Consello Xeral e as resolucións da presidencia, así como as dos vocais nos casos nos que resolvan por delegación do presidente cando non se sinale o contrario no acordo de delegación.</p>
<p>2. Contra as devanditas resolucións e acordos os interesados poderán exerce-las accións que procedan ante a xurisdicción competente, de conformidade co previsto na lexislación do réxime local e xeral.</p>
<p>Capítulo IV</p>
<p>Réxime financeiro</p>
<p>Artigo 17º.-Recursos económicos.</p>
<p>1. A facenda do consorcio estará integrada polos recursos económicos que se enumeran a continuación:</p>
<p>a) Os ingresos procedentes do seu patrimonio e demais de dereito privado.</p>
<p>b) As subvencións.</p>
<p>c) Os percibidos en concepto de prezos públicos.</p>
<p>d) O producto das operacións de crédito.</p>
<p>e) Calquera outro que lle poida ser atribuído consonte o dereito.</p>
<p>2. De igual xeito, constituirán recursos do consorcio as contribucións ordinarias e extraordinarias das entidades consorciadas que, con respecto ás primeiras, serán as seguintes:</p>
<p>a) No caso dos concellos, dúas mil pesetas por habitante dos lugares de cada concello dentro do territorio, que comprende o consorcio.</p>
<p>b) No caso das deputacións: 4 millóns cada unha delas.</p>
<p>c) No caso da Xunta de Galicia: 4 millóns de pesetas.</p>
<p>3. O importe das débedas que por contribucións non aboadas teñan os entes consorciados, poderao rete-la Comunidade Autónoma ou deputación a favor do consorcio, por pedimento do seu presidente e trala audiencia do ente afectado.</p>
<p>Artigo 18º.-Orzamento.</p>
<p>O consorcio elaborará un orzamento anual do que a súa estructura, contido e aprobación, modificación dos seus créditos, execución e liquidación, se suxeitarán ás disposicións que regulan os orzamentos das entidades locais.</p>
<p>Artigo 19º.-Contabilidade e rendición de contas.</p>
<p>O réxime de contabilidade, aprobación e rendición de contas axustarase ó establecido na normativa do réxime local.</p>
<p>Artigo 20º.-Contratacións.</p>
<p>A contratación do consorcio adecuarase á lexislación de contratos das administracións públicas, e a prestación de servicios públicos por parte do consorcio deberase ater á normativa reguladora dos servicios públicos locais.</p>
<p>Capítulo V</p>
<p>Patrimonio</p>
<p>Artigo 21º.-Patrimonio do consorcio.</p>
<p>1. O patrimonio do consorcio estará integrado polos bens que os entes consorciados lle adscriban para o cumprimento dos seus fins e os que o consorcio adquira con cargo ós seus propios fondos.</p>
<p>2. Os bens e dereitos adscritos conservan a cualificación e titularidade orixinaria que lles corresponde, incumbíndolle ó consorcio só facultades de conservación e utilización para o cumprimento dos fins que se determinen na adscrición.</p>
<p>Capítulo VI</p>
<p>Persoal</p>
<p>Artigo 22º.-Funcións reservadas.</p>
<p>As funcións reservadas a habilitados de carácter nacional exerceranse:</p>
<p>Por unha banda, a través de funcionarios con tal habilitación dalgunha das entidades locais que integran o consorcio baixo o réxime de acumulación previsto no artigo 31.2º do R.D. 1732/1994, do 29 de xullo, sobre provisión de postos de traballo reservados a funcionarios da Administración local con habilitación de carácter nacional; por outra banda, a través do servicio de asistencia de calquera das dúas deputacións, a de Lugo ou a de Ourense, de conformidade co establecido no artigo 5 do texto regulamentario xa citado.</p>
<p>Artigo 23º.-Persoal laboral.</p>
<p>O persoal ó servicio do consorcio que sexa preciso contratar estará sometido ó réxime laboral.</p>
<p>Capítulo VII</p>
<p>Modificación dos estatutos e disolución do consorcio</p>
<p>Artigo 24º.-Modificación dos estatutos.</p>
<p>A modificación destes estatutos, tralo acordo do Consello Xeral co quórum establecido no seu artigo 14.2º, terá que ser ratificada pola totalidade dos entes consorciados e aprobada coas mesmas formalidades esixidas para a aprobación daqueles.</p>
<p>Artigo 25º.-Separación.</p>
<p>1. Calquera entidade asociada poderá separarse do consorcio sempre que cumpran as seguintes condicións:</p>
<p>a) Aviso previo dun ano dirixido ó presidente do consorcio.</p>
<p>b) Estar ó día no cumprimento das obrigas anteriores.</p>
<p>c) Garanti-lo cumprimento dos compromisos pendentes.</p>
<p>2. En todo caso, a separación non poderá comportarlles prexuízo ás actividades do consorcio nin ós intereses públicos.</p>
<p>3. Ó Consello Xeral compételle a comprobación dos puntos descritos, constatación que levará consigo a adopción de acordo de aceptación da separación.</p>
<p>Artigo 26º.-Disolución e liquidación.</p>
<p>1. O consorcio poderá disolverse por algunha das causas seguintes:</p>
<p>a) Pola realización do seu obxecto e mediante acordo do Consello Xeral, co quórum do artigo 14.2º</p>
<p>destes estatutos, que ratificarán as entidades consorciadas.</p>
<p>b) Por transformación do consorcio noutra entidade, por acordo do Consello Xeral co mesmo quórum, que ratificarán os entes consorciados.</p>
<p>c) Cando o consideren conveniente tódolos entes consorciados, tralo acordo do Consello Xeral adoptado baixo o reiterado quórum.</p>
<p>d) Por imposibilidade de continua-lo funcionamento.</p>
<p>e) Por separación dun ou diversos entes consorciados, dando lugar a que o consorcio resulte inoperante.</p>
<p>f) Por incumprimento do obxecto.</p>
<p>2. O acordo de disolución determinará a forma para proceder á liquidación dos bens do consorcio e para a reversión das obras e instalacións existentes ás entidades membros deste.</p>
<p>Disposición adicional</p>
<p>Única.-Dereito supletorio.</p>
<p>En todo o non previsto nestes estatutos rexerá a normativa do réxime local.</p>
<p>Disposicións derradeiras</p>
<p>Primeira.-A entrada en vigor destes estatutos producirase coa súa publicación no Diario Oficial de Galicia.</p>
<p>Segunda.-A reunión constitutiva do Consello Xeral do consorcio producirase dentro do mes seguinte ó da publicación destes estatutos no DOG, e deberá procederse, na mesma reunión, ó nomeamento do presidente e vicepresidente.</p>

