---
date: '1999-06-18'
id: AC72
page: 7733
number: 116
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Decreto 177/1999, do 20 de maio, polo que se acepta a cesión a título gratuíto
  á Comunidade Autónoma de Galicia dun inmoble situado na rúa do Vilar, número
  7-9, de Santiago de Compostela (A Coruña), para destinalo á sede da Fundación
  Torrente Ballester.
range: Decreto
url: 'https://www.xunta.gal/dog/Publicados/1999/19990618/AnuncioAC72_gl.html'
---
<p>A Administración do Estado pola Orde do 26 de febreiro de 1999, do Ministerio de Economía e Facenda, cedeu gratuitamente á Comunidade Autónoma de Galicia, Xunta de Galicia, o inmoble situado na rúa do Vilar, nº 7-9, de Santiago de Compostela (A Coruña), para destinalo á sede da Fundación Torrente Ballester.</p>
<p>Conforme ós artigos 17.1º da Lei 3/1985, do 12 de abril, do patrimonio da Comunidade Autónoma galega, e 34 do seu regulamento aprobado polo Decreto 50/1989, do 9 de marzo, a adquisición pura e simple de bens a título gratuíto ou lucrativo requirirá decreto do Consello da Xunta de Galicia, por proposta da Consellería de Economía e Facenda. Así mesmo, os artigos 23.1º da mesma lei e 38.1º do regulamento establecen que non se poderán adquirir bens ou dereitos a título lucrativo cando o valor global dos gravames, cargas ou afeccións impostos sobre eles supere o seu valor intrínseco, aínda que non se consideran carga, gravame ou afección os investimentos que teña que realiza-la Comunidade Autónoma para da-lo destino de uso xeral ou servicio público da súa competencia que fixe o cedente ou doador.</p>
<p>Na súa virtude, por proposta do conselleiro de Economía e Facenda, feita nos termos que a Administración do Estado acordou para esta cesión e logo de deliberación do Consello da Xunta de Galicia na súa reunión do día vinte de maio de mil novecentos noventa e nove,</p>
<p>DISPOÑO:</p>
<p>Artigo 1º</p>
<p>Acéptase a cesión gratuíta do inmoble situado na rúa do Vilar, de Santiago de Compostela (A Coruña), que, segundo o artigo primeiro da Orde do 26 de febreiro de 1999, do Ministerio de Economía e Facenda, se describe como segue:</p>
<p>Predio urbano consistente nun edificio con xardín na súa parte posterior, planta baixa e alta, con outra de faiado, situado na rúa do Vilar, nº 7-9, de Santiago</p>
<p>de Compostela (A Coruña). Ten unha superficie de 1.187 m segundo o rexistro. Estrema: fronte, rúa do Vilar; fondo, parcelas de Esperanza e Teresa García Buado e Consuelo Barreiro Iglesias; dereita, parcela de Eugenio Girón Rodríguez; esquerda, parcela de Alfonso Ponte Varela. Inscrito no Rexistro da Propiedade nº 2 de Santiago de Compostela, no tomo 1.143, libro 185, folio 219, predio nº 7452.</p>
<p>Artigo 2º</p>
<p>O inmoble cedido destinarase á sede da Fundación Torrente Ballester.</p>
<p>Artigo 3º</p>
<p>A Consellería de Economía e Facenda, a través da Secretaría Xeral e do Patrimonio, procederá á formalización da cesión no correspondente documento público e á inscrición do ben no Rexistro da Propiedade a nome da Comunidade Autónoma.</p>
<p>Disposición derradeira</p>
<p>A Consellería de Economía e Facenda, a través da Secretaría Xeral e do Patrimonio, levará a cabo tódolos trámites necesarios para a efectividade deste decreto.</p>
<p>Santiago de Compostela, vinte de maio de mil novecentos noventa e nove.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>

