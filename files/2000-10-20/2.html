---
date: '2000-10-20'
id: 127F6
page: 14
number: 204
agency: CONSELLERÍA DE SANIDADE E SERVICIOS SOCIAIS
section: I. DISPOSICIÓNS XERAIS
title: >-
  Orde do 3 de outubro de 2000 que modifica a do 7 de maio de 1997, de
  acreditación e concertación de centros sociosanitarios.
range: Orde
url: 'https://www.xunta.gal/dog/Publicados/2000/20001020/Anuncio127F6_gl.html'
---
<p>A Orde do 7 de maio de 1997 de concertación e acreditación de centros sociosanitarios, establece o réxime de concertos entre a Consellería de Sanidade e Servicios Sociais e as persoas naturais ou xurídicas, públicas ou privadas titulares de centros, servicios e establecementos sanitarios, para a atención sociosanitaria a persoas con enfermidade e dependencia funcional e que teñan unha relación de protección a través da Seguridade Social.</p>
<p>A atención ós enfermos crónicos, discapacitados e terminais é un dos sectores asistenciais que, polas características da evolución demográfica e epidemiolóxicas, require de modelos asistenciais nos que a atención sanitaria e social se complemente de forma continuada, cunha intervención combinada de ámbolos sectores. Neste sentido, a Orde do 7 de maio de 1997 dispuxo dunha nova modalidade de concertación que é a concertación sociosanitaria, especificando os requisitos mínimos que debían cumpri-los centros que solicitasen a acreditación de centro sociosanitario.</p>
<p>Ó longo destes anos e sobre a base das necesidades detectadas na atención sociosanitaria requírese modificar e regular certos aspectos da modalidade de concertación a centros sociosanitarios co fin de adaptar esta normativa ás necesidades actuais.</p>
<p>Por conseguinte, cómpre modifica-la Orde do 7 de maio de 1997 de concertación e acreditación de centros sociosanitarios.</p>
<p>Polo exposto, en uso das facultades que me confiren os artigos 34.6º e 38 da Lei 1/1983, do 22 de febreiro, reguladora da Xunta e do seu presidente, modificada pola Lei 11/1988, do 20 de outubro,</p>
<p>DISPOÑO:</p>
<p>Artigo 1º</p>
<p>Modifícase o artigo 1 da Orde do 7 de maio de 1997 de concertación e acreditación de centros sociosanitarios, que queda redactado do xeito seguinte:</p>
<p>Artigo 1º.-Obxecto.</p>
<p>A presente orde ten por obxecto establece-lo réxime de concertos entre o Sergas, a Consellería de Sanidade e Servicios Sociais e as persoas, naturais ou xurídicas, públicas ou privadas, titulares de centros, servicios e establecementos sanitarios, para a atención sociosanitaria a persoas con dependencia que estean protexidas pola Seguridade Social e sexan beneficiarias do Servicio Galego de Saúde.</p>
<p>Artigo 2º</p>
<p>Modifícase o artigo 2, punto 2º, que queda redactado da forma seguinte:</p>
<p>Artigo 2º.-Requisitos para poder concertar.</p>
<p>2. As entidades deberán cumpri-la lexislación vixente que lles sexa aplicable e a de ámbito sanitario, mercantil, laboral e fiscal, sen que poidan estar incursos en ningunha das prohibicións para contratar que establece o artigo 20 do texto refundido da Lei de contratos para as administracións públicas, aprobado por Real decreto lexislativo 2/2000, do 16 de xuño.</p>
<p>Artigo 3º</p>
<p>Modifícase o artigo 4, punto 2º, que queda redactado da forma seguinte:</p>
<p>Artigo 4º.-Procedemento de acreditación.</p>
<p>2. Contra a resolución de acreditación poderá interporse recurso de alzada ante o conselleiro de Sanidade e Servicios Sociais, na forma e prazo que establece a Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro.</p>
<p>Artigo 4º</p>
<p>Modifícase o artigo 5, que queda redactado da forma seguinte:</p>
<p>Artigo 5º.-Procedemento de formalización de concertos.</p>
<p>O procedemento de concertación axustarase ó establecido no texto refundido da Lei de contratos para as administracións públicas, aprobado por Real decreto lexislativo 2/2000, do 16 de xuño, á súa normativa de desenvolvemento e demais normas complementarias na materia, así como ás previsións establecidas na presente orde.</p>
<p>Os concertos serán formalizados polo conselleiro de Sanidade e Servicios Sociais.</p>
<p>Artigo 5º</p>
<p>Dáselle nova redacción ó artigo 6 que queda redactado do seguinte xeito:</p>
<p>Artigo 6º.-Modalidades de asistencia.</p>
<p>Os concertos poderán outorgarse para unha ou varias modalidades e réxime asistencial seguinte:</p>
<p>1. En unidades de internamento sociosanitario, en réxime de:</p>
<p>1.1. Unidade de convalecencia, con fins de convalecencia e rehabilitación en usuarios con déficit funcional recuperable. Esta modalidade asistencial implica a aceptación dos seguintes obxectivos asistenciais:</p>
<p>-Completa-lo tratamento iniciado na unidade de agudos durante a fase de convalecencia.</p>
<p>-Valoración e manexo dos problemas xeriátricos engadidos.</p>
<p>-Continua-lo tratamento rehabilitador, iniciado na fase aguda co fin de obte-la máxima recuperación funcional posible, en termos de autonomía para as actividades da vida diaria.</p>
<p>-Dar unha adecuada educación sanitaria ós coidadores, facilitando un tempo de aprendizaxe sobre o manexo do enfermo, logo do regreso ó seu domicilio.</p>
<p>Funcionamento nesta modalidade asistencial:</p>
<p>-Atención integral, por un equipo interdisciplinar médico, enfermería e social con protocolos específicos.</p>
<p>-Valoracións médicas diarias e sesións interdisciplinarias periódicas.</p>
<p>-Aplicación do sistema de información específico determinado polo ente contratante.</p>
<p>-Instauración de sistemas que garantan a calidade asistencial.</p>
<p>-Transcorrido un prazo de tres meses nesta modalidade será preceptivo remitir un informe por parte do centro concertado ó Sergas segundo as instruccións que se fixen no concerto.</p>
<p>1.2. Unidade de longa estancia, coa finalidade de proporciona-los coidados de mantemento precisos en usuarios con déficits funcionais non recuperables, mediante a aplicación de medidas de apoio e preventivas, incluíndo apoio social e tratamento psicolóxico, médico e rehabilitador axustado ás necesidades do usuario.</p>
<p>Os obxectivos asistenciais desta modalidade serán:</p>
<p>-Dar unha atención equiparable á dunha institución residencial de modalidade asistida, asegurando unha boa calidade de vida.</p>
<p>-Previr unha progresiva deterioración funcional, fomentando ó máximo o grao de autonomía para as actividades básicas da vida diaria.</p>
<p>-Proporcionar coidados continuados cunha adecuada atención de problemas de saúde sobrevidos e/ou interrecorrentes.</p>
<p>-Involucra-lo usuario e a súa familia na toma de decisións que afecten á calidade de vida do usuario, principalmente se teñen implicacións éticas.</p>
<p>Funcionamento nesta modalidade asistencial:</p>
<p>-Avaliación multidisciplinaria para establecer un plan de coidados por parte do equipo interdisciplinar.</p>
<p>-Revisións médicas periódicas e supervisión de enfermería en función das súas necesidades.</p>
<p>-Apoio nas actividades básicas da vida diaria.</p>
<p>-Programas de prevención de síndromes xeriátricos (úlceras, caídas, malnutrición...).</p>
<p>-Programas de calidade de vida do usuario, favorecendo a súa integración co contorno.</p>
<p>-Remisión periódica segundo as instruccións do Sergas do Sistema de Información que este implante.</p>
<p>-A permanencia nesta modalidade non suporá unha estancia indefinida, senón que o Sergas poderá requirir información ó centro para asegurarse de que a institucionalización é a alternativa que mellor se adecúa ás necesidades biopsicosociais da persoa que permanece nesta modalidade.</p>
<p>-O dereito á permanencia nesta modalidade finalizará no momento en que ó usuario lle sexa concedida praza en centro residencial ou calquera outra prestación económica e/ou social, sexa ou non aceptada polo interesado.</p>
<p>2. No domicilio, en réxime de:</p>
<p>1.1. Asistencia domiciliaria:</p>
<p>Orientada a dar continuidade asistencial a usuarios en réxime domiciliario, en colaboración cos servicios de atención primaria sanitaria e social que lle correspondan, e con carácter temporal, a modo de transferencia do seu contorno hospitalario ó seu domicilio.</p>
<p>O equipo de asistencia domiciliaria estará composto por:</p>
<p>-Médico xeral.</p>
<p>-Enfermería.</p>
<p>-Traballadora social.</p>
<p>A asistencia domiciliaria basearase na consecución dos seguintes obxectivos:</p>
<p>-Facilita-la inserción no seu contorno habitual a través dunha adecuada educación sanitaria, facilitando un tempo de aprendizaxe e manexo do enfermo.</p>
<p>-Poñer en coñecemento do seu médico de cabeceira as características biopsicosociais deste usuario, así como o plan de coidados que deberá ir orientado cara a unha continuidade de coidados no seu domicilio habitual.</p>
<p>Funcionamento:</p>
<p>-Visita do médico do equipo dúas veces por semana como mínimo.</p>
<p>-Visita da enfermería diaria.</p>
<p>-Visita do traballador social tres veces por semana como mínimo.</p>
<p>-O prazo máximo de duración desta modalidade será dun mes. Transcorrido este período, o Sergas, a través de quen oportunamente determine, poderá renova-lo prazo de modalidade asistencial domiciliaria.</p>
<p>Artigo 6º</p>
<p>Dáselle unha nova redacción ó artigo 7, que queda redactado da seguinte forma:</p>
<p>Artigo 7º.-Réxime de acceso.</p>
<p>Os mecanismos de acceso dos usuarios ó centro concertado, salvo supostos específicos que se establezan nos propios concertos, serán:</p>
<p>Na unidade de convalecencia:</p>
<p>a) Por remisión desde o nivel de asistencia especializada:</p>
<p>Autorizada pola xerencia ou dirección médica dos centros hospitalarios do Servicio Galego de Saúde.</p>
<p>b) Por autorización da Unidade de Control de Concertos da Dirección Provincial.</p>
<p>Na unidade de longa estancia e asistencia domiciliaria:</p>
<p>a) Por autorización da Unidade de Control de Concertos da dirección provincial, logo da solicitude de ingreso segundo modelo (anexo IV).</p>
<p>Artigo 7º</p>
<p>Engádese un novo artigo, o artigo 7 bis, que queda redactado do xeito seguinte:</p>
<p>Artigo 7º bis.-Requisitos para solicitar ingreso na unidade de longa estancia.</p>
<p>Para o ingreso nesta modalidade será requisito imprescindible que o usuario ou o seu representante legal presente unha solicitude de ingreso na unidade de longa estancia segundo modelo de solicitude (anexo IV). Deberán acreditar que presentaron a solicitude de ingreso nunha institución residencial de tipo asistido, ou solicitude de calquera outra prestación económica e/ou social a que teñan dereito segundo a normativa vixente. A traballadora social do centro concertado sociosanitario colaborará e axilizará a realización e información dos trámites necesarios.</p>
<p>Unha vez presentada a solicitude na Dirección Provincial do Sergas correspondente, transcorrido un prazo de tres meses, entenderase rexeitada a solicitude.</p>
<p>Artigo 8º</p>
<p>Modifícase o artigo 8º, quedando así redactado:</p>
<p>Artigo 8º.-Facturación dos servicios.</p>
<p>1. A facturación dos servicios prestados polo centro concertado realizaranse de acordo coas tarifas que oportunamente se publiquen polo Sergas e serán revisadas anualmente.</p>
<p>2. Para estes efectos entenderase por «estancia» a permanencia no centro durante un período que supoña a realización dunha comida principal e pasa-la noite ou ben dúas comidas principais.</p>
<p>3. Entenderase por «módulo asistencial» ós compoñentes de coidados sanitarios e de apoio requiridos</p>
<p>polo usuario durante cada estancia en centros sociosanitarios.</p>
<p>Considérase «módulo residencial» ó compoñente de estancia atribuíble á necesidade de substituí-lo domicilio habitual do usuario durante o tempo en que perdure a estancia.</p>
<p>Artigo 9º</p>
<p>Modifícase o artigo 9, engadíndolle o seguinte parágrafo:</p>
<p>-Correspóndenlle ó centro concertado sociosanitario as actuacións xurídicas oportunas derivadas do incumprimento do cofinanciamento, por parte do usuario de longa estancia, así como asumi-la débeda xerada por esta falta de pagamento. Estes extremos deberán facerse constar no concerto.</p>
<p>Disposición transitoria</p>
<p>Os concertos sociosanitarios vixentes no momento de publicarse a presente orde adaptaranse no prazo máximo de dous exercicios orzamentarios.</p>
<p>Disposicións derradeiras</p>
<p>Primeira.-Facúltase a Secretaría Xeral da Consellería de Sanidade e Servicios Sociais para adapta-las medidas necesarias para o desenvolvemento e execución da presente orde.</p>
<p>Segunda.-A presente orde entrará en vigor o día seguinte ó da súa publicación no DOG.</p>
<p>Santiago de Compostela, 3 de outubro de 2000.</p>
<p>José María Hernández Cochón</p>
<p>Conselleiro de Sanidade e Servicios Sociais</p>
<p>ANEXO I</p>
<p>Criterios mínimos de acreditación</p>
<p>Os criterios mínimos que deben cumpri-las unidades de asistencia sociosanitaria para a súa acreditación para efectos de concertación, serán os seguintes:</p>
<p>1. De organización e funcionamento.</p>
<p>1.1. De organización.</p>
<p>a) Os centros, servicios e establecementos de asistencia sociosanitaria terán claramente establecida a responsabilidade da xestión e da dirección asistencial, así como as persoas que as realizan.</p>
<p>b) O centro disporá dun regulamento de réxime interior.</p>
<p>1.2. De seguridade.</p>
<p>a) Cumprirá a lexislación correspondente en materia de seguridade e especialmente a correspondente á seguridade e hixiene no traballo, salubridade e saúde ambiental e seguridade contra incendios.</p>
<p>1.3. De funcionamento:</p>
<p>a) Dispoñibilidade continuada de persoal médico:</p>
<p>-Á chamada, cun tempo de resposta inferior a 30 minutos.</p>
<p>-De presencia nos centros que:</p>
<p>-Dispoñan de unidades para a prestación de servicios en réxime de media estancia.</p>
<p>-Dispoñan de máis de 60 camas destinadas á asistencia sociosanitaria.</p>
<p>b) Existencia de persoal de enfermería con titulación de ATS ou DUE e de persoal auxiliar de forma continuada, segundo os seguintes criterios:</p>
<p>-Un mínimo dun ATS/DUE por cada 40 camas en funcionamento.</p>
<p>-Un mínimo de dous auxiliares de clínica en horario diurno e un auxiliar de clínica en horario nocturno por cada 40 camas.</p>
<p>c) Existencia de persoal de fisioterapia:</p>
<p>-Con relación contractual co centro e unha dedicación mínima de 20 horas semanais.</p>
<p>-Con relación contractual co centro e dedicación plena, cando se dispoña de máis de:</p>
<p>-40 camas de media estancia.</p>
<p>-90 camas concertadas destinadas á asistencia sociosanitaria de calquera modalidade.</p>
<p>d) Dispoñibilidade doutro persoal segundo os seguintes criterios:</p>
<p>-Dispoñibilidade para a realización de interconsulta médica, garantida mediante contratos estables cos profesionais, en rehabilitación e psiquiatría.</p>
<p>-Farmacéutico de acordo co establecido na normativa vixente.</p>
<p>-Diplomado en traballo social:</p>
<p>-Con relación contractual co centro e unha dedicación mínima de 20 horas semanais.</p>
<p>-Con relación contractual co centro e dedicación plena, cando se dispoña de máis de 90 camas concertadas destinadas á asistencia sociosanitaria.</p>
<p>-Psicólogo: con relación contractual co centro e unha dedicación mínima de 10 horas semanais.</p>
<p>-Terapeuta ocupacional: con relación contractual co centro e unha dedicación mínima de 10 horas semanais por cada unidade de máis de 40 camas.</p>
<p>-Pastoral asistencial á demanda.</p>
<p>1.4. De dispoñibilidade de servicios asistenciais:</p>
<p>a) Disporase dun servicio de rehabilitación con ximnasio e áreas de tratamento individualizado para termoelectroterapia e masoterapia e elementos de hidroterapia de membros. Existirán elementos específicos para a rehabilitación das actividades da vida diaria.</p>
<p>b) Apoio en materia de radioloxía e laboratorio básicos:</p>
<p>-En tódolos centros que traten casos de media estancia.</p>
<p>-Nos centros de máis de 90 camas, con independencia do seu destino.</p>
<p>c) Farmacia hospitalaria de acordo coa normativa vixente.</p>
<p>1.5. De dispoñibilidade de servicios auxiliares:</p>
<p>a) Disporase de tódolos servicios hostaleiros precisos para a asistencia, sexan propios ou subcontratados.</p>
<p>b) Disporá dun local digno destinado a depósito de cadáveres ata o seu traslado a un mortuorio externo ou ó seu domicilio, preto dunha saída do centro distinta da habitualmente utilizada como entrada principal del.</p>
<p>1.6. De planta física.</p>
<p>a) As unidades destinadas a pacientes sociosanitarios estarán claramente diferenciadas, delimitando a área de media estancia da área de longa estancia, no caso de coexistir ámbolos tipos de hospitalización.</p>
<p>b) As áreas de circulación, as instalacións mecánicas de circulación vertical e os locais asistenciais garantirán a posibilidade de traslado de cadeiras de rodas e angarellas.</p>
<p>c) As unidades destinadas á hospitalización cumprirán os seguintes requisitos:</p>
<p>-Non haberá máis de tres enfermos por habitación.</p>
<p>-Cada paciente disporá de armario propio no que conserva-las súas pertenzas persoais.</p>
<p>-Existirá unha habitación de uso individual por cada 20 camas.</p>
<p>-As habitacións terán luz e ventilación natural adecuadas.</p>
<p>-Existirá timbre de chamada á enfermería por cada cama das existentes nas habitacións de pacientes.</p>
<p>-Existirá un aseo con lavabo e inodoro en cada habitación, ou, no seu defecto, un lavabo e retrete en área común por cada catro camas.</p>
<p>-Existirá una ducha accesible en cadeira de rodas por cada 20 camas.</p>
<p>-Existirá un baño asistido ou de características xeriátricas por cada 30 usuarios, e en calquera caso, un por planta destinada á hospitalización.</p>
<p>-As camas de usuarios serán accesibles preferiblemente desde tres das súas caras.</p>
<p>-As unidades disporán de comedor e área de estar de usuarios de suficiente dimensión para o tamaño da unidade e a súa función específica.</p>
<p>g) As unidades de psico-xeriatría, destinadas a atender a usuarios maiores de 65 anos, con deterioración moderada ou grave das súas funcións superiores, estarán física e funcionalmente diferenciadas e cun deseño adaptado.</p>

