---
date: '2020-03-16'
id: G0535-110320-0002
page: 16467
number: 52
agency: Consellería de Cultura e Turismo
section: III. Outras disposicións.
title: >-
  RESOLUCIÓN do 11 de marzo de 2020, da Dirección Xeral de Patrimonio Cultural,
  pola que se deixa sen efecto a Resolución do 16 de marzo de 2018 pola que se
  incoaba o procedemento para declarar ben de interese cultural do patrimonio
  inmaterial o baile tradicional galego, e se comunica o inicio das actuacións
  previas para unha nova proposta de incoación ampliada.
range: Resolución
url: >-
  https://www.xunta.gal/dog/Publicados/2020/20200316/AnuncioG0535-110320-0002_gl.html
---
<p>O 16 de marzo de 2018 a directora xeral de Patrimonio Cultural emitiu a resolución pola que se incoaba o expediente para declarar ben de interese cultural do patrimonio inmaterial o baile tradicional galego (DOG núm. 81, do 26 de abril).</p>
    <p>No punto quinto da devandita resolución acordouse abrir un período de información pública polo prazo de tres meses para que calquera persoa física ou xuridica puidese consultar o expediente e presentar alegacións e informacións que considerase oportunas.</p>
    <p>A descrición da manifestación do patrimonio cultural inmaterial do baile galego tradicional recóllese no anexo I da resolución e no seu anexo II establécese unha proposta de medidas de salvagarda, de carácter xenérico e específico para colaborar na súa conservación e difusión.</p>
    <p>Durante o procedemento de información pública foron presentadas alegacións por diversas persoas e asociacións, entre eles colectivos relacionados coa antropoloxía e o patrimonio etnolóxico de Galicia, e tamén co propio baile tradicional. </p>
    <p>Todas elas recollen un texto idéntico ou moi similar, cunha mesma estrutura e contidos, así como argumentos que inciden en aspectos que deben ser valorados.</p>
    <p>Á vista do informe técnico do Servizo de Inventario, como resultado final da documentación e a recollida da súa valoración no procedemento de información pública, resulta evidente que persoas e colectivos -que tamén teñen a consideración de portadores da manifestación, así como responsables tamén de medidas de documentación, investigación e difusión para a súa salvagarda- consideran que a descrición e o alcance da valoración do baile galego segundo o procedemento incoado non é representativo do conxunto dos seus valores.</p>
    <p>O procedemento para recoñecer o valor cultural sobranceiro dunha manifestación do patrimonio cultural inmaterial debe procurar acadar os criterios de participación que garantan o acaído e a oportunidade da declaración.</p>
    <p>Tendo en conta todo o exposto e á vista do informe do Servizo de Inventario, que conclúe: «Á vista de todo o anterior e tomando en consideración o contido da información recollida na fase do procedemento de participación pública, considérase que, ben que semella acreditado o carácter sobranceiro do baile tradicional, a súa descrición e a das comunidades, organizacións e individuos que o manteñen, debe ser revisada e completada»; e no exercicio das competencias que se recollen no artigo 11 do Decreto 163/2018, do 13 de decembro, polo que se establece a estrutura orgánica da Consellería de Cultura e Turismo,</p>
    <p class="dog-titulo">RESOLVO:</p>
    <p>Primeiro. <em>Obxecto</em></p>
    <p>Deixar sen efecto a Resolución do 16 de marzo de 2018, da Dirección Xeral de Patrimonio Cultural, pola que se incoaba o expediente para declarar ben de interese cultural do patrimonio inmaterial o baile tradicional galego, para a revisión do seu contido e alcance e o inicio dunha nova proposta.</p>
    <p>Segundo. <em>Actuacións previas</em></p>
    <p>Retomar as actuacións previas para a máis ampla descrición da manifestación e das prácticas sociais actuais, para o que se completará o procedemento desde unha perspectiva antropolóxica para tramitar ao seu remate unha nova incoación, que se someterá ás actuacións e trámites recollidos nos artigos 16 e seguintes da Lei 5/2016, do 4 de maio, do patrimonio cultural de Galicia.</p>
    <p>Terceiro. <em>Contido das actuacións previas</em></p>
    <p>1. Establecer a ampliación do contido da descrición do baile tradicional á música tradicional como unha única manifestación do patrimonio cultural inmaterial de Galicia.</p>
    <p>2. Ampliar a relación de prácticas sociais do baile e música tradicional galegas na actualidade.</p>
    <p>3. Revisar as medidas de salvagarda propostas.</p>
    <p>4. Estudar a relación coas danzas tradicionais en Galicia.</p>
    <p>Cuarto. <em>Notificación</em></p>
    <p>Notificarase esta resolución a todos os interesados no procedemento, tanto os que impulsaron a primeira petición como os que se teñen incorporado no trámite de información pública.</p>
    <p>Santiago de Compostela, 11 de marzo de 2020</p>
    <footer><p>Mª Carmen Martínez Ínsua<br>Directora xeral de Patrimonio Cultural</p></footer>

