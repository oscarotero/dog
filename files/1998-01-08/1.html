---
date: '1998-01-08'
id: 8EEA
page: 140
number: 4
agency: CONSELLERÍA DE MEDIO AMBIENTE
section: I. DISPOSICIÓNS XERAIS
title: >-
  Decreto 482/1997, do 30 de decembro, polo que se establece a estructura
  orgánica da Consellería de Medio Ambiente.
range: Decreto
url: 'https://www.xunta.gal/dog/Publicados/1998/19980108/Anuncio8EEA_gl.html'
---
<p>Os decretos 347/1997, do 9 de decembro, e 351/1997, do 10 de decembro, establecen a estructura orgánica da Xunta de Galicia e dos distintos departamentos desta, polo que agora procede, á súa vez, determina-la estructura orgánica e funcional da Consellería de Medio Ambiente, atendendo ós principios de eficacia, desconcentración e racionalización da organización administrativa.</p>
<p>En consecuencia, por proposta do conselleiro de Medio Ambiente, logo do informe das consellerías de Presidencia e Administración Pública e de Economía e Facenda e trala deliberación do Consello da Xunta de Galicia, na súa reunión do trinta de decembro de mil novecentos noventa e sete,</p>
<p>DISPOÑO:</p>
<p>Artigo 1º</p>
<p>A Consellería de Medio Ambiente é o órgano da Administración da Comunidade Autónoma de Galicia ó que corresponde o exercicio das competencias e funcións que en materia de medio ambiente e conservación da natureza se establecen nos artigos 27.10º, 11º, 15º e 30º e 29.4º do Estatuto de autonomía de Galicia e demais normativa de aplicación, en especial na normativa sobre protección ambiental de Galicia.</p>
<p>Artigo 2º</p>
<p>Para o desempeño das súas funcións a Consellería de Medio Ambiente estructúrase nos seguintes órganos:</p>
<p>I. O Conselleiro.</p>
<p>II. Secretaría Xeral.</p>
<p>III. Dirección Xeral de Montes e Medio Ambiente Natural.</p>
<p>IV. Dirección Xeral de Calidade e Avaliación Ambiental.</p>
<p>V. Centro de Información e Tecnoloxía Ambiental.</p>
<p>VI. Delegacións provinciais.</p>
<p>VII. Órganos colexiados.</p>
<p>I. O Conselleiro</p>
<p>Artigo 3º</p>
<p>O conselleiro é a superior autoridade da consellería e con tal carácter está investido das atribucións que lle confiren o artigo 34 da Lei 1/1983, do 22 de febreiro, reguladora da Xunta de Galicia e o seu presidente, modificada pola Lei 11/1988, do 20 de outubro.</p>
<p>II. Secretaría Xeral</p>
<p>Artigo 4º</p>
<p>1. A Secretaría Xeral exercerá as competencias e funcións establecidas no Decreto 119/1982, do 5 do outubro, así como aquelas que lle sexan delegadas polo titular da consellería.</p>
<p>2. Para o exercicio das súas funcións a Secretaría Xeral estructúrase nas seguintes unidades:</p>
<p>2.1. Subdirección Xeral de Recursos Humanos e Coordinación Administrativa, que exercerá as funcións relativas ó persoal funcionario e laboral, a coordinación dos servicios de carácter xeral e do réxime interno de funcionamento; así mesmo, encargarase dos asuntos referentes ó sistema de informatización e proceso de datos e á racionalización administrativa de tódolos servicios da consellería.</p>
<p>Para iso contará coas seguintes unidades co nivel orgánico de servicio:</p>
<p>2.1.1. Servicio de Persoal e Coordinación Administrativa coas funcións de ordenación e control da xestión dos recursos humanos da consellería, en especial, da xestión e a administración ordinaria do persoal funcionario e laboral e o seguimento e control do rexistro deste persoal, así como das relativas á coordinación administrativa, rexistro xeral e unidade de información.</p>
<p>2.1.2. Servicio de Informática, coas funcións de proposta, coordinación e supervisión dos plans e información de tódalas unidades administrativas da consellería e o apoio e asesoramento técnico a estas, sen prexuízo das competencias da Consellería da Presidencia e Administración Pública.</p>
<p>2.2. Subdirección Xeral de Xestión Orzamentaria e Contratación, que exercerá as funcións relativas á elaboración dos anteproxectos de orzamentos da consellería, a súa execución, seguimento e coordinación, así como á tramitación dos expedientes de contratación administrativa.</p>
<p>Para iso contará coa seguinte unidade con nivel orgánico de servicio:</p>
<p>2.2.1. Servicio de Xestión Orzamentaria e Contratación coas funcións de confección dos borradores dos anteproxectos de orzamentos da consellería, control da xestión económica dos orzamentos e execución do gasto das diversas unidades da consellería, coordinación e, se é o caso, elaboración dos pregos de contratación administrativa, elaboración das instruccións para unha correcta contratación, tramitación económica administrativa de toda a contratación da consellería e o seguimento e control dela; así mesmo, encargarase de todos aqueles asuntos ou materias que pola súa natureza análoga lle sexan encomendados.</p>
<p>3. Servicio Técnico Xurídico.</p>
<p>Baixo a dependencia orgánica e funcional do secretario xeral existirá o Servicio Técnico Xurídico coas seguintes funcións:</p>
<p>a) Informe e tramitación de tódolos proxectos de disposición de carácter xeral que elaboren os distintos centros directivos da consellería, das recompilacións e refundicións de normas e, en xeral, de todos aqueles asuntos que por razón da súa competencia lle sexan encomendados polo secretario xeral.</p>
<p>b) Preparación e informe dos asuntos que deben elevarse ó Consello da Xunta de Galicia e ás comisións delegadas e o traslado dos seus acordos, así como informe sobre os recursos presentados contra os actos administrativos emanados da consellería.</p>
<p>c) Coordinación da publicación de toda clase de disposicións e actos administrativos dictados polos órganos da consellería que deban ser publicados no Diario Oficial de Galicia.</p>
<p>4. Integradas organicamente na Secretaría Xeral e con nivel orgánico de subdirección xeral, existirán as seguintes unidades:</p>
<p>4.1. Asesoría Xurídica.</p>
<p>4.2. Intervención Delegada.</p>
<p>III. Dirección Xeral de Montes e Medio</p>
<p>Ambiente Natural</p>
<p>Artigo 5º</p>
<p>1. A Dirección Xeral de Montes e Medio Ambiente Natural exercerá as competencias e funcións atribuídas á consellería en materia de protección e conservación do medio ambiente natural, dos ecosistemas litorais e dos espacios naturais; a ordenación, fomento e mellora da producción, industrialización e comercialización forestal; o aproveitamento dos recursos cinexéticos e piscícolas e a ordenación do uso socio-recreativo da natureza.</p>
<p>2. Para o exercicio das súas funcións a Dirección Xeral de Montes e Medio Ambiente Natural estructúrase nas seguintes unidades:</p>
<p>2.1. Subdirección Xeral de Montes e Industrias Forestais, que exercerá as funcións relativas á conservación e fomento dos recursos forestais, á regulación e ordenación dos seus aproveitamentos e ó fomento da producción, industrialización e comercialización forestal; así mesmo, corresponderalle o asesoramento técnico e administrativo das comunidades propietarias de montes en mancomún, a xestión do rexistro xeral dos montes veciñais en mancomún, as accións tendentes ó deslindamento dos ditos montes, e calquera outra función legalmente establecida en relación coa defensa e protección destes.</p>
<p>Para iso contará coas seguintes unidades co nivel orgánico de servicio:</p>
<p>2.1.1. Servicio de Xestión de Montes, que se encargará da administración e xestión dos montes da</p>
<p>Comunidade Autónoma de Galicia; exercerá as funcións que legalmente procedan en relación cos de utilidade pública, os de entidades locais e os das comunidades veciñais en mancomún ou de particulares que sexan obxecto de consorcio ou de convenio; xestionará o catálogo de montes de utilidade pública; realizará a planificación e execución das accións para o control da producción e comercialización de sementes, plantas de viveiro e material vexetal forestal; e o control e defensa contra as pragas e enfermidades forestais.</p>
<p>2.1.2. Servicio de Producción e Industrias Forestais, que realizará o asesoramento técnico e administrativo dos propietarios forestais; as accións e mellora e fomento das estructuras de producción forestal; o fomento do asociacionismo; a mellora da calidade dos productos forestais e das súas canles de comercialización; así mesmo, a xestión do rexistro de industrias forestais e o fomento da industrialización dos productos forestais.</p>
<p>2.2. Subdirección Xeral de Defensa contra Incendios Forestais, que exercerá as funcións de programación, execución, avaliación e seguimento das medidas e accións contra os incendios forestais; a elaboración de estudios e análises de causalidade e a coordinación de medios en loita contra os incendios.</p>
<p>Para iso contará coa seguinte unidade co nivel orgánico de servicio:</p>
<p>2.2.1. Servicio de Defensa contra Incendios, que se encargará das análises e estudio da causalidade; elaboración de plans e programación de medios contra os incendios forestais, así como da organización e coordinación deles; organización dos sistemas de vixilancia e detección de incendios; execución de plans e programas de loita contra incendios; dotación de infraestructuras e medios de defensa.</p>
<p>2.3. Subdirección Xeral de Medio Ambiente Natural, Caza e Pesca Fluvial, que exercerá as funcións de programación, execución, seguimento e avaliación das actuacións encamiñadas á conservación, restauración e xestión dos espacios naturais, da flora e da fauna silvestre; a aplicación da normativa sobre protección de animais domésticos e salvaxes en catividade, o fomento e ordenación dos recursos cinexéticos e piscícolas de auga doce e a utilización socio-recreativa do medio natural; así mesmo, encargarase das funcións que a Comunidade Autónoma de Galicia ten asignadas en materia de protección da costa e dos ecosistemas litorais.</p>
<p>Para iso, contará coas seguintes unidades con nivel orgánico de servicio:</p>
<p>2.3.1. Servicio de Conservación de Recursos Naturais, que realizará as funcións de xestión de recursos cinexéticos e piscícolas de auga doce, a xestión dos centros de recuperación de fauna e a ordenación do uso socio-recreativo do medio natural.</p>
<p>2.3.2. Servicio de Conservación da Biodiversidade, que se encargará das funcións de xestión e conservación da rede galega de espacios naturais protexidos, así como das accións de conservación da fauna e flora silvestre.</p>
<p>2.3.3. Servicio de Conservación do Litoral, que realizará as funcións de eleboración de informes para avalia-las incidencias sobre o ecosistema litoral, referentes ás obras marítimas, así como concesións ou autorizacións que tramite a Administración Xeral do Estado; a emisión dos informes e proposta de accións que ten que levar a cabo a Comunidade Autónoma de Galicia previstas na lexislación de costas, e a tramitación dos expedientes sobre declaración da calidade das praias.</p>
<p>3. Baixo a dependencia orgánica e funcional directa do director xeral existirá o Servicio de Programación e Apoio, que realizará funcións de control, xestión e seguimento daqueles asuntos xerais que lle sexan encomendados.</p>
<p>IV. Dirección Xeral de Calidade e Avaliación Ambiental</p>
<p>Artigo 6º</p>
<p>A Dirección Xeral de Calidade e Avaliación Ambiental exercerá as competencias e funcións en materia de control e avaliación da incidencia que sobre o medio ambiente provoque a actividade humana e o fomento de sistemas e estratexias de corrección da dita incidencia, así como a súa posta en marcha, para o logro dun desenvolvemento sostible.</p>
<p>2. Para o exercicio das súas funcións, a Dirección Xeral de Calidade e Avaliación Ambiental estructúrase nas seguintes unidades:</p>
<p>2.1. Subdirección Xeral de Avaliación Ambiental, que exercerá as funcións de coordinación e xestión das actuacións técnicas e administrativas, derivadas da aplicación dos instrumentos preventivos, que figuran na Lei de protección ambiental de Galicia; as actividades encamiñadas ó cumprimento da normativa específica ambiental galega e das adaptacións da normativa xeral, en especial as relativas á normativa de ecoxestión, ecoauditoría e ecoetiquetado; así mesmo, xestionará e realizará o seguimento dos pactos ambientais.</p>
<p>Para iso contará coa seguinte unidade con nivel orgánico de servicio:</p>
<p>2.1.1. Servicio de Protección Ambiental, que exercerá as funcións relacionadas coa aplicación da normativa de prevención ambiental, en especial os relacionados coa inspección e os pactos ambientais; a elaboración dos procedementos de ecoetiquetado, ecoxestión e ecoauditorías; a tramitación dos expedientes de homologación de empresas e equipos de avaliación de impactos e de control de calidade ambiental; a realización de tódolos trámites técnicos e administrativos relativos ós expedientes de aplicación dos instrumentos preventivos recollidos na</p>
<p>Lei de protección ambiental de Galicia, o seguimento do cumprimento dos contidos das declaracións de impacto ambiental e de efectos ambientais e dos dictames de incidencia ambiental.</p>
<p>2.2. Subdirección Xeral de Calidade Ambiental, que exercerá as funcións de control dos efectos derivados das actividades que poidan incidir na calidade do medio ambiente, así como a xestión e o seguimento da aplicación de medidas correctoras.</p>
<p>Para iso, contará coas seguintes unidades con nivel orgánico de servicio:</p>
<p>2.2.1. Servicio de Fomento e Control da Calidade Ambiental, que se encargará da análise e avaliación dos datos que xere a Rede de Vixilancia e Control da Contaminación Atmosférica en Galicia e a aplicación das correspondentes medidas correctoras; o seguimento dos resultados das redes de control e vixilancia da calidade das augas continentais e marítimas de Galicia, en coordinación coa administración hidráulica; asesoramento e asistencia ós concellos en materia de aplicación da normativa contra a contaminación acústica de Galicia; xestión da recuperación de solos contaminados e de áreas degradadas por vertedoiros de residuos sólidos urbanos; control, seguimento e, de se-lo caso, da execución pola Administración, dos plans de restauración de explotacións mineiras ó descuberto, en coordinación coa administración mineira; seguimento ambiental da aplicación da normativa de uso de productos químicos e praguicidas e doutras substancias tóxicas e perigosas.</p>
<p>2.2.2. Servicio de Control e Xestión de Residuos, que exercerá as funcións de control da xestión e dos correspondentes plans, dos residuos urbanos, tóxicos e perigosos, industriais, sanitarios e dos gandeiros en coordinación coa Consellería de Agricultura, Gandería e Política Agroalimentaria, así como a tramitación da autorización de xestores e productores de residuos; o fomento das accións de reducción, reciclaxe e recuperación de residuos e dos programas de colaboración cos concellos e con outras organizacións para a aplicación das accións indicadas.</p>
<p>V. Centro de Información e Tecnoloxía Ambiental</p>
<p>Artigo 7º</p>
<p>1. O Centro de Información e Tecnoloxía Ambiental con rango de Dirección Xeral, exercerá as competencias e funcións atribuídas á consellería en materia de información, educación e formación ambiental, investigación e desenvolvemento tecnolóxico en materia de medio ambiente industrial e natural; promoción de novas teconoloxías para a mellora ambiental; apoio a iniciativas para o estudio e análises de temas ambientais de carácter global.</p>
<p>2. Para o exercicio das súas funcións, o Centro de Información e Tecnoloxía Ambiental estructúrase nas seguintes unidades:</p>
<p>2.1. Departamento de Educación e Información Ambiental, co nivel orgánico de subdirección xeral,</p>
<p>que realizará as funcións relativas ás propostas de integración do medio ambiente no currículo educativo das ensinanzas regradas a tódolos niveis; a promoción das ensinanzas ambientais non regradas; a formación dunha conciencia social para a defensa e mellora do contorno; a formación permanente en materia ambiental e a información ambiental ó cidadán.</p>
<p>Para iso, contará coa seguinte unidade co nivel orgánico de servicio:</p>
<p>2.1.1. Área de Información, Formación e Educación, que se encargará de atende-la demanda de información dos cidadáns no que respecta ás actuacións ambientais, a través da creación e xestión dun punto focal da rede EIONET da Axencia Europea de Medio Ambiente (AEMA); a proposta e promoción de plans e programas encamiñados á integración do medio ambiente no currículo educativo das ensinanzas regradas para tódolos niveis; fomento de programas e accións de concienciación dos cidadáns para garanti-lo respecto e a mellora do medio ambiente; a formulación de propostas á administración educativa sobre plans e programas para a formación de técnicos ambientais e a preparación permanente en materia ambiental.</p>
<p>2.2. Departamento de Investigación e Tecnoloxía Ambiental, co nivel orgánico de subdirección xeral, que exercerá as funcións de promoción da I+D en medio ambiente, en colaboración coa Secretaría Xeral de Investigación e Desenvolvemento; a promoción de tecnoloxías limpas e o apoio a estudios sobre aspectos globais do medio ambiente.</p>
<p>Por iso, contará coa seguinte unidade co nivel orgánico de servicio:</p>
<p>2.2.1. Área de Tecnoloxía Ambiental e Apoio Tecnolóxico, que se encargará da promoción da I+D en materia de medio ambiente natural e industrial, a promoción e transferencia de novas tecnoloxías para a mellora do contorno e reducción de externalidades, o establecemento dun sistema de predicción meterolóxica propio de Galicia e o apoio a estudios sobre fenómenos de carácter global.</p>
<p>3. Baixo a dependencia orgánica e funcional do Centro de Información e Tecnoloxía Ambiental adscríbense as seguintes unidades:</p>
<p>3.1. Centro de Investigacións Forestais de Lourizán.</p>
<p>3.2. Laboratorio de Medio Ambiente de Galicia.</p>
<p>VI. Delegacións provinciais</p>
<p>Artigo 8º</p>
<p>1. As funcións e competencias da Consellería de Medio Ambiente, así como todas aquelas que asigne o conselleiro, serán realizadas a nivel provincial polas delegacións provinciais.</p>
<p>2. Ó fronte de cada delegación provincial existirá un delegado do que dependerán tódolos servicios,</p>
<p>unidades ou centros da consellería de carácter territorial que radiquen no ámbito da súa competencia.</p>
<p>O delegado provincial depende orgánica e funcionalmente do conselleiro e exercerá as competencias e funcións establecidas no Decreto 5/1987, do 14 de xaneiro, e aquelas que lle sexan encomendadas.</p>
<p>3. Para o exercicio das funcións contarán coas seguintes unidades co nivel orgánico de servicio:</p>
<p>Secretaría.</p>
<p>Servicio de Montes e Industrias Forestais.</p>
<p>Servicio de Medio Ambiente Natural.</p>
<p>Servicio de Defensa contra Incendios Forestais.</p>
<p>Servicio de Calidade Ambiental.</p>
<p>Servicio de Costas, se é o caso.</p>
<p>VII. Órganos colexiados</p>
<p>Artigo 9º</p>
<p>1. Adscríbese á Consellería de Medio Ambiente o Consello Galego de Medio Ambiente.</p>
<p>2. A presidencia do consello será asumida polo conselleiro de Medio Ambiente; a vicepresidencia polo director xeral de Calidade e Avaliación Ambiental e a Secretaría polo subdirector xeral de Calidade Ambiental; manténdose a composición dos restantes membros do consello.</p>
<p>Artigo 10º</p>
<p>1. Adscríbese á Consellería de Medio Ambiente o Comité Galego de Pesca Fluvial.</p>
<p>2. A presidencia do comité será asumida polo director xeral de Montes e Medio Ambiente Natural.</p>
<p>3. Adscríbense á Consellería de Medio Ambiente os comités provinciais de Pesca Fluvial.</p>
<p>4. A presidencia dos comités será asumida polos delegados provinciais de Medio Ambiente.</p>
<p>Artigo 11º</p>
<p>1. Adscríbese á Consellería de Medio Ambiente o Comité Galego de Caza.</p>
<p>2. A presidencia do comité será asumida polo director xeral de Montes e Medio Ambiente Natural.</p>
<p>3. Adscríbense á Consellería de Medio Ambiente os comités provinciais de caza.</p>
<p>4. A presidencia dos comités será asumida polos delegados provinciais de Medio Ambiente.</p>
<p>Artigo 12º</p>
<p>1. Adscríbense á Consellería de Medio Ambiente os xurados provinciais de Montes Veciñais en Man Común.</p>
<p>2. A presidencia dos xurados será asumida polos respectivos delegados provinciais e as secretarías por funcionarios designados polos presidentes.</p>
<p>3. Adscríbense á Consellería de Medio Ambiente os comités provinciais de Montes.</p>
<p>4. A presidencia dos devanditos comités será asumida polos respectivos delegados provinciais e as secretarías por funcionarios designados polos presidentes.</p>
<p>VIII. Rexistro</p>
<p>Artigo 13º</p>
<p>1. Adscríbese á Consellería de Medio Ambiente o Rexistro de Asociacións Protectoras do Medio Ambiente.</p>
<p>Disposicións adicionais</p>
<p>Primeira.-Transfírense á Consellería de Medio Ambiente as competencias e funcións que en materia de calidade ambiental e protección de costas viña exercendo a Dirección Xeral de Urbanismo e Calidade Ambiental da Consellería de Política Territorial, Obras Públicas e Vivenda; as competencias e funcións que en materia de montes, industrias forestais, medio ambiente natural, defensa contra incendios forestais e investigacións forestais viñan exercendo a Dirección Xeral de Montes e Medio Ambiente Natural, a Dirección Xeral de Estructuras Agrarias e a Dirección Xeral de Producción Agropecuaria e Industrias Agroalimentarias da Consellería de Agricultura, Gandería e Montes; as competencias e funcións que en materia de medio ambiente industrial viña exercendo a Dirección Xeral de Industria da Consellería de Industria e Comercio; as competencias e funcións que en materia de protección ambiental viña exercendo a Secretaría Xeral para a Protección Civil e o Medio Ambiente da Presidencia; e as </p>
<p>competencias en materia de control da calidade atmosférica que viña exercendo a Dirección Xeral de Saúde Pública da Consellería de Sanidade e Servicios Sociais.</p>
<p>Segunda.-As funcións e competencias que se lles atribúen na vixente normativa ambiental á Comisión Galega de Medio Ambiente, ás comisións provinciais de Medio Ambiente e á Secretaría Xeral para a Protección Civil e o Medio Ambiente serán exercidas polo director xeral de Calidade e Avaliación Ambiental e polos delegados provinciais da Consellería de Medio Ambiente.</p>
<p>Disposición transitoria</p>
<p>Cando, como consecuencia da estructura orgánica que se establece no presente decreto, se modifique a denominación ou o contido das subdireccións ou servicios existentes con anterioridade, autorízase o conselleiro de Medio Ambiente, por proposta do secretario xeral, a readscribi-lo persoal afectado a postos do mesmo nivel ou inferior, sempre que sexan postos de libre designación ou adscricións con carácter temporal, sempre que non exista posto de igual nivel a outros de inferior nivel se se tratara de postos de provisión por concurso ata que, neste último caso,</p>
<p>os ditos postos sexan cubertos na forma establecida regulamentariamente, sen que en ningún caso supoña a readscrición ou adscrición cambio de residencia.</p>
<p>Disposición derrogatoria</p>
<p>Derróganse os decretos 185/1984, do 27 de decembro; 156/1987, do 24 de xuño; 461/1990, do 13 de setembro; 179/1991, do 30 de maio; 219/1997, do 24 de xuño, e todas aquelas disposicións de igual ou inferior rango que se opoñan a este decreto.</p>
<p>Disposicións derradeiras</p>
<p>Primeira.-Autorízase o conselleiro de Medio Ambiente para dicta-las disposicións precisas para o desenvolvemento deste decreto.</p>
<p>Segunda.-O presente decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, trinta de decembro de mil novecentos noventa e sete.</p>
<p>Manuel Fraga Iribarne</p>
<p>Presidente</p>
<p>José Carlos del Álamo Jiménez</p>
<p>Conselleiro de Medio Ambiente</p>
<p>0021</p>

