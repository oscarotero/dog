---
date: '1998-01-08'
id: 8F62
page: 180
number: 4
agency: CONCELLO DE GONDOMAR
section: VI. ANUNCIOS
title: Bases para a cobertura dunha praza de axudante.
range: Bases
url: 'https://www.xunta.gal/dog/Publicados/1998/19980108/Anuncio8F62_gl.html'
---
<p>Primeiro.-É obxecto da convocatoria a cobertura dunha praza vacante de axudante (servicios múltiples) incluída no cadro de persoal do exercicio de 1997 aprobada polo Concello de Gondomar</p>
<p>correspondente á escala de administración especial, subescala servicios especiais, categoría axudante do grupo E.</p>
<p>Segunda.-Requisitos dos aspirantes.</p>
<p>1. Ser español, maior de idade, sen exceder de cincuenta e cinco anos na data en que remate o prazo para a presentación de instancias.</p>
<p>2. Non padecer enfermidade nin defecto físico que impida o normal desenvolvemento da función.</p>
<p>3. Estar en posesión do título de estudios primarios ou equivalente.</p>
<p>4. Non ter sido separado mediante expediente disciplinario do servicio de calquera das administracións públicas, nin estar inhabilitado para o exercicio das funcións públicas.</p>
<p>5. Non estar incurso en ningunha das causas de incapacidade ou incompatibilidade previstas na lexislación vixente.</p>
<p>Terceira.-Instancias.</p>
<p>As instancias nas que se solicite tomar parte no proceso selectivo presentaranse no rexistro xeral do concello, debidamente reintegradas, no prazo de vinte días naturais a partir da aparición do anuncio da convocatoria no Boletín Oficial del Estado, podendo tamén presentarse do xeito previsto na Lei 30/1992, do 26 de novembro. Nas instancias os interesados manifestarán que reúnen todos e cada un dos requisitos esixidos na base segunda da convocatoria, debendo xunta-lo xustificante do ingreso dos dereitos de exame que se fixan en 2.000 pesetas.</p>
<p>Xunto coas instancias, os aspirantes deberán presenta-la documentación acreditativa dos méritos que aleguen para optar á puntuación na fase de concurso, se é o caso. Non se terán en conta aqueles méritos que non aparezan suficientemente documentados.</p>
<p>Cuarta.-Admisión dos aspirantes.</p>
<p>Rematado o prazo de presentación de instancias, o alcalde aprobará a lista de admitidos, notificándolles ós excluídos a causa da súa exclusión para o obxecto de que poidan reclamar contra esta no prazo de dez días.</p>
<p>Quinta.-Tribunal cualificador.</p>
<p>Estará integrado do seguinte xeito:</p>
<p>Presidente: o alcalde ou concelleiro en quen delegue.</p>
<p>Secretaria: a do concello ou funcionario en quen delegue.</p>
<p>Vocais: un representante da Xunta de Galicia, nomeado por esta. Un concelleiro designado polo alcalde. Un representante dos grupos do BNG/PSdeG-PSOE, nomeado por estes. O arquitecto técnico do concello. Un representante das organizacións sindicais presentes na mesa sectorial respectiva.</p>
<p>Tódolos vocais deberán posuí-la titulación ou especialización igual ou superior á esixida para o acceso á praza convocada e poderán ser recusados do xeito previsto no artigo 29 da Lei 30/1992, debendo absterse de actuar nos supostos comprendidos no artigo 28 do mesmo texto legal.</p>
<p>Nomearanse suplentes para cada membro do tribunal. O seu nomeamento farase público no taboleiro de anuncios do concello xunto coa relación de excluídos. Os tribunais non poderán constituírse nin actuar sen a asistencia de alomenos a metade máis un dos seus membros.</p>
<p>Sexta.-Procedemento selectivo: concurso-oposición.</p>
<p>Fase de concurso.</p>
<p>A fase de concurso será previa á de oposición e a puntuación máxima que se poderá obter por este apartado é de cinco puntos. Nesta fase avaliaranse os méritos presentados polos aspirantes de acordo co seguinte baremo con base no convenio do persoal vixente:</p>
<p>I. Por cada mes traballado ó servicio da Administración pública en funcións relacionadas co posto que se vaia desenvolver: 0,20 puntos por mes ata un máximo de 2 puntos. Acreditarase cun currículum e certificación dos servicios prestados.</p>
<p>II. Por participación en cursos impartidos polo Instituto Nacional de Administración Pública, Escola Galega de Administración Pública ou calquera outro organismo competente para imparti-los relacionados coa praza á que aspira: 0,25 puntos por cada curso ata un máximo de 1 punto. Contabilizaranse neste apartado os cursos de galego.</p>
<p>III. Por titulacións ou estudios que teñan relación coas funcións que se vaian desenvolver: por cada título ou certificado de estudios expedido polo Ministerio de Educación, excluíndo o necesario para o acceso á praza e os que foran alegados como méritos noutros apartados: 1 punto, ata un máximo de 2 puntos.</p>
<p>Os apartados II e III acreditaranse con copia compulsada dos títulos ou certificacións orixinais.</p>
<p>Fase de oposición.</p>
<p>A fase de oposición constará de dous exercicios:</p>
<p>1. Escrito, con dúas partes para desenvolver en hora e media. A primeira consistirá en responder a cinco preguntas relacionadas co programa anexo a esta convocatoria e a segunda en realizar unha traducción do castelán para o galego.</p>
<p>2. Práctico, consistirá en realizar diversas actuacións relacionadas coas funcións que se vaian desenvolver e que poderán referirse á electricidade, fontanería, xardinería e albanelería. Para este exercicio a orde de actuación será a establecida polo sorteo celebrado para a Administración do Estado o pasado 4 de abril comezando a orde alfabética pola letra «Z».</p>
<p>Sétima.-Cualificación dos exercicios.</p>
<p>O exercicio escrito será cualificado de 0 a 10 puntos a primeira parte, e de 0 a 2,5 a segunda e será eliminatorio; non poderán realiza-lo exercicio práctico aqueles aspirantes que non acadaran un mínimo de 6 puntos no conxunto das dúas partes do exercicio escrito. O exercicio práctico será cualificado de 0 a 20 puntos.</p>
<p>Oitava.-Cualificación final.</p>
<p>A suma das puntuacións acadadas na fase de oposición maila obtida na fase de concurso dará a cualificación final e o tribunal non poderá propoñer para o seu nomeamento a máis dun aspirante.</p>
<p>Novena.-Presentación de documentos e nomeamento.</p>
<p>O aspirante proposto presentará na secretaría do concello dentro do prazo de vinte días naturais a partir de que sexa publicado no taboleiro de anuncios a proposta de nomeamento, os documentos acreditativos de que reúne os requisitos esixidos na base segunda da convocatoria. Se dentro do prazo indicado e, salvo circunstancias de forza maior, o aspirante proposto non presentara a documentación ou se comprobara que non reúne os devanditos requisitos, non poderá ser nomeado e quedarán anuladas tódalas súas actuacións, sen prexuízo das responsabilidades nas que puidese ter incorrido por falsidade na instancia de solicitude.</p>
<p>Nese caso, o tribunal poderá formular nova proposta de nomeamento a favor do aspirante que, tendo superado a totalidade do proceso selectivo, lle siga na orde de puntuación. Os nomeados deberán tomar posesión do seu cargo no prazo de 30 días naturais contados a partir de que lles sexa notificado o nomeamento.</p>
<p>Décima.-Incidencias.</p>
<p>Os tribunais quedan facultados para resolve-las dúbidas que se presenten e adopta-las decisións precisas para o normal desenvolvemento dos procesos selectivos ó abeiro da lexislación en cada caso aplicable.</p>
<p>Programa anexo para o exercicio escrito</p>
<p>1. A Constitución de 1978. Principios básicos e estructura. Dereitos e deberes fundamentais dos españois.</p>
<p>2. A Administración do Estado. O Goberno. As competencias da Comunidade Autónoma. Principios xerais de funcionamento e organización da Xunta de Galicia.</p>
<p>3. O réxime local español. O municipio. Concepto e elementos. O termo municipal. A poboación.</p>
<p>4. O alcalde, o Pleno e a Comisión de Goberno. Composición e funcionamento dos órganos do concello.</p>
<p>5. Principios xerais do funcionamento administrativo do concello. O orzamento.</p>
<p>6. A función pública local. O persoal ó servicio do concello e a súa clasificación. Dereitos e deberes dos funcionarios. Réxime de incompatibilidades.</p>
<p>7. Solución de avarías sinxelas de electricidade. Uso e coidado de ferramentas específicas. Normas de seguridade.</p>
<p>8. Solución de avarías sinxelas de fontanería. Uso e coidado de ferramentas específicas.</p>
<p>9. Principios básicos de xardinería. Uso e coidado de ferramentas específicas. Resolución de problemas.</p>
<p>10. Conceptos elementais de albanelería. Uso e coidado de ferramentas específicas.</p>
<p>11. O Estatuto de autonomía de Galicia.</p>
<p>Gondomar, 1 de decembro de 1997.</p>
<p>Ramón Sestelo Fernández</p>
<p>Alcalde</p>
<p>10402</p>

