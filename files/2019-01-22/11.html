---
date: '2019-01-22'
id: O150-150119-0001
page: 4060
number: 15
agency: Escola Galega de Administración Pública
section: III. Outras disposicións.
title: >-
  RESOLUCIÓN do 14 de xaneiro de 2019 pola que se convocan cursos dirixidos ao
  persoal do Instituto Galego de Consumo e da Competencia; da Dirección Xeral de
  Xuventude, Participación e Voluntariado; dos espazos xoves; das OMIX e das
  OMIC.
range: Resolución
url: >-
  https://www.xunta.gal/dog/Publicados/2019/20190122/AnuncioO150-150119-0001_gl.html
---
<p>De acordo co Convenio de colaboración subscrito con data do 5 de outubro de 2017, entre a Escola Galega de Administración Pública (en diante, EGAP) e o Instituto Galego do Consumo e da Competencia (IGCC) para o desenvolvemento de actividades de formación, divulgación e investigación, </p>
    <h2>RESOLVO:</h2>
    <p>Convocar os cursos que figuran no anexo II, que deberán desenvolverse segundo as bases detalladas no anexo I. </p>
    <p>Santiago de Compostela, 14 de xaneiro de 2019</p>
    <footer><p>Sonia Rodríguez-Campos González<br>Directora da Escola Galega de Administración Pública</p></footer>
    <h2>ANEXO I</h2>
    <p>Primeira. <em>Requisitos do persoal participante</em></p>
    <p>Poderá participar nas actividades formativas convocadas mediante esta resolución o persoal do Instituto Galego do Consumo e da Competencia (IGCC); da Dirección Xeral de Xuventude, Participación e Voluntariado; dos Espazos Xoves; das OMIX e das OMIC que se encontren en situación de servizo activo, permiso por maternidade, adopción ou acollemento ou excedencia polo coidado dun/dunha fillo/a ou familiar e que reúnan os requisitos establecidos nesta convocatoria e para cada un dos casos no anexo II.</p>
    <p>Toda persoa solicitante que, ao inicio e durante o curso, estea en situación de baixa laboral por incapacidade temporal quedará automaticamente excluída da listaxe do persoal seleccionado. Esta incidencia deberá ser comunicada á EGAP con carácter inmediato.</p>
    <p>Segunda. <em>Desenvolvemento da actividade de formación</em></p>
    <p>As actividades formativas realizaranse cos requirimentos, a duración e as condicións que se indiquen na convocatoria. A información relativa ao desenvolvemento das actividades, así como as súas posibles modificacións, serán actualizadas e ampliadas na páxina web https://egap.xunta.gal.</p>
    <p>Terceira. <em>Solicitudes e prazos</em></p>
    <p>1. O prazo de presentación de solicitudes será de dez días naturais contados a partir do seguinte ao da publicación desta resolución no <em>Diario Oficial de Galicia</em>.</p>
    <p>2. As solicitudes de participación nas actividades formativas só poderán realizarse mediante o formulario de matrícula telemática dispoñible no enderezo https://egap.xunta.gal/matricula desde as 8.00 horas da data de inicio do prazo de presentación de solicitudes e ata as 23.55 horas da data de finalización. As solicitudes entenderanse presentadas unha vez que se complete correctamente o proceso de matriculación.</p>
    <p>3. Serán excluídas automaticamente aquelas solicitudes que non se axusten ao formulario de solicitude, non teñan cubertos correctamente os datos precisos para a realización do proceso de selección ou sexan presentadas fóra de prazo.</p>
    <p>4. As persoas que oculten ou falseen datos esenciais para a selección serán automaticamente excluídas das actividades solicitadas e pasarán ao final das listas de todas as actividades formativas que soliciten e cuxo prazo de matrícula comece dentro do ano seguinte contado desde que se detecte o feito. </p>
    <p>5. As persoas interesadas en recibir mensaxes sobre o proceso de selección deberán facilitar un enderezo de correo electrónico e/ou un número de teléfono móbil e, ao tratarse de actividades impartidas nunha modalidade de teleformación, deberán dispor dun equipo informático que cumpra os seguintes requisitos técnicos:</p>
    <p>– Un computador con conexión á internet.</p>
    <p>– Un navegador web co <em>plugin</em> de <em>flash</em>.</p>
    <p>6. As persoas que necesiten acreditar circunstancias específicas (discapacidade, permiso de maternidade, etc.) de acordo cos criterios de selección deberán remitirlle á EGAP a correspondente documentación complementaria, xunto cunha copia do formulario da matrícula, ou ao enderezo de correo electrónico xestion.egap@xunta.gal, sen prexuízo do previsto no artigo 16.4 da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro). A devandita documentación deberá enviarse por unha única das vías indicadas; no caso contrario só serán considerados os datos achegados por correo electrónico. A documentación deberá presentarse dentro do prazo sinalado no punto 1 desta base.</p>
    <p>7. A EGAP adoptará as medidas necesarias para facilitar a presentación das solicitudes. As dúbidas, as dificultades técnicas e as peticións de información complementaria serán atendidas a través dos números de teléfono 981 54 62 57, 981 54 62 54 e 981 54 63 35 e do enderezo de correo electrónico xestion.egap@xunta.gal.</p>
    <p>Así mesmo os/as peticionarios/as poderán obter información chamando ao teléfono 881 99 90 93.</p>
    <p>Cuarta. <em>Criterios de selección</em></p>
    <p>1. Os criterios selectivos que serán empregados son os sinalados con carácter xeral na Resolución do 4 de xaneiro de 2008 pola que se actualizan os criterios de participación nas actividades formativas da Escola Galega de Administración Pública (DOG núm. 7, do 10 xaneiro).</p>
    <p>Para os efectos do previsto no punto segundo da citada resolución, o baremo que se empregará para a selección establécese sobre unha base de 100 puntos, dos que o 60 % estará vinculado ao número de horas de formación recibidas nos dous últimos anos e o 40 % restante á antigüidade na Administración.</p>
    <p>Os empates desfaranse de acordo co resultado do sorteo a que se refire o artigo 9 do Regulamento de selección de persoal da Administración da Comunidade Autónoma de Galicia, aprobado polo Decreto 95/1991, do 20 de marzo (DOG núm. 58, do 25 de marzo). Para o ano 2018, segundo a Resolución da Consellería de Facenda do 16 de xaneiro (DOG núm. 19, do 26 de xaneiro), comezarase pola letra G. </p>
    <p>2. No caso de que non haxa un suficiente número de solicitantes que cumpran os requisitos do curso poderá completarse o número de alumnos/as asignado mediante a apertura dun novo prazo público na páxina web da EGAP.</p>
    <p>Quinta. <em>Publicación das relacións do alumnado seleccionado</em></p>
    <p>1. A relación das persoas seleccionadas para participar en cada curso, así como un número adecuado de reservas publicarase no enderezo https://egap.xunta.gal, de acordo co disposto no artigo 45.1.b) da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro).</p>
    <p>Entenderase que as persoas que non figuren na relación foron excluídas por algunha das razóns expresadas nas bases da convocatoria ou ocupan un posto máis afastado na listaxe de agarda.</p>
    <p>O prazo de alegacións contra a dita relación será de cinco días naturais desde a súa publicación.</p>
    <p>2. Logo de transcorrer o prazo de alegacións, a EGAP publicará no enderezo https://egap.xunta.gal a listaxe definitiva de persoas admitidas no curso. </p>
    <p>Sexta. <em>Cambios ou substitucións na selección, renuncia e seguimento da actividade de teleformación</em></p>
    <p>1. Os cambios ou as substitucións na selección:</p>
    <p>En ningún caso serán admitidos cambios ou substitucións entre as persoas seleccionadas.</p>
    <p>2. A renuncia:</p>
    <p>a) As persoas seleccionadas só poderán renunciar á actividade formativa:</p>
    <p>– Por causa de forza maior suficientemente acreditada.</p>
    <p>– Por necesidades do servizo debidamente motivadas por parte das persoas responsables dos centros directivos.</p>
    <p>– Por outras causas xustificadas documentalmente.</p>
    <p>b) A renuncia debe ser comunicada por escrito á EGAP cunha antelación mínima de tres días naturais anteriores ao inicio da actividade formativa. Na páxina web da escola está dispoñible un modelo de renuncia.</p>
    <p>Para isto poderase utilizar, alén do previsto no artigo 16.4 da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro), o enderezo de correo electrónico xestion.egap@xunta.gal.</p>
    <p>c) As persoas que incumpran o previsto nas letras a) e b) pasarán ao final das listaxes de espera de todas as actividades formativas que soliciten e cuxo prazo de matrícula comece dentro do ano seguinte contado a partir do día da finalización desta actividade.</p>
    <p>Sétima. <em>Superación da actividade formativa</em></p>
    <p>Para poder superar a actividade é necesario a adecuada realización de todas as actividades que o/a titor/a propoña. Estas deben constar debidamente presentadas nos prazos estipulados na programación didáctica do curso. A non superación das actividades obrigatorias suporá a perda automática do dereito ao certificado de participación na actividade.</p>
    <p>Oitava. <em>Certificados</em></p>
    <p>Para a obtención do certificado de aproveitamento o alumnado deberá obter a avaliación positiva do seu profesorado, o cal emitirá un informe en que declare apto/a ou non apto/a cada alumno/a en función do resultado das tarefas e cuestionarios propostos. </p>
    <p>Non se expedirán certificados de asistencia sen a superación do curso.</p>
    <p>Novena. <em>Facultades da EGAP</em></p>
    <p>1. A EGAP e o IGCC poderán modificar o desenvolvemento, as datas e os lugares da actividade formativa e, no suposto de que o número de admitidos/as sexa inferior ao 50 % das prazas convocadas, resérvanse o dereito a suspender, cancelar ou agrupar varias edicións das actividades, todo o cal lle será notificado ás persoas interesadas a través dos medios de notificación previstos na normativa vixente.</p>
    <p>2. A EGAP e o IGCC resolverán todas as continxencias que poidan xurdir no desenvolvemento e na xestión das actividades, corréspondelle á EGAP prover canto sexa necesario para a execución e cumprimento desta resolución.</p>
    <p>3. A EGAP e o IGCC garantirán na totalidade das actividades derivadas desta convocatoria a promoción da igualdade real e efectiva entre mulleres e homes, a eliminación de calquera tipo de discriminación e o fomento dos dereitos de conciliación.</p>
    <h2>ANEXO II</h2>
    <p>• Código: CV19001</p>
    <p>Consumo e finanzas</p>
    <p>1. Obxectivos. </p>
    <p>Analizar os servizos financeiros desde unha perspectiva de consumo.</p>
    <p>Ofrecer contidos para a aplicación no ámbito laboral e na vida diaria do alumnado.</p>
    <p>Proporcionarlle ao alumnado ferramentas para o fomento dun consumo responsable no ámbito dos servizos financeiros.</p>
    <p>2. Destinatarios/as. </p>
    <p>Poderá participar na actividade formativa convocada mediante esta resolución o persoal do Instituto Galego de Consumo e da Competencia (IGCC); da Dirección Xeral de Xuventude, Participación e Voluntariado; dos Espazos Xoves; das OMIX e das OMIC.</p>
    <p>3. Desenvolvemento. </p>
    <p>Modalidade: teleformación.</p>
    <p>Duración: 20 h.</p>
    <p>Edicións: 1.</p>
    <p>Núm. prazas: 30.</p>
    <p>Datas: do 12 de febreiro ao 12 de marzo de 2019.</p>
    <p>Proba final: 12 de marzo: das 9.00 ás 14.00 horas.</p>
    <p>4. Contido.</p>
    <p>Módulo inicial (2.5 horas).</p>
    <p>– Guía didáctica e presentación do curso.</p>
    <p>Módulo 1: servizos financeiros básicos (5 horas).</p>
    <p>– Entidades financeiras.</p>
    <p>– Servizos principais (contas bancarias, tarxetas de crédito e de débito, préstamos, comisións...).</p>
    <p>– Finanzas en liña.</p>
    <p>Módulo 2: orzamentos responsables (5 horas).</p>
    <p>– Elaboración de orzamentos responsables.</p>
    <p>– Evitar riscos: «os créditos rápidos».</p>
    <p>Módulo 3: dereitos e resolución de conflitos financeiros (5 horas).</p>
    <p>– Dereitos da clientela da banca presencial e electrónica.</p>
    <p>– Reclamacións en materia de servizos financeiros.</p>
    <p>Módulo final (2.5 horas).</p>
    <p>• Código: CV19002</p>
    <p>Consumo e publicidade</p>
    <p>1. Obxectivos.</p>
    <p>Adquirir uns coñecementos básicos sobre a publicidade.</p>
    <p>Analizar e construír materiais con publicidade e sobre publicidade.</p>
    <p>2. Destinatarios/as.</p>
    <p>Poderá participar na actividade formativa convocada mediante esta resolución o persoal do Instituto Galego do Consumo e da Competencia (IGCC); da Dirección Xeral de Xuventude, Participación e Voluntariado; dos Espazos Xoves; das OMIX e das OMIC.</p>
    <p>3. Desenvolvemento.</p>
    <p>Modalidade: teleformación.</p>
    <p>Duración: 20 h.</p>
    <p>Edicións: 1.</p>
    <p>Núm. prazas: 30.</p>
    <p>Datas: do 12 de marzo ao 12 de abril de 2019.</p>
    <p>Proba final: 12 de abril: das 9.00 ás 14.00 horas.</p>
    <p>4. Contido.</p>
    <p>Módulo inicial (2 horas).</p>
    <p>– Guía didáctica. Presentación do curso.</p>
    <p>Módulo 1: concepto e historia da publicidade (4 horas).</p>
    <p>– Definicións e elementos da publicidade.</p>
    <p>– Disciplinas relacionadas coa publicidade.</p>
    <p>– Diferenza entre información, publicidade e propaganda.</p>
    <p>– Orixe da publicidade.</p>
    <p>– Publicidade moderna e a chegada dos medios audiovisuais.</p>
    <p>Módulo 2: a mensaxe e a linguaxe publicitaria (4 horas).</p>
    <p>– A mensaxe publicitaria.</p>
    <p>– A linguaxe publicitaria.</p>
    <p>– Código lingüístico.</p>
    <p>– Código visual.</p>
    <p>– Simboloxía e funcións da linguaxe publicitaria.</p>
    <p>Módulo 3: estereotipos e valores (4 horas).</p>
    <p>– Modelos de socialización.</p>
    <p>– Os estereotipos na publicidade.</p>
    <p>– Os valores na publicidade.</p>
    <p>Módulo 4: consumo e publicidade (4 horas).</p>
    <p>– Dereitos e deberes das persoas consumidoras fronte á publicidade.</p>
    <p>– Marco legal da publicidade en Galicia.</p>
    <p>– A publicidade ilícita.</p>
    <p>Módulo final (2 horas).</p>
    <p>– Conclusións.</p>
    <p>• Código: CV19003</p>
    <p>Consumo e xénero</p>
    <p>1. Obxectivos.</p>
    <p>Promover a reflexión arredor do consumo e o xénero filtrado polo papel crucial da educación.</p>
    <p>Reflexionar sobre a relación entre o consumo e o xénero como elementos de desigualdade social, cuestionando os estereotipos de xénero asociados ao consumo e analizando os roles de homes e mulleres neste ámbito.</p>
    <p>2. Destinatarios/as.</p>
    <p>Poderá participar na actividade formativa convocada mediante esta resolución o persoal do Instituto Galego de Consumo e da Competencia (IGCC); da Dirección Xeral de Xuventude, Participación e Voluntariado; dos Espazos Xoves; das OMIX e das OMIC.</p>
    <p>3. Desenvolvemento.</p>
    <p>Modalidade: teleformación.</p>
    <p>Duración: 20 h.</p>
    <p>Edicións: 1.</p>
    <p>Núm. prazas: 30.</p>
    <p>Datas: do 21 de maio ao 14 de xuño de 2019.</p>
    <p>Proba final: 14 de xuño: das 9.00 ás 14.00 horas.</p>
    <p>4. Contido.</p>
    <p>Modulo inicial: guía didáctica e presentación do curso (2.5 horas).</p>
    <p>– Visualización «Grandes almacenes y revolución social».</p>
    <p>Módulo 1: o consumo como elemento de desigualdade social (5 horas).</p>
    <p>– O papel social do consumo na historia e na actualidade. A sociedade do consumo.</p>
    <p>– Consumo responsable.</p>
    <p>– Dereitos e deberes das persoas consumidoras e usuarias e resolución de conflitos de consumo.</p>
    <p>Módulo 2: o xénero como elemento de desigualdade social (5 horas).</p>
    <p>Análise do xénero como un factor de desigualdade transversal que inflúe en todas as desigualdades anteriores e como os roles tradicionalmente desiguais de homes e mulleres e os estereotipos asociados a eles teñen un papel crucial na desigualdade de xénero, apoiado no estudo dos seguintes materiais:</p>
    <p>– Mulleres e homes en España (INE).</p>
    <p>– Guía de sensibilización e formación na igualdade (Instituto da Muller).</p>
    <p>Módulo 3: a interacción entre o consumo e o xénero (5 horas).</p>
    <p>Análise das interaccións entre o consumo e o xénero, é dicir, aplicación da denominada «perspectiva de xénero» na análise do consumo, apoiado no estudo dos seguintes materiais:</p>
    <p>– O xénero do consumo na sociedade do consumo.</p>
    <p>– As desigualdades no consumo a través do xénero.</p>
    <p>– Mulleres en Galicia: sensibilización social (Secretaría Xeral de Igualdade).</p>
    <p>– Publicidade e xénero no consumo.</p>

