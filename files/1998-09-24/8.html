---
date: '1998-09-24'
id: 596A
page: 10
number: 186
agency: 'CONSELLERÍA DE PESCA, MARISQUEO E ACUICULTURA'
section: III. OUTRAS DISPOSICIÓNS
title: >-
  Orde do 17 de setembro de 1998 pola que se establece o procedemento de
  tramitación das axudas ós pescadores afectados por medidas de axuste
  estructural da flota pesqueira de Galicia.
range: Orde
url: 'https://www.xunta.gal/dog/Publicados/1998/19980924/Anuncio596A_gl.html'
---
<p>O Real decreto 312/1996, do 23 de febreiro, polo que se establecen medidas socioeconómicas no sector pesqueiro (BOE nº 65, do 13-3-1996) establece, con fundamento na normativa comunitaria, unhas axudas destinadas ós traballadores por conta allea embarcados en buques pesqueiros que perden o seu posto de traballo como consecuencia de medidas de axuste estructural da flota, xa sexa por paralización definitiva do buque ou por exportación deste ó constituírse unha sociedade mixta.</p>
<p>Estas axudas poden concretarse, ben dentro dun plan de prexubilación ou como unha prima global individual, e sempre co obxectivo de reduci-lo impacto pola perda do posto de traballo a bordo.</p>
<p>A tramitación, resolución e pagamento destas axudas correspóndelles ás comunidades autónomas, polo que é preciso establece-lo procedemento para a súa xestión en Galicia.</p>
<p>Considerando o anterior</p>
<p>DISPOÑO:</p>
<p>Artigo 1º.-Obxecto.</p>
<p>O obxecto da presente orde é a regulación do procedemento de tramitación das axudas ós pescadores afectados por medidas de axuste estructural da flota pesqueira, xa sexa por paralización definitiva do buque ou por exportación deste ó constituírse unha sociedade mixta, e sempre que tivese o seu posto base na Comunidade Autónoma de Galicia.</p>
<p>Artigo 2º.-Normativa de aplicación.</p>
<p>A normativa substantiva de carácter básico pola que se rexen estas axudas é a contida no Real decreto 312/1996, do 23 de febreiro, polo que se establecen medidas socioeconómicas no sector pesqueiro.</p>
<p>Artigo 3º.-Crédito orzamentario.</p>
<p>As axudas concederanse con cargo ós créditos que en cada exercicio orzamentario se prevexan para este fin, e sempre condicionadas á existencia destes e ós condicionamentos que impoña a correspondente lei de orzamentos.</p>
<p>No vixente exercicio as axudas outorgaranse con cargo ós fondos dispoñibles na aplicación orzamentaria 98.12.03.723.A.780.0 creada no estado de gastos dos orzamentos vixentes.</p>
<p>Artigo 4º.-Beneficiarios.</p>
<p>Poderán acceder a estas axudas os traballadores por conta allea embarcados en buques pesqueiros</p>
<p>afectados por medidas de axuste estructural da flota e que reúnan os requisitos sinalados no artigo 3 do Real decreto 312/1996.</p>
<p>Artigo 5º.-Tipos de axuda.</p>
<p>Poderán percibirse axudas dentro dun plan de prexubilación ou primas globais individuais tal como se definen no artigo 2 do real decreto de aplicación.</p>
<p>Artigo 6º.-Solicitudes.</p>
<p>As solicitudes para acollerse ós plans de prexubilación anticipada e ás primas globais individuais presentaranse en impreso normalizado ante as delegacións territoriais da Consellería de Pesca, Marisqueo e Acuicultura ou en calquera dos lugares ós que se refire o artigo 38 da Lei 30/1992, do 26 de novembro, no prazo de dous meses a partir da notificación por parte do armador ó pescador da concesión da axuda por paralización definitiva ou sociedade mixta.</p>
<p>Artigo 7º.-Documentación.</p>
<p>1. Ás solicitudes de axudas deberán achegarse os seguintes documentos:</p>
<p>a) Fotocopia do DNI do solicitante.</p>
<p>b) Certificado do Instituto Social da Mariña que acredite a alta no réxime especial da Seguridade Social dos traballadores do mar, e informe de vida laboral expedido polo Instituto Social da Mariña. Os citados documentos poderanse presentar en impresión informatizada.</p>
<p>c) Certificado do Instituto Social da Mariña que acredite que o solicitante non cumpre a idade legal de xubilación. Entenderase por idade legal de xubilación a que lle corresponda ó traballador despois de aplica-los coeficientes reductores da idade de xubilación en vigor.</p>
<p>d) Fotocopia compulsada do caderno de inscrición marítima, para os efectos de acredita-la actividade necesaria.</p>
<p>2. Os solicitantes das axudas dos plans de prexubilación anticipada deberán presentar tamén un certificado da empresa onde consten as bases de cotización por continxencias profesionais dos 12 meses anteriores á data de presentación da solicitude de paralización definitiva ou sociedade mixta por parte do titular da embarcación, ou nóminas referidas ó mesmo período. Así mesmo, deberán presentar copia do impreso de solicitude do convenio especial e cálculo dos custos das cotizacións á Seguridade Social debidamente conformados polo Instituto Social da Mariña.</p>
<p>Artigo 8º.-Resolución.</p>
<p>1. A resolución sobre a concesión das axudas corresponderalle ó conselleiro de Pesca, Marisqueo e Acuicultura, quen poderá delegar no director xeral de Estructuras Pesqueiras e Mercados, esgotándose en todo caso a vía administrativa.</p>
<p>2. Transcorridos 3 meses desde a presentación da solicitude sen que se dictase resolución expresa, entenderase que esta se desestimou.</p>
<p>Artigo 9º.-Pagamento.</p>
<p>Para facer efectivo o pagamento das subvencións, os beneficiarios deberán presenta-las solicitudes de pagamento xunto cos seguintes documentos:</p>
<p>a) Documentación acreditativa da finalización da relación laboral. Esta documentación presentarase dentro do prazo dos 20 días seguintes á data de finalización da relación laboral.</p>
<p>b) Os beneficiarios das primas globais individuais deberán presentar tamén un informe de vida laboral dos 6 meses posteriores á data de finalización da relación laboral expedido polo Instituto Social da Mariña. O citado informe presentarase dentro do 7º mes contado desde a data de finalización da relación laboral.</p>
<p>c) Os beneficiarios dos plans de prexubilación deberán presentar tamén copia do convenio especial asinado co Instituto Social da Mariña dentro do prazo dos 20 días seguintes á data de finalización da relación laboral.</p>
<p>d) Certificacións acreditativas de estar ó corrente nas obrigas tributarias, sociais e non ter débedas coa Comunidade Autónoma.</p>
<p>Disposición adicional</p>
<p>A Dirección Xeral de Estructuras Pesqueiras e Mercados enviará periodicamente ó Instituto Social da Mariña a relación de beneficiarios do plan de prexubilación para o efecto da comprobación da incompatibilidade á que se refire o artigo 2.a) 2º do Real decreto 312/1996, do 23 de febreiro.</p>
<p>Disposición transitoria</p>
<p>Para as resolucións de outorgamento de axuda para a paralización definitiva ou sociedades mixtas dictadas a partir da publicación do Real decreto 312/1996, do 23 de febreiro, o prazo para a presentación das solicitudes das axudas previstas na presente disposición contarase a partir da súa publicación no Diario Oficial de Galicia.</p>
<p>Disposicións derradeiras</p>
<p>Primeira.-Facúltase o director xeral de Estructuras Pesqueiras e Mercados para dicta-las resolucións necesarias para o mellor cumprimento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 17 de setembro de de 1998.</p>
<p>P.D. (17-12-1997, DOG nº 246, do 22-12-1997.)</p>
<p>Juan José Álvarez Pérez</p>
<p>Secretario xeral da Consellería de Pesca, Marisqueo e Acuicultura</p>
<p>7642</p>

