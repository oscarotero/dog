---
date: '1998-09-24'
id: '5966'
page: 10
number: 186
agency: CONSELLERÍA DE INDUSTRIA E COMERCIO
section: III. OUTRAS DISPOSICIÓNS
title: >-
  Orde do 15 de setembro de 1998 pola que se regula a concesión de subvencións a
  federacións e a asociacións sen fins de lucro para actividades de loxística,
  promoción e distribución comercial.
range: Orde
url: 'https://www.xunta.gal/dog/Publicados/1998/19980924/Anuncio5966_gl.html'
---
<p>Entre os obxectivos que ten encomendados a Consellería de Industria Comercio e que se concretan no Programa 753-A.- Loxística, distribución e promoción comercial, encóntranse a promoción, fomento, modernización e desenvolvemento do comercio, así como o impulso do asociacionismo comercial que fai necesario que a Administración adopte as medidas e actuacións precisas encamiñadas a potenciar e estimula-lo seu desenvolvemento, consciente da importancia que o sector comercial ten no noso sistema económico e a súa versatilidade á hora de xerar e distribuír emprego.</p>
<p>As actividades subvencionables con cargo a esta orde teñen como beneficiarias a federacións e a asociacións sen fin de lucro e van dirixidas ó investimento en accións de loxística, promoción e distribución comercial.</p>
<p>As subvencións que se establezan serán con cargo ós orzamentos xerais da Comunidade Autónoma de Galicia para 1998, que inclúe a oportuna consignación na aplicación 08.04.753-A.780.0 Actuacións de promoción e distribución comercial.</p>
<p>En virtude do exposto e no exercicio das atribucións que me foron conferidas</p>
<p>DISPOÑO:</p>
<p>Artigo 1º.-Obxecto e beneficiarios.</p>
<p>1. As actividades susceptibles de subvención ó abeiro desta orde son os investimentos dirixidos a promociona-lo comercio e os productos galegos, tanto no ámbito da Comunidade Autónoma coma no dos mercados nacionais e internacionais, e que se executen durante o ano 1998.</p>
<p>2. Poderán beneficiarse destas subvencións as federacións e asociacións xerais ou sectoriais sen fins de lucro da Comunidade Autónoma de Galicia que, como mínimo, teñan carácter provincial.</p>
<p>Artigo 2º.-Contía e ámbito.</p>
<p>1. As subvencións que se establezan para os investimentos que se realicen durante o ano 1998 serán con cargo á aplicación orzamentaria 08.04.753-A.780.0 e estarán limitadas polos créditos dispoñibles para este fin.</p>
<p>2. A contía da subvención que se outorgue non poderá superar en ningún caso o 70% do importe</p>
<p>do investimento realizado, sen que supere o 90% do dito investimento, no caso de que se acumulasen outras subvencións para igual fin.</p>
<p>Artigo 3º.-Presentación de solicitudes e documentación.</p>
<p>1. As solicitudes deberán dirixirse ó conselleiro de Industria e Comercio e presentaranse no rexistro xeral da consellería ou en calquera das formas sinaladas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>2. Á solicitude de subvención, segundo modelo normalizado en anexo, deberá xuntarse por triplicado a seguinte documentación, en orixinal ou copia compulsada:</p>
<p>a) Estatutos de constitución e acreditación da súa inscrición no rexistro correspondente, así como código de identificación fiscal.</p>
<p>b) Poder suficiente do representante da entidade solicitante.</p>
<p>c) Memoria-programa e orzamentos das accións que se van realizar.</p>
<p>d) Plan de financiamento das accións que se van desenvolver.</p>
<p>e) Relación nominal de empresas ou entidades que compoñen a federación ou asociación, facendo consta-la súa denominación, número de identificación fiscal, domicilio postal e telefónico e número de fax, concretando, se é o caso, as empresas ou entidades participantes nas accións que se van realizar.</p>
<p>f) Escrito que indique expresamente se se solicitou ou non, ou se ten previsto solicitar, algunha subvención para a mesma finalidade a outros entes públicos ou privados e, en caso afirmativo, indicación do tipo de axuda e contía desta.</p>
<p>3. O prazo de presentación de solicitudes será de quince días naturais, contados desde o día seguinte ó da publicación desta orde no Diario Oficial de Galicia.</p>
<p>Artigo 4º.-Emenda de defectos da solicitude e/ou documentación.</p>
<p>1. Se a solicitude e/ou a documentación adxunta non reúnen os requisitos establecidos no artigo 3º, requirirase a entidade solicitante para que, nun prazo de dez días, emende o defecto ou achegue os documentos preceptivos, xa que noutro caso se lle terá por desistido da solicitude con arquivo das actuacións sen máis trámite.</p>
<p>2. Os órganos administrativos encargados do procedemento poderán reclamar das entidades solici</p>
<p>tantes a documentación adicional que consideren oportuna.</p>
<p>Artigo 5º.-Criterios de preferencia para a concesión.</p>
<p>1. Valoraranse preferentemente para a obtención das subvencións obxecto desta disposición os proxectos que respondan a un plan xeral de promoción do comercio retallista ou sectorial e o alcance das accións, atendendo tanto á súa difusión como á representatividade da entidade que as desenvolva, así como ás accións que impliquen a promoción e difusión daqueles productos ou artigos respecto dos que o ciclo completo de producción se desenvolva no ámbito da Comunidade Autónoma.</p>
<p>Artigo 6º.-Informes.</p>
<p>Os órganos competentes da Consellería de Industria e Comercio estudiarán para o seu posterior informe a documentación achegada, de acordo cos criterios de preferencia previstos no artigo anterior.</p>
<p>Artigo 7º.-Resolución.</p>
<p>1. O conselleiro de Industria e Comercio, á vista dos informes de avaliación, dictará as resolucións que procedan, que se lles notificarán ás entidades solicitantes, poñéndolle fin á vía administrativa.</p>
<p>2. O prazo máximo para resolver é de dous meses, contados a partir da data de presentación da solicitude. Transcorrido este prazo, en ausencia de resolución expresa, entenderase que é desestimatoria da concesión de subvención nos termos sinalados nos artigos 43 e 44 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>3. Unha vez concedida a subvención, esta deberá ser aceptada polo beneficiario no prazo de 15 días, coas condicións específicas que recolle esta orde e as que ó mesmo tempo se inclúan na resolución.</p>
<p>Artigo 8º.-Xustificación e prazo dos investimentos.</p>
<p>1. As subvencións concedidas faranse efectivas unha vez que se presenten por triplicado os documentos seguintes:</p>
<p>a) Os que acrediten a realización do investimento.</p>
<p>b) Certificacións expedidas polos organismos competentes, acreditativas de estar ó día no cumprimento das súas obrigas tributarias coa Seguridade Social e de non ter contraída débeda ningunha coa Xunta de Galicia.</p>
<p>2. Os investimentos obxecto de subvención deberán estar terminados e xustificados antes do 15 de decembro de 1998.</p>
<p>Artigo 9º.-Pagamento da subvención.</p>
<p>1. O libramento da subvención efectuarase nun único pagamento, unha vez terminado e xustificado</p>
<p>o investimento, mediante transferencia bancaria á entidade financeira e número de conta designado, de conformidade co disposto pola Orde do 3 de marzo de 1987 (Diario Oficial de Galicia nº 53, do 18 de marzo).</p>
<p>2. Sen prexuízo do indicado no parágrafo anterior, poderán efectuarse pagamentos parciais das subvencións concedidas con suxeición ó establecido na Lei 1/1998, do 7 de abril, de orzamentos xerais da Comunidade Autónoma de Galicia para 1998.</p>
<p>3. O incumprimento dalgunha das condicións e obrigas impostas na presente orde e as que, se é o caso, se inclúan na resolución de concesión á entidade beneficiaria, dará lugar, de acordo co disposto no artigo 78.5º da Lei 11/1992, do 7 de outubro, de réxime financeiro e presupostario de Galicia, logo da audiencia ó interesado, á revogación da axuda concedida e ó reintegro da cantidade percibida e xuros correspondentes de demora.</p>
<p>Artigo 10º.-Lexislación aplicable.</p>
<p>En todo o non previsto nesta orde observarase o disposto na Lei 11/1992, do 7 de outubro, de réxime financeiro e presupostario de Galicia, na Lei 1/1998, do 7 de abril, de orzamentos xerais da Comunidade Autónoma de Galicia para 1998, e na Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Santiago de Compostela, 15 de setembro de 1998.</p>
<p>Antonio Couceiro Méndez</p>
<p>Conselleiro de Industria e Comercio</p>
<p>8635</p>

