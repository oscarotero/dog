---
date: '2012-04-02'
id: O3C2-260312-13991
page: 11611
number: 64
agency: Academia Galega de Seguridade Pública
section: III. Outras disposicións.
title: >-
  RESOLUCIÓN do 26 de marzo de 2012 pola que se convoca un curso de intervención
  en emerxencias relacionadas con mercadorías perigosas.
range: Resolución
url: >-
  https://www.xunta.gal/dog/Publicados/2012/20120402/AnuncioO3C2-260312-13991_gl.html
---
<p>O artigo 43 da Lei 5/2007, do 7 de maio, de emerxencias de Galicia, establece que o persoal do sistema integrado de protección civil e emerxencias de Galicia estará formado tanto por persoal de carácter profesional de servizos que realicen algunha actividade relacionada coa xestión de riscos e de emerxencias como por persoal voluntario de entidades ou organizacións públicas ou privadas sen ánimo de lucro que teñan como fin a protección de persoas, dos bens e do ambiente en situacións de xestión de riscos e de emerxencias. Segundo o artigo 44 da citada lei, este persoal organizarase en grupos operativos. </p>
    <p>Mediante Resolución do 2 de agosto de 2010 publicouse o Plan Territorial de Emerxencias de Galicia (Platerga), onde se establece a estrutura de dirección e coordinación e as unidades organizativas para facer fronte dun xeito coordinado ás emerxencias que poidan producirse en Galicia: derivadas de riscos naturais, tecnolóxicos ou antrópicos.</p>
    <p>Dentro das actividades programadas para o ano 2012, e conforme o establecido no artigo 46 da Lei 5/2007, do 7 de maio, de emerxencias de Galicia, e na Lei 1/2007, do 15 de xaneiro, da Academia Galega de Seguridade Pública (Agasp), anúnciase a convocatoria dun curso de intervención en emerxencias relacionadas con mercadorías perigosas, con 4 edicións, conforme as seguintes bases:</p>
    <p>1. Datos da actividade.</p>
    <p>Tipo: curso.</p>
    <p>Denominación: intervención en emerxencias relacionadas con mercadorías perigosas.</p>
    <p>Modalidade: presencial.</p>
    <p>Edicións: 4.</p>
    <p>Horas lectivas: 24.</p>
    <p>Prazas: 20 por edición.</p>
    <p>Obxectivos:</p>
    <p>1. Ampliar os coñecementos, as técnicas e os procedementos de actuación para poder afrontar emerxencias relacionadas con mercadorías perigosas.</p>
    <p>2. Prever e atallar as consecuencias máis inmediatas derivadas deste tipo de sinistros, coa serenidade propia do coñecemento previo e baixo as máis estritas normas de seguridade.</p>
    <p>3. Adquirir coñecementos teóricos e prácticos sobre sinistros químicos, coa finalidade de rescatar o maior número de vítimas e, ao mesmo tempo, facilitar a protección do ambiente.</p>
    <p>Contido: divídese nunha parte teórica e outra práctica.</p>
    <p>– Contido teórico (7 horas):</p>
    <p>1. Definición e clasificación das mercadorías perigosas.</p>
    <p>2. Presentación do curso. Explicación da metodoloxía que se vai empregar, baseada en relatorios e prácticas (de aula, campo e laboratorio). Clases participativas.</p>
    <p>3. Propiedades fisicoquímicas das substancias perigosas. Relatorio que ten por obxecto explicar as propiedades máis importantes das substancias, co fin de poder interpretar correctamente as fichas de intervención.</p>
    <p>4. Métodos de identificación das substancias perigosas. Analízanse os diversos modos de identificar as substancias, desde a forma dos recipientes ata as cores normalizadas. Analízanse especialmente as diversas unidades do transporte de mercadorías perigosas por vía terrestre.</p>
    <p>5. Clasificación das mercadorías perigosas e riscos asociados. Relatorio que versa sobre as trece (13) clases en que están divididas para o transporte as mercadorías perigosas e os riscos que presentan. Faise especial fincapé no risco radioactivo e radiolóxico.</p>
    <p>6. Técnicas de intervención en presenza de substancias perigosas. Trátase de analizar o escenario en que se desenvolve un incidente químico e aplicar o sentido común para resolvelo con garantías.</p>
    <p>7. Equipamentos de protección individual (EPI) en intervencións químicas. Estúdanse as diferentes pezas que constitúen un EPI para intervencións químicas, as súas limitacións e a súa conservación.</p>
    <p>8. Sistemas de detección e medida. Póñense de relevo todos os elementos de detección que temos á nosa disposición para unha mellor identificación da substancia implicada.</p>
    <p>9. Atmosferas tóxicas. Relatorio acerca das características dos incidentes con nubes tóxicas, as medidas correctoras e a prevención de danos.</p>
    <p>10. Principios de descontaminación. Móstranse os diversos métodos de descontaminación, desde os usados comercialmente ata os de fortuna.</p>
    <p>11. Avaliación final. Realízase un exame final tipo test sobre os contidos máis importantes desenvolvidos no curso. </p>
    <p>– Contido práctico (17 horas):</p>
    <p>1. Descontaminación e niveis de protección.</p>
    <p>2. Prácticas de laboratorio. Realízanse unha serie de experimentos que teñen como obxectivo ver as características de ácidos e bases máis comúns, o seu comportamento, así como a súa identificación.</p>
    <p>3. Práctica de identificación de aula. Ten por obxecto manexar as características fisicoquímicas de varias substancias e deducir cuestións referentes á súa perigosidade, dispersión e a forma en que se transportan.</p>
    <p>4. Práctica de identificación de campo. Simula un escenario con diversas substancias químicas. En grupos de tres alumnos identifícanse as substancias implicadas e os riscos que presentan. Contéstase a unha batería de preguntas.</p>
    <p>5. Prácticas de laboratorio. Serie de experimentos cos gases combustibles máis usuais e a técnica de relicuefacción.</p>
    <p>6. Prácticas de colocación e retirada de traxes. Por parellas, os alumnos visten e ispen o compañeiro seguindo un procedemento de selaxe da peza.</p>
    <p>7. Práctica de identificación dun gas tóxico no interior dun colector con diferentes niveis de protección, analizando o nivel de permeación das pezas.</p>
    <p>8. Prácticas de laboratorio. Desenvólvense diversas reaccións químicas en que están involucradas substancias da clase 4.</p>
    <p>9. Prácticas de mitigación de fugas con substancias perigosas. Móntanse 8 estacións en que se traballa nunha fuga diferente para mitigala. Trabállase en grupos de 3 alumnos. Móntase unha estación de descontaminación de fortuna onde se realiza unha descontaminación improvisada.</p>
    <p>10. Práctica final. Móntase un escenario con diversos riscos e os alumnos teñen que resolvelo.</p>
    <p>2. Destinatarios/as e requisitos de participación.</p>
    <p>a) Destinatarios/as: o curso vai dirixido a profesionais dos servizos de extinción de incendios e salvamento (bombeiros municipais e de consorcios), persoal voluntario de agrupacións de voluntarios de protección civil e ás/aos profesionais dos servizos municipais de protección civil (grupos municipais de intervención rápida-Grumir e outros servizos municipais de intervención en emerxencias).</p>
    <p>Este persoal forma parte do sistema integrado de protección civil e emerxencias de Galicia (artigos 43 e 44 da Lei 5/2007, do 7 de maio, de emerxencias de Galicia).</p>
    <p>b) Requisitos de participación: o persoal de protección civil debe ter realizado o curso básico de protección civil antes do inicio do curso.</p>
    <p>As/os solicitantes seleccionadas/os deberán acreditar a súa categoría profesional o primeiro día do curso mediante un certificado da súa xefatura de persoal.</p>
    <p>3. Desenvolvemento da actividade.</p>
    <p>Lugar: Centro de Formación Integral de Emerxencias da empresa Seganosa (Alxen s/n, Salvaterra de Miño, Pontevedra)</p>
    <p>Datas:</p>
    <p>1.º Semestre:</p>
    <table>
     <tbody>
      <tr>
       <td>Edición</td>
       <td>Datas</td>
      </tr>
      <tr>
       <td>1.ª</td>
       <td>Do 4 ao 6 de xuño</td>
      </tr>
      <tr>
       <td>2.ª</td>
       <td>Do 7 ao 9 de xuño</td>
      </tr>
     </tbody>
    </table>
    <p>2.º Semestre:</p>
    <table>
     <tbody>
      <tr>
       <td>Edición</td>
       <td>Datas</td>
      </tr>
      <tr>
       <td>3.ª</td>
       <td>Do 24 ao 26 de setembro</td>
      </tr>
      <tr>
       <td>4.ª</td>
       <td>Do 27 ao 29 de setembro</td>
      </tr>
     </tbody>
    </table>
    <p>Horario: das 9.00 ás 14.00 horas e das 15.30 ás 18.30 horas (3 xornadas).</p>
    <p>4. Inscrición.</p>
    <p>a) O persoal que desexe participar no curso convocado nesta resolución deberá inscribirse na páxina web da Agasp http://agasp.xunta.es.</p>
    <p>Non se admitirá ningunha outra forma ou modelo de solicitude.</p>
    <p>b) Con carácter previo á inscrición é necesario darse de alta como usuario da páxina web da Agasp. Nesta alta previa é imprescindible facilitar unha conta persoal de correo electrónico.</p>
    <p>c) Prazos para a presentación de solicitudes:</p>
    <p>• Edicións do primeiro semestre: 15 días naturais a partir do día seguinte ao da publicación desta resolución no <em>Diario Oficial de Galicia.</em></p>
    <p>• Edicións do segundo semestre: do 1 de xuño ao 31 de xullo de 2012.</p>
    <p>Se o último día de calquera dos dous prazos fose inhábil, entenderanse prorrogados ao primeiro día hábil seguinte.</p>
    <p>A inscrición poderá realizarse ata as 14.00 horas da data de finalización do prazo de presentación de solicitudes.</p>
    <p>No caso de que non haxa suficiente número de solicitantes que reúnan os requisitos do curso, poderá completarse o alumnado asignado a este mediante a apertura dun novo prazo público de presentación de solicitudes na páxina web da Agasp, con suficiente antelación para que teña lugar unha adecuada selección das persoas candidatas.</p>
    <p>d) En caso de dúbida, dificultades técnicas ou necesidade de máis información, poderán dirixirse á Agasp a través dos números de teléfono 886 20 61 12, 886 20 61 37 e 886 20 61 38, do fax: 886 20 61 23 ou do enderezo de correo electrónico formacion.emerxencias.agasp@xunta.es, que adoptará as medidas necesarias para facilitar a presentación de solicitudes.</p>
    <p>e) A falsidade ou ocultación de datos esenciais para a selección das persoas aspirantes dará lugar á exclusión automática do curso solicitado, así como á imposibilidade de participar en ningún outro curso durante o prazo dun ano computado desde o momento en que se detecte o feito.</p>
    <p>5. Criterios de selección do alumnado participante.</p>
    <p>1.º As prazas distribuiranse da seguinte forma: 50% para os profesionais dos servizos de extinción de incendios e salvamento, 25% para os profesionais dos servizos municipais de protección civil e 25% para os voluntarios dos servizos municipais de protección civil. Se non houbese solicitudes suficientes dalgún deses colectivos, as prazas correspondentes cubriranse con solicitantes do outro.</p>
    <p>2.º Dentro de cada un deses grupos seleccionaranse os solicitantes que teñan menos cursos feitos na Agasp nos anos 2010 e 2011.</p>
    <p>3.º Se despois de aplicar os criterios anteriores houbese empate, aplicaranse os restantes criterios de selección establecidos no artigo 20 da Orde do 4 de febreiro de 2009 pola que se aproba o Regulamento de réxime interior da Academia Galega de Seguridade Pública.</p>
    <p>4.º Na selección dentro de cada un dos colectivos mencionados no punto primeiro reservarase o 50% das prazas para solicitantes mulleres que reúnan os requisitos establecidos na convocatoria, segundo o disposto no artigo 37.bis da Lei 7/2004, do 16 de xullo, galega para a igualdade de mulleres e homes. De non existir suficientes solicitudes de participación de mulleres, as prazas sobrantes acrecentarán as da quenda xeral.</p>
    <p>6. Publicación das relacións do persoal seleccionado.</p>
    <p>A Agasp publicará na súa páxina web http://agasp.xunta.es unha relación das persoas seleccionadas para participar en cada curso, así como un número adecuado de reservas, de acordo co disposto no artigo 59.6.º da Lei de réxime xurídico das administracións públicas e do procedemento administrativo común. Ademais, para unha maior difusión, serán informados da súa selección a través do correo electrónico e tamén, para quen facilite un número de teléfono móbil, a través de mensaxe telefónica.</p>
    <p>As persoas que resulten seleccionadas teñen a obriga de participar no desenvolvemento da actividade, agás que comunicasen a súa imposibilidade de asistencia con cando menos 48 horas de antelación ao comezo desta. Esta renuncia deberase comunicar por escrito á Agasp, por correo electrónico ao enderezo formacion.emerxencias.agasp@xunta.es ou por fax ao número 886 20 61 23.</p>
    <p>Noutro caso serán excluídas automaticamente da selección para as dez seguintes actividades que se convoquen, para as que reúnan os requisitos exixidos de participación (artigos 18 e 21 do Regulamento de réxime interior da Agasp).</p>
    <p>7. Dereitos e deberes do alumnado participante.</p>
    <p>Durante o desenvolvemento da actividade ao alumnado seralle de aplicación, en canto aos dereitos e deberes, o previsto no Regulamento de réxime interior da Agasp, aprobado por Orde da Consellería de Presidencia, Administracións Públicas e Xustiza do 4 de febreiro de 2009 (DOG n.º 30, do 12 de febreiro).</p>
    <p>8. Faltas de asistencia.</p>
    <p>O Regulamento de réxime interior da Agasp, mencionado na base número 8 desta convocatoria, regula no seu artigo 16 as faltas de asistencia nos cursos:</p>
    <p>1. A asistencia ás clases e actividades comprendidas no programa do curso é obrigatoria. As faltas que as/os alumnas/os acumulen deberán xustificarse debidamente, penalizándoas disciplinariamente, en caso contrario.</p>
    <p>2. A/o alumna/o que, por enfermidade ou algunha outra causa xustificada, perda máis do 10% das clases do curso de formación será declarado/a non apto/a, e poderá incorporarse ao curso seguinte ou cando a causa determinante llo permita.</p>
    <p>De ser necesario, e só nos casos en que a inasistencia ás clases estivese motivada por accidente ou lesión sufridos con ocasión da actividade académica, o/a director/a xeral poderá considerar a conveniencia ou a oportunidade de permitirlle ao/á alumno/a poder recuperar ata un determinado número de horas e participar posteriormente nun exame extraordinario para poder superar o curso sen ter que repetilo.</p>
    <p>3. No entanto, aínda que as ausencias acumuladas non chegasen á porcentaxe sinalada, a/o alumna/o poderá verse obrigado a recuperar todas ou parte das horas perdidas ao longo do curso. Neste caso, a xefatura de ensino proporá ao/á director/a xeral o número de horas que se van recuperar, tendo en conta, en cada caso concreto, o tipo de xustificación presentada para cada ausencia, así como o número total destas e o comportamento e actitude da/do alumna/o ao longo do curso.</p>
    <p>9. Certificado de aproveitamento.</p>
    <p>Ao remate da actividade entregaráselles un certificado de aproveitamento a aquelas persoas que acrediten a súa participación continuada e superen a proba final.</p>
    <p>10. Financiamento da actividade.</p>
    <p>Esta actividade é cofinanciada nun 80% polo Fondo Social Europeo dentro do Programa operativo Fondo Social Europeo de Galicia 2007-2013, no eixe 3, tema prioritario 72.</p>
    <p>11. Facultades da Agasp.</p>
    <p>A Agasp poderá modificar o desenvolvemento normal da actividade para adaptala ás necesidades da Administración e ás continxencias que poidan xurdir.</p>
    <p>A Agasp tamén poderá suprimir o curso, ampliar novas edicións ou suspendelo temporalmente, cando así veña exixido por circunstancias que afecten a súa organización ou docencia.</p>
    <p>A Estrada, 26 de marzo de 2012.</p>
    <footer><p>José Carlos García Bouzas<br>Director xeral da Academia Galega de Seguridade Pública</p></footer>

