---
date: '2012-04-02'
id: G0165-220312-13873
page: 11604
number: 64
agency: Consellería do Medio Rural e do Mar
section: III. Outras disposicións.
title: >-
  RESOLUCIÓN do 22 de marzo de 2012, da Secretaría Xeral Técnica da Consellería
  do Medio Rural e do Mar, pola que se procede a publicar a encomenda de xestión
  ao Centro Tecnolóxico do Mar-Fundación Cetmar das accións para realizar o
  proxecto de reinstalación de moluscos bivalvos procedentes de zonas de
  produción declaradas como clase C no litoral da Comunidade Autónoma de
  Galicia.
range: Resolución
url: >-
  https://www.xunta.gal/dog/Publicados/2012/20120402/AnuncioG0165-220312-13873_gl.html
---
<p>Coa finalidade de dar cumprimento ao disposto no artigo 9.4 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, procédese a publicar, no Diario Oficial de Galicia, a orde de execución da extinta Consellería do Mar ao Centro Tecnolóxico do Mar-Fundación Cetmar das accións para realizar o proxecto de reinstalación de moluscos bivalvos procedentes de zonas de produción declaradas como clase C no litoral da Comunidade Autónoma de Galicia.</p>
    <p>Para xeral coñecemento, disponse a súa publicación como anexo a esta resolución.</p>
    <p>Santiago de Compostela, 22 de marzo de 2012.</p>
    <footer><p>Francisco José Vidal-Pardo Pardo<br>Secretario xeral técnico da Consellería do Medio Rural e do Mar</p></footer>
    <h2>ANEXO</h2>
    <p>Primeiro. Actividade a que se refire.</p>
    <p>A actividade a que se refire esta encomenda de xestión é a realización das accións para desenvolver todos os procedementos operativos necesarios para poñer en funcionamento as zonas de reinstalación de moluscos bivalvos vivos creadas pola Administración pesqueira.</p>
    <p>Segundo. Natureza e alcance da xestión encomendada.</p>
    <p>Esta encomenda de xestión ten natureza intersubxectiva, ao ter a Fundación Cetmar a consideración de medio propio instrumental da Administración, de acordo co previsto no artigo 24.6 do Decreto lexislativo 3/2011, do 14 de novembro, pola que se aproba o texto refundido da Lei de contratos do sector público.</p>
    <p>Terceiro. Prazo de vixencia.</p>
    <p>O período de execución comezará o 1 de xaneiro de 2012 e rematará o 31 de decembro de 2012, e poderá ser prorrogado logo de informe da Asesoría Xurídica e fiscalización da Intervención Delegada.</p>

