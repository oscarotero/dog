---
date: '2000-03-20'
id: 6BA2
page: 3
number: 55
agency: ESCOLA GALEGA DE ADMINISTRACIÓN PÚBLICA
section: III. OUTRAS DISPOSICIÓNS
title: >-
  Resolución do 15 de marzo de 2000 pola que se convocan unhas Xornadas sobre a
  Lei de cooperativas de Galicia.
range: Resolución
url: 'https://www.xunta.gal/dog/Publicados/2000/20000320/Anuncio6BA2_gl.html'
---
<p>Dentro do plan de actividades da Escola Galega de Administración Pública para o 2000 e de acordo coas funcións atribuídas pola Lei 4/1987, do 27 de maio, de creación da escola, e pola Lei 10/1989, do 10 de xullo, de modificación da anterior, convócanse unhas Xornadas sobre a Lei de cooperativas de Galicia, convocatoria que se desenvolverá conforme as seguintes bases:</p>
<p>1. Obxectivos.</p>
<p>As xornadas pretenden ofrecerlles ós diferentes medios interesados (funcionarios, profesionais, xuristas, etc.) un foro que lles permita afondar no coñecemento das pezas claves do réxime xurídico que instaura a Lei galega 5/1998 para as sociedades cooperativas que quedan dentro do seu ámbito de aplicación, réxime ó que terán que axustarse tanto as cooperativas que se constitúan no futuro como as xa constituídas conforme a lexislación anterior.</p>
<p>2. Contido.</p>
<p>Trataranse estes temas:</p>
<p>-A nova Lei de cooperativas de Galicia dentro do marco da lexislación estatal e autonómica neste eido.</p>
<p>-Concepto e características das sociedades cooperativas.</p>
<p>-As cooperativas agrarias e de explotación comunitaria da terra.</p>
<p>-As cooperativas de crédito e de seguros.</p>
<p>-O réxime fiscal e tributario das sociedades cooperativas.</p>
<p>-A Administración pública e as cooperativas.</p>
<p>3. Destinatarios.</p>
<p>Persoal ó servicio da Xunta de Galicia e da Administración local galega e interesados en xeral.</p>
<p>4. Desenvolvemento.</p>
<p>-Horario: mañá e tarde.</p>
<p>-Lugar e datas: as xornadas convocadas desenvolveranse no salón de actos da Delegación na Coruña da Consellería da Presidencia e Administración</p>
<p>Pública (praza de Pontevedra, s/n, da citada cidade) os días 5 e 6 de abril de 2000.</p>
<p>5. Inscrición.</p>
<p>-Prazo: remata o luns, día 3 de abril de 2000.</p>
<p>-Tramitación de solicitudes: as solicitudes irán dirixidas ó director da Escola Galega de Administración Pública, polígono das Fontiñas, rúa de Madrid, 2-4, 15707 Santiago de Compostela, segundo o modelo que figura como anexo a esta convocatoria, e presentaranse no rexistro xeral da EGAP, ou por calquera das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común. Admitiranse tamén inscricións por telefax: 981 54 63 30.</p>
<p>-Número de prazas: limitado á capacidade do local.</p>
<p>-Inscrición fóra de prazo: só se admitirán, de quedaren prazas baleiras, coa condición de que se cumpran os requisitos xerais antes indicados.</p>
<p>Os peticionarios poderán obte-la confirmación da súa posible admisión chamando, o día 4 de abril,</p>
<p>por teléfono, das 10 ás 14.45 horas, ós seguintes números: 981 54 62 39/44 ou 981 54 60 40.</p>
<p>6. Modificacións.</p>
<p>A EGAP reserva para si a facultade de interpretar e de resolve-las incidencias que puidesen xurdir no desenvolvemento das xornadas, así como a de cancelalas, se o escaso número de solicitudes non xustificase a súa realización.</p>
<p>7. Certificación de asistencia.</p>
<p>Entregaráselles, ó remate destas xornadas, a aquelas persoas inscritas que concorresen asiduamente a elas, cando a súa asistencia sexa igual ou superior ó 85% das horas lectivas programadas, e expresarase, neste documento, a natureza da actividade e as datas da súa realización.</p>
<p>Santiago de Compostela, 15 de marzo de 2000.</p>
<p>Domingo Bello Janeiro</p>
<p>Director da Escola Galega de Administración</p>
<p>Pública</p>

