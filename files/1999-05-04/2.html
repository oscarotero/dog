---
date: '1999-05-04'
id: E41E
page: 5
number: 84
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: I. DISPOSICIÓNS XERAIS
title: >-
  Decreto 107/1999, do 8 de abril, sobre a comisión superior para o estudio do
  desenvolvemento do dereito civil galego.
range: Decreto
url: 'https://www.xunta.gal/dog/Publicados/1999/19990504/AnuncioE41E_gl.html'
---
<p>O Decreto 71/1984, do 23 de febreiro, crea a comisión superior para o estudio do desenvolvemento do dereito galego, adscrita á Consellería da Presidencia. A comisión nace para se-lo eixe e motor da recuperación do específico dereito galego e dar así cumprimento ó disposto no artigo 27.4º e 5º do Estatuto de autonomía, que atribúe á Comunidade Autónoma a competencia exclusiva nesta materia.</p>
<p>Tendo en conta a necesidade de adapta-la súa composición ó novo marco competencial xurdido coa creación da Consellería de Xustiza, Interior e Relacións Laborais, á que agora está adscrita, e, sobre todo, á realidade social e institucional actual coa inclusión de novos vocais que poidan achega-la súa experiencia e coñecementos contrastados, faise precisa a publicación desta norma.</p>
<p>Na súa virtude, por proposta do conselleiro de Xustiza, Interior e Relacións Laborais e logo de deliberación do Consello da Xunta de Galicia na súa reunión do día oito de abril de mil novecentos noventa e nove,</p>
<p>DISPOÑO:</p>
<p>Artigo 1º</p>
<p>A comisión superior para o estudio do desenvolvemento do dereito civil galego, encadrada na Consellería de Xustiza, Interior e Relacións Laborais, é o órgano consultivo da Xunta de Galicia nas materias a que se refire o artigo 6º deste decreto.</p>
<p>Artigo 2º</p>
<p>A comisión superior actuará en pleno e poden constituír no seu seo seccións e ponencias.</p>
<p>Artigo 3º</p>
<p>A presidencia da comisión superior, así como das súas seccións e ponencias, correspóndelle ó conselleiro de Xustiza, Interior e Relacións Laborais, ou á persoa en quen delegue.</p>
<p>Artigo 4º</p>
<p>Formarán parte do Pleno, ademais do presidente:</p>
<p>1. O secretario xeral da Consellería de Xustiza, Interior e Relacións Laborais, que será o vicepresidente e substituirá o presidente da comisión nos casos de ausencia ou impedimento de calquera orde.</p>
<p>2. Como vocais:</p>
<p>a) O director xeral de Xustiza e Administración Local.</p>
<p>b) O director xeral-xefe da Asesoría Xurídica Xeral da Xunta de Galicia.</p>
<p>c) Un representante de cada unha das seguintes institucións, elixidos de entre os seus membros:</p>
<p>-Consello da Cultura Galega.</p>
<p>-Consello da Avogacía de Galicia.</p>
<p>-Colexio Oficial de Rexistradores da Propiedade e Mercantís.</p>
<p>-Colexio Notarial de Galicia.</p>
<p>d) Un representante de cada unha das tres universidades galegas que deberán ser catedráticos das súas facultades de dereito.</p>
<p>e) Un representante nomeado polo Tribunal Superior de Xustiza de Galicia entre os membros da Sala do Civil e do Penal.</p>
<p>f) Ata tres vocais designados polo conselleiro de Xustiza, Interior e Relacións Laborais entre persoas de recoñecida competencia profesional na materia.</p>
<p>3. O presidente poderá convocar ás reunións, con voz e sen voto, as autoridades e persoal técnico que coide pertinentes para o mellor asesoramento da comisión. En todo caso, convocaranse representantes xuristas das consellerías competentes en materia de agricultura e ambiente cando se desenvolvan institucións do dereito civil obxecto da súa competencia.</p>
<p>4. O secretario da comisión será designado polo seu presidente entre funcionarios da Dirección Xeral de Xustiza e Administración Local.</p>
<p>Artigo 5º</p>
<p>O número e denominación das seccións e ponencias a que se refire o artigo 2º deste decreto, así como a súa composición, funcións e duración, será determinado polo conselleiro de Xustiza, Interior e Relacións Laborais por proposta do pleno da comisión.</p>
<p>Artigo 6º</p>
<p>A comisión realizará estudios e emitirá dictames e informes que sexan solicitados pola Administración autonómica, por conducto do conselleiro de Xustiza, Interior e Relacións Laborais, nas seguintes materias:</p>
<p>a) Conservación, modificación e desenvolvemento das institucións do dereito civil galego (artigo 27.4º do Estatuto de autonomía para Galicia en relación co artigo 149.1.8ª da Constitución española).</p>
<p>b) Normas procesuais e procedementos administrativos que se deriven do específico dereito galego ou da organización propia dos poderes públicos galegos (artigo 149.1.18ª da Constitución española e 27.5º do Estatuto de autonomía para Galicia).</p>
<p>c) Calquera outra que lle poida ser encomendada.</p>
<p>2. Os dictames e informes serán sempre facultativos e non vinculantes.</p>
<p>Artigo 7º</p>
<p>1. O presidente representa a comisión convoca e preside as sesións do pleno e das seccións e ponencias creadas no seu seo, dirixe as deliberacións, dirime os empates con voto de calidade e exerce as demais funcións propias dos presidentes de órganos colexiados.</p>
<p>2. Os vocais elaborarán os estudios previos sobre as materias de competencia da comisión e os específicos pertinentes e asistirán ás sesións con voz e con voto. O seu mandato é de cinco anos, cesando con anterioridade en caso de demisión ou por se produci-lo seu cesamento no organismo que representan e que motivou a súa designación, procedéndose neste caso lle solicita-la designación da persoa que o vaia substituír.</p>
<p>3. O secretario é o órgano permanente da xestión ordinaria da comisión; prepara e remite, logo de aprobación do presidente, a orde do día das sesións ás que asiste con voz e sen voto, levantando as correspondentes actas e dando fe dos acordos adoptados, dos que expide certificación co visto e prace do presidente.</p>
<p>Disposición adicional</p>
<p>Única.-En todo o non previsto neste decreto, observarase o disposto no capítulo 2º do título II da Lei 30/1992, do 26 de novembro, en relación co réxime xurídico dos órganos colexiados.</p>
<p>Disposición derrogatoria</p>
<p>Única.-Queda derrogado o Decreto 71/1984, do 23 de febreiro, polo que se crea a comisión superior para o estudio do desenvolvemento do dereito galego, e cantas disposicións de igual ou inferior rango se opoñan ó disposto neste decreto.</p>
<p>Disposicións derradeiras</p>
<p>Primeira.-Queda facultado o conselleiro de Xustiza, Interior e Relacións Laborais para dictar cantos actos e disposicións considere precisos para o desenvolvemento e execución deste decreto.</p>
<p>Segunda.-Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, oito de abril de mil novecentos noventa e nove.</p>
<p>Manuel Fraga Iribarne</p>
<p>Presidente</p>
<p>Jesús C. Palmou Lorenzo</p>
<p>Conselleiro de Xustiza, Interior e Relacións Laborais</p>

