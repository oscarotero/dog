---
date: '2012-06-25'
id: CA02-180612-0001
page: 25135
number: 120
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  RESOLUCIÓN do 23 de maio de 2012, da Secretaría Xeral de Ordenación do
  Territorio e Urbanismo, sobre aprobación definitiva do expediente de
  delimitación do núcleo rural de Rioxoán, parroquia de Valonga, concello de Pol
  (Lugo) (expediente PTU-LU-10/003).
range: Resolución
url: >-
  https://www.xunta.gal/dog/Publicados/2012/20120625/AnuncioCA02-180612-0001_gl.html
---
<p>I. Antecedentes.</p>
    <p>O Concello de Pol remite o presente expediente de delimitación, para os efectos de obter a súa aprobación definitiva, conforme a disposición adicional segunda 2 da Lei 9/2002, do 30 de decembro, de ordenación urbanística e protección do medio rural de Galicia.</p>
    <p>O Concello de Pol dispón, como único instrumento urbanístico, dun proxecto de delimitación de solo urbano aprobado o 1.7.1980, e fóra deste réxese polas normas de aplicación directa da LOUG e, no que non se opón a estas, polas normas complementarias e subsidiarias de planeamento provincial (disp. transª. 1ª.1, letras e) e f), e disp. derrogatoria da LOUG).</p>
    <p>O proxecto de delimitación, subscrito polo arquitecto Mario Iglesias e polo enxeñeiro agrónomo Rubén Cobas -da consultora Monsa, S.L. en novembro de 2011, está integrado por memoria –descritiva e determinativa– e planos.</p>
    <p>Respecto da tramitación administrativa, cabe sinalar:</p>
    <p>Cumpriuse co trámite de información pública mediante anuncios no DOG do 26.10.2009 e nos xornais <em>El Progreso</em> (3.11.2009) e <em>La Voz de Galicia</em> (1.11.2009) de Lugo. Consta certificación da secretaria municipal do 27.11.2009 (ampliada por certificación do 9.12.2011) sobre a exposición pública do proxecto. Presentaron alegacións Aniceto Teijeiro Rielo, Baldomero Rancaño Irimia e María Dolores de Simón y Rúa.</p>
    <p>Consta acordo de aprobación provisional da devandita delimitación adoptado polo Concello Pleno na súa sesión do 30 de decembro de 2009.</p>
    <p>Despois de requirimento do 23.2.2012, o Concello enviou tres exemplares do proxecto técnico definitivo, coa dilixencia de ser aprobados provisionalmente en sesión de 7.3.2012, no cal se recollen parcialmente os aspectos reclamados polos alegantes.</p>
    <p>Constan informes favorables da:</p>
    <p>• Dirección Xeral de Patrimonio Cultural do 8.6.2010.</p>
    <p>• Dirección Xeral de Infraestruturas da CMATI do 26.11.2010.</p>
    <p>• Confederación Hidrográfica do Miño-Sil (CHMS), do 2.5.2011.</p>
    <p>• Deputación Provincial de Lugo do 26.7.2011.</p>
    <p>Segundo o indicado, constátase que o expediente cumpre, respecto da documentación e tramitación administrativa, as determinacións da disposición adicional segunda da LOUG.</p>
    <p>II. Análise e consideracións.</p>
    <p>Rioxoán ten topónimo recoñecido no Nomenclátor de entidades de poboación da provincia de Lugo (Decreto 6/2000), así como no censo de poboación e vivendas do Instituto Nacional de Estatística (2001). </p>
    <p>Trátase do segundo núcleo do concello en número de vivendas, tras a capitalidade municipal.</p>
    <p>O proxecto delimita dúas circunscricións ou enclaves diferenciados, separados polo río do Batán, cunha superficie bruta total aproximada de 1,32 ha na circunscrición norte e 9,58 ha na circunscrición centro-sur.</p>
    <p>Dentro dos terreos delimitados identifícanse varios destinados a dotacións: como espazo libre, unha área recreativa existente no centro do núcleo, e como equipamento, a parcela en que se asentan un edificio social e a capela de Santa Petronila.</p>
    <p>O proxecto xustifica o requisito legal de consolidación edificatoria mediante comparación da superficie edificada coa máxima edificable consonte a ordenación de referencia (índice de edificabilidade establecido no artigo 23.4.e) das NCSPP).</p>
    <p>Así mesmo, seguindo o método gráfico proposto na Instrución 4/2001 da CMATI (DOG 11.5.2011), compróbase que en ambos os enclaves o número de parcelas edificadas é superior á metade do número potencial de parcelas que se poderían constituír mediante operacións de parcelamento (segregacións e divisións que cumpriran a superficie mínima de parcela establecida no artigo 23.4.a) das NCSPP, así como a maior superficie que en cada parcela puidera estar vinculada ás edificacións existentes por razóns de ocupación ou edificabilidade –artigos 205 da LOUG e 17.2 do R.D.L. 2/2008) obtense unha relación de 7 parcelas edificadas fronte a 12 edificables no enclave norte (grao de consolidación do 58,33%) e de 47 parcelas edificadas fronte a 87 edificables no enclave centro-sur (grao de consolidación 54,02%).</p>
    <p>Os terreos cumpren o requisito de distancia máxima de 50 metros establecido no artigo 13.3 da LOUG e sométense ás condicións urbanísticas establecidas polas normas complementarias e subsidiarias de planeamento provincial aprobadas o 3.4.1991.</p>
    <p>III. Resolución.</p>
    <p>Visto canto antecede, e de acordo coa proposta elevada pola Subdirección Xeral de Urbanismo, resólvese aprobar definitivamente a delimitación do núcleo rural complexo de Rioxoán, situado na parroquia de Valonga, do concello de Pol (Lugo). </p>
    <p>Contra esta resolución, que non pon fin á vía administrativa, poderase interpoñer recurso de alzada ante a CMATI, no prazo dun mes contado a partir do día seguinte ao de notificación desta resolución, sen prexuízo de que os interesados poidan exercer, de ser o caso, calquera outro que estimen procedente (artigos 48, 58, 114 e 115 da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro). Se o interesado é unha Administración pública non caberá interpoñer recurso en vía administrativa, e poderase interpoñer recurso contencioso-administrativo perante a Sala do Contencioso-Administrativo do Tribunal Superior de Xustiza de Galicia, no prazo de dous meses contados desde o día seguinte ao da notificación, sen prexuízo da formulación, de ser o caso, do requirimento previo en igual prazo (artigo 44 e 46 da Lei 29/1998, do 13 de xullo, da xurisdición contencioso-administrativa). </p>
    <p>Notifíquese ao Concello e publíquese no <em>Diario Oficial de Galicia</em>.</p>
    <p>Santiago de Compostela, 23 de maio de 2012</p>
    <footer><p>María Encarnación Rivas Díaz<br>Secretaria xeral de Ordenación do Territorio e Urbanismo</p></footer>

