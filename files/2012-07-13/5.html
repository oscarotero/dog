---
date: '2012-07-13'
id: C3C1-090712-0005
page: 28013
number: 134
agency: 'Consellería de Presidencia, Administracións Públicas e Xustiza'
section: III. Outras disposicións.
title: >-
  RESOLUCIÓN do 4 de xullo de 2012, da Secretaría Xeral Técnica da Consellería
  de Presidencia, Administracións Publicas e Xustiza, pola que se dá publicidade
  ao Manual de estilo do Diario Oficial de Galicia e outras publicacións
  institucionais.
range: Resolución
url: >-
  https://www.xunta.gal/dog/Publicados/2012/20120713/AnuncioC3C1-090712-0005_gl.html
---
<p>O Decreto 7/2011, do 20 de xaneiro, polo que se establece a estrutura orgánica da Consellería de Presidencia, Administracións Públicas e Xustiza, establece no seu artigo 6 que a Secretaría Xeral Técnica exercerá as competencias e funcións establecidas polo ordenamento xurídico vixente en relación coas diferentes unidades e servizos en que se estrutura a consellería, así como aqueloutras que lle sexan delegadas ou encomendadas polo titular da consellería.</p>
    <p>A Orde do 28 de abril de 2011 (DOG número 83, do 29 de abril de 2011) regula a edición electrónica do Diario Oficial de Galicia e determina a súa posta en funcionamento.</p>
    <p>A disposición adicional única da dita orde establece que no prazo máximo de seis meses a Secretaría Xeral Técnica da Consellería de Presidencia, Administracións Públicas e Xustiza ditará a resolución de aprobación do Manual de estilo do DOG, que será publicado no DOG e na páxina web da dita consellería. Indícase, ademais, que a partir da súa aprobación e publicación os envíos ao DOG deberán facerse segundo as normas do dito manual.</p>
    <p>O Consello da Xunta de Galicia, na súa reunión do vinte e nove de xuño de dous mil doce, acordou aprobar e ordenar a publicación do <em>Manual de estilo do Diario Oficial de Galicia e outras publicacións institucionais</em>, que será de aplicación aos textos que se publiquen no DOG e ao resto de publicacións institucionais, en particular:</p>
    <p>– Ás publicacións en formato papel e en formato electrónico.</p>
    <p>– Aos materiais informativos elaborados polos gabinetes de comunicación.</p>
    <p>– Ás páxinas web institucionais.</p>
    <p>– Aos materiais formativos, en calquera soporte, editados ou autorizados pola Xunta de Galicia, destinados a ser utilizados en todo tipo de actividades de formación, particularmente, os elaborados para os cursos de linguaxe administrativa.</p>
    <p>En virtude do anterior, e de conformidade co establecido na dita disposición adicional única da Orde do 28 de abril de 2011 pola que se regula a edición electrónica do <em>Diario Oficial de Galicia</em> e se determina a súa posta en funcionamento, </p>
    <h2>RESOLVO:</h2>
    <p>Primeiro. Publicar o <em>Manual de estilo do Diario Oficial de Galicia e outras publicacións institucionais</em>, que será de aplicación aos textos que se publiquen no DOG e ao resto de publicacións institucionais, en particular:</p>
    <p>– Ás publicacións en formato papel e en formato electrónico.</p>
    <p>– Aos materiais informativos elaborados polos gabinetes de comunicación.</p>
    <p>– Ás páxinas web institucionais.</p>
    <p>– Aos materiais formativos, en calquera soporte, editados ou autorizados pola Xunta de Galicia, destinados a ser utilizados en todo tipo de actividades de formación, particularmente, os elaborados para os cursos de linguaxe administrativa.</p>
    <p>Segundo. O citado manual poderá consultarse na páxina web da Consellería de Presidencia, Administracións Publicas e Xustiza, no enderezo http://www.xunta.es/cpapx</p>
    <p>Terceiro. A partir da aprobación e publicación do dito manual, os envíos ao DOG e as restantes publicacións institucionais deberán facerse segundo as normas daquel.</p>
    <p>Santiago de Compostela, 4 de xullo de 2012</p>
    <footer><p>Beatriz Cuiña Barja<br>Secretaria xeral técnica da Consellería de Presidencia,<br>Administracións Públicas e Xustiza</p></footer>

