---
date: '2007-02-19'
page: 2
number: 35
agency: 'CONSELLERÍA DE PRESIDENCIA, ADMINISTRACIÓNS PÚBLICAS E XUSTIZA'
section: III. OUTRAS DISPOSICIÓNS
title: >-
  Resolución do 12 de febreiro de 2007, da Secretaría Xeral de Emigración, pola
  que se establecen e regulan as subvencións para a realización de actividades
  informativas destinadas ás colectividades e emigrantes galegos no exterior.
range: Resolución
---
<p>O Estatuto de autonomía de Galicia, no seu título preliminar, recoñece ás comunidades galegas asentadas fóra de Galicia o dereito a colaborar e compartir a vida social e cultural do pobo galego. A Lei 4/1983, do 15 de xuño, de recoñecemento da galeguidade, establece no artigo 9 que a comunidade autónoma, no marco da cooperación social e cultural coas comunidades galegas, fomentará a produción, distribución e intercambio de programas de radio e televisión.</p>
<p>Á Secretaría Xeral de Emigración, órgano dependente da Presidencia da Xunta de Galicia, correspóndenlle, entre outras, as competencias en materia de desenvolvemento da Lei 4/1983, do 15 de xuño, de recoñecemento da galeguidade, as relacións coas comunidades galegas no exterior, así como a programación de actividades dirixidas á promoción e difusión da cultura galega e ao recoñecemento da realidade actual de Galicia no exterior.</p>
<p>A disposición adicional segunda do Decreto 44/2006, do 2 de marzo, de estrutura orgánica dos órganos superiores dependentes da Presidencia da Xunta de Galicia, desconcentra no secretario xeral de Emigración a competencia para a aprobación das bases, a convocatoria e a resolución das axudas e subvencións do seu respectivo ámbito de competencia.</p>
<p>A Secretaría Xeral de Emigración, en prol de manter e promocionar a cultura galega no exterior nas súas distintas manifestacións e de potenciar o coñecemento da nosa realidade actual, considera esencial promover a realización de diferentes actividades no eido da información, a través dos distintos medios de comunicación, xa que na sociedade actual os medios de comunicación constitúen un instrumento fundamental para conseguir estes obxectivos e para alcanzar unha sociedade máis informada e plural.</p>
<p>En virtude do exposto, e no exercicio das competencias atribuídas pola disposición adicional segunda do Decreto 44/2006, do 2 de marzo, de estrutura orgánica dos órganos superiores dependentes da Presidencia da Xunta de Galicia, e de conformidade co disposto no Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia, o Decreto 287/2000, do 21 de novembro, polo que se desenvolve o réxime das axudas e subvencións públicas da Comunidade Autónoma de Galicia, a Lei 4/2006, do 30 de xuño, de transparencia e boas prácticas na administración pública galega, a Lei 30/1992, do 26 de novembro, de réxime xurídico</p>
<p>das administracións públicas e do procedemento administrativo común, e a normativa que a desenvolve, logo de informe da Asesoría Xurídica e da Intervención delegada deste órgano,</p>
<p>DISPOÑO:</p>
<p>Artigo 1º.-Obxecto.</p>
<p>A presente resolución ten por obxecto financiar a realización de actividades en radio, televisión e medios informativos dixitais que promovan a nosa cultura nas súas distintas manifestacións e un mellor coñecemento da realidade do noso país e que teñan como destinatarios as colectividades e emigrantes galegos no exterior.</p>
<p>Artigo 2º.-Actuacións subvencionables.</p>
<p>Atendendo ao obxecto sinalado no artigo anterior poderanse subvencionar, sempre que teñan unha proxección exterior, as seguintes actividades:</p>
<p>-Produción e realización de programas radiofónicos ou televisivos dirixidos á Galicia exterior.</p>
<p>-Actividades relacionadas co xornalismo dixital dirixidas á Galicia exterior.</p>
<p>Artigo 3º.-Beneficiarios.</p>
<p>1. Poden solicitar e recibir subvencións as persoas físicas e xurídicas, nacionais ou estranxeiras, que sexan titulares de medios de comunicación social en que non sexa maioritaria a participación dunha ou diversas administracións públicas, que promovan ou realicen iniciativas en materia de comunicación social.</p>
<p>2. Cando o beneficiario sexa unha persoa xurídica, as persoas que forman parte como membros e que se comprometan a levar a cabo a totalidade ou unha parte da actividade que fundamente a concesión da subvención en nome e por conta da persoa xurídica, tamén terán a condición de beneficiario. En todo caso, a persoa xurídica ten que designar unha persoa responsable da actividade.</p>
<p>3. Non poden ser beneficiarias das subvencións as persoas, as entidades ou as asociacións nas cales concorra algunha das prohibicións establecidas nos puntos 2 e 3 do artigo 13 da Lei 38/2003, do 17 de novembro, xeral de subvencións.</p>
<p>Artigo 4º.-Contía e orzamento.</p>
<p>As axudas destinaranse a cubrir os gastos derivados da realización de actividades informativas programadas. Para a concesión destas axudas resérvase inicialmente un crédito total de 60.000 euros con cargo á aplicación orzamentaria 04.50.312C.226.07, Actuacións derivadas da Lei de galeguidade, dos orzamentos xerais da Comunidade Autónoma de Galicia para o ano 2007, podendo incrementarse en función das dispoñibilidades orzamentarias.</p>
<p>Artigo 5º.-Solicitudes e prazo de presentación.</p>
<p>1. As solicitudes, xunto coa documentación correspondente, presentaranse no rexistro xeral da Secretaría Xeral de Emigración ou por calquera dos medios previstos no artigo 38.4º da Lei 30/1992,</p>
<p>do 26 de novembro, de réxime xurídico das administracións públicas e do procedemento administrativo común, segundo o modelo oficial que se publica como anexo a esta resolución, e que se acha ao dispor dos interesados nas dependencias da Secretaría Xeral de Emigración e na súa páxina web www.galiciaaberta.com.</p>
<p>As solicitudes e a documentación correspondente remitiranse á Secretaría Xeral de Emigración, rúa Basquiños número 2, 15704 Santiago de Compostela (A Coruña).</p>
<p>2. O prazo de presentación de solicitudes será de 40 días naturais contados desde o día seguinte ao da publicación desta resolución no Diario Oficial de Galicia, se coincidir en sábado ou día inhábil, contarase a partir do día seguinte hábil.</p>
<p>No caso de que a documentación presentada sexa incompleta, a Secretaría Xeral de Emigración requirirá ao interesado para que no prazo de 10 días complete a súa solicitude, indicándolle que, se non o fixer, considerarase desistido da súa petición, logo de resolución ditada nos termos previstos no artigo 42 da Lei 30/1992, de réxime xurídico das administracións públicas e do procedemento administrativo común.</p>
<p>Artigo 6º.-Documentación.</p>
<p>1. As solicitudes, presentadas conforme o disposto no artigo anterior, deberán ir acompañadas da seguinte documentación:</p>
<p>a) Fotocopia compulsada do CIF, NIF ou identificación fiscal equivalente.</p>
<p>b) Se se trata de persoas xurídicas, o documento de constitución e os seus estatutos e documento acreditativo da inscrición da entidade no rexistro correspondente, cando esta sexa necesaria, e acreditación da representación en virtude da cal actúa o asinante da solicitude.</p>
<p>c) Declaración responsable do solicitante de non incorrer en ningunha causa de incompatibilidade para percibir a subvención solicitada de acordo co establecido na normativa aplicable en materia de subvencións.</p>
<p>d) Declaración do conxunto de axudas solicitadas -tanto das aprobadas ou concedidas como das pendentes de resolución- para as mesmas accións para que se concedeu a subvención, das distintas administracións públicas competentes ou calquera dos seus organismos, entes ou sociedades ou, de ser o caso, unha declaración de que non solicitou nin percibiu outras axudas ou subvencións.</p>
<p>e) Certificado ou acreditación de que o beneficiario é titular da conta bancaria facilitada.</p>
<p>f) Memoria descritiva do proxecto ou actividade que se vai realizar indicando:</p>
<p>-Unha descrición do contido ou das actuacións que a integran.</p>
<p>-A xustificación da transcendencia e a súa repercusión social.</p>
<p>-O orzamento detallado dos gastos, co IVE ou outro imposto similar desagregado.</p>
<p>-Descrición dos recursos humanos e materiais que se destinarán ao proxecto ou actividade.</p>
<p>-Informe do ámbito territorial de influencia e grao de difusión do medio utilizado para a realización da actividade.</p>
<p>g) Acreditación da traxectoria profesional do solicitante.</p>
<p>2. A presentación da solicitude de concesión desta axuda polo interesado comportará a autorización ao órgano xestor para solicitar as certificacións que deba emitir a Axencia Estatal Tributaria, a Tesouraría Xeral da Seguridade Social e a Consellería de Economía e Facenda da Xunta de Galicia, de conformidade co establecido no artigo 43 da Lei 14/2006, do 28 de decembro, de orzamentos xerais da Comunidade Autónoma para o 2007, acreditándose este extremo antes da proposta de resolución, segundo o artigo 14 e), da Lei 38/2003, do 17 de novembro, xeral de subvencións.</p>
<p>3. O solicitante presta o seu consentimento para incluír e facer públicos, no rexistro público de axudas, subvencións e convenios e no rexistro público de sancións, os datos relevantes referidos ás axudas e subvencións recibidas, así como as sancións impostas.</p>
<p>Os datos referidos integrarán un ficheiro cuxo responsable será a Consellería de Economía e Facenda, ante quen se poderán exercer os dereitos de acceso, rectificación, cancelación e oposición.</p>
<p>Agás nos casos sinalados no artigo 9.4º do Decreto 132/2006, do 27 de xullo, polo que se regulan os rexistros públicos, a non autorización da obtención de datos ou a súa publicidade poderá dar lugar á exclusión do proceso de participación para obter a axuda ou subvención ou, se procede, ao reintegro do importe concedido.</p>
<p>De conformidade co artigo 13.4º da Lei 4/2006, do 30 de xuño, de transparencia e boas prácticas na Administración pública galega, a Secretaría Xeral de Emigración publicará na súa páxina web galiciaaberta.com a relación de beneficiarios e o importe das axudas concedidas, polo que a presentación da solicitude implica a autorización para o tratamento necesario de datos dos beneficiarios e da súa publicación na citada páxina web.</p>
<p>Artigo 7º.-Órganos competentes.</p>
<p>A ordenación e instrución do procedemento corresponderá ao xefe de servizo de Tramitación de Axudas aos Centros e Comunidades Galegas da Subdirección Xeral de Centros e Comunidades Galegas.</p>
<p>O órgano competente para resolver as solicitudes de axudas e subvencións presentadas con base nesta resolución será o secretario xeral de Emigración.</p>
<p>Artigo 8º.-Criterios de valoración.</p>
<p>A Secretaría Xeral de Emigración avaliará as solicitudes presentadas en función dos criterios seguintes:</p>
<p>a) Recursos humanos e materiais que se destinarán ao proxecto ou actividade. Valorarase o número de</p>
<p>efectivos que vai destinar ao proxecto e o perfil do equipo humano, así como a calidade do material: 35 puntos.</p>
<p>b) Traxectoria profesional do solicitante. Valoraranse os traballos realizados que estean relacionados co obxecto da subvención, así como a súa calidade: 25 puntos.</p>
<p>c) Emprego do idioma galego: 10 puntos.</p>
<p>d) Ámbito territorial de influencia e grao de difusión do medio utilizado para a realización da actividade: 20 puntos.</p>
<p>e) O carácter singular ou innovador da actividade ou proxecto que se vai realizar, tendo en conta a audiencia e o ámbito territorial en que se desenvolve: 10 puntos.</p>
<p>Artigo 9º.-Procedemento de concesión da subvención.</p>
<p>1. O procedemento para a tramitación e concesión das axudas que se convocan pola presente resolución axustarase ao previsto no Decreto lexislativo 1/1999, do 7 de outubro, de réxime financeiro e orzamentario de Galicia, e na Lei 30/1992, do 26 de novembro, de réxime xurídico das administracións públicas e do procedemento administrativo común. As solicitudes someteranse a un réxime de concorrencia competitiva tal como recolle a citada Lei de réxime financeiro e orzamentario de Galicia. Estas axudas terán a consideración de minimis ao abeiro do Regulamento (CE) nº 1998/2006 da comisión, do 15 de decembro de 2006, relativo á aplicación dos artigos 87 e 88 do Tratado ás axudas de minimis (DOUE L 379, 28-15-2006).</p>
<p>2. Os expedientes serán avaliados por un órgano colexiado que lle formulará a correspondente proposta de concesión ao órgano concedente a través do órgano instrutor. O citado órgano colexiado estará formado por tres funcionarios da Subdirección Xeral de Centros e Comunidades Galegas. O órgano colexiado avaliará as solicitudes segundo os criterios obxectivos establecidos nesta resolución.</p>
<p>Artigo 10º.-Resolución.</p>
<p>1. As resolucións serán ditadas polo secretario xeral de Emigración e notificadas aos interesados, debendo ser sempre motivadas. A Secretaría Xeral de Emigración publicará no Diario Oficial de Galicia as subvencións de contía superior a 3.000 euros concedidas a través desta convocatoria, indicando o programa e crédito orzamentario a que se imputan, beneficiario, cantidade concedida e finalidade para a que se outorgou a axuda. A Secretaría Xeral de Emigración, en cumprimento dos requisitos de publicidade e transparencia que prevé o artigo 13 da Lei 4/2006, do 30 de xuño, de transparencia e boas prácticas na Administración pública galega, publicará na súa páxina web oficial www.galiciaaberta.com as concesións das devanditas subvencións, dentro dos cinco días seguintes ao da súa notificación, indicando a relación de beneficiarios, o importe das axudas concedidas e a identificación da normativa reguladora.</p>
<p>2. O prazo máximo para resolver será de seis meses, que comezarán a contar desde a data de publicación desta resolución no Diario Oficial de Galicia. Transcorrido o devandito prazo sen que se ditasen as resolucións expresas, poderán entenderse desestimadas as solicitudes, de acordo co establecido nos artigos 1 e 2 da Lei 6/2001, do 29 de xuño, de adecuación da normativa da Comunidade Autónoma de Galicia á Lei 4/1999, do 13 de xaneiro, de modificación da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>3. As resolucións que se diten neste procedemento esgotan a vía administrativa, e contra elas cabe interpoñer potestativamente recurso de reposición ante o mesmo órgano que as ditou, no prazo dun mes contado a partir do día seguinte ao de recepción da correspondente notificación, no caso de resolucións expresas, no prazo de 3 meses contados a partir do día seguinte a aquel en que se entenda producido o acto presunto, no caso de resolucións desestimadas por silencio administrativo, de acordo co disposto na Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Así mesmo, poderá interpoñer recurso contencioso-administrativo ante o Tribunal Superior de Xustiza de Galicia, no prazo de dous meses contados a partir do día seguinte ao da recepción da correspondente notificación, no caso de resolucións expresas, ou no prazo de 6 meses contados a partir do día seguinte a aquel en que se entenda producido o acto presunto, no caso de resolucións desestimadas por silencio administrativo, de acordo co establecido na Lei 29/1998, do 13 de xullo, da xurisdición contencioso-administrativa.</p>
<p>Artigo 11º.-Gastos subvencionables.</p>
<p>1. Son gastos subvencionables aqueles gastos correntes que respondan á natureza da actividade subvencionada, tales como estudos, traballos técnicos, desprazamentos, traballos realizados por empresas ou outras persoas, aluguer, etc. En ningún caso o custo de adquisición dos gastos subvencionables pode ser superior ao do mercado.</p>
<p>2. Son subvencionables os gastos xerais da actividade do solicitante; pero só a porcentaxe que lle corresponda ao proxecto ou actividade que sexa obxecto de subvención, dentro do total dos mencionados gastos xerais.</p>
<p>Artigo 12º.-Xustificación e pagamento.</p>
<p>1. A acción subvencionada deberá ser executada durante o ano 2007.</p>
<p>2. Antes de proceder ao pagamento do importe da subvención concedida, os beneficiarios de axudas deberán remitirlle á Secretaría Xeral de Emigración, antes do fin do exercicio orzamentario, a seguinte documentación xustificativa:</p>
<p>a) Memoria xustificativa en que conste a descrición das actividades realizadas que foron financiadas coa subvención e o seu custo, coa desagregación de cada un dos gastos realizados.</p>
<p>b) Factura ou facturas acreditativas dos gastos subvencionables e demais documentos de valor probatorio equivalente con validez no tráfico xurídico mercantil ou con eficacia administrativa. Estas facturas deberán presentarse ben en documento orixinal ben en fotocopia debidamente cotexada. A acreditación dos gastos tamén poderá efectuarse mediante facturas, sempre que cumpran os requisitos exixidos para a súa aceptación no ámbito tributario. Cando os xustificantes dos gastos inclúan gastos xerais, debe especificarse a porcentaxe que significa a actividade subvencionada en relación coa totalidade das actividades que realiza o beneficiario.</p>
<p>Cando as actividades se financiaron, ademais de coa subvención, con fondos propios ou con outras subvencións ou recursos, na xustificación ten que acreditarse o importe e a aplicación destes fondos nas actividades subvencionables.</p>
<p>c) Unha mostra da actividade realizada co correspondente informe de difusión.</p>
<p>d) Declaración do beneficiario ou do seu representante legal relativa ao feito de que se realizaron todas as actuacións indicadas na solicitude de subvención e que, polo tanto, se cumpriu a finalidade para que foi subvencionada.</p>
<p>e) Declaración complementaria do conxunto das axudas solicitadas -tanto das aprobadas ou concedidas como das pendentes de resolución- para as mesmas accións para que se concedeu a subvención, das distintas administracións públicas competentes ou calquera dos seus organismos, entes ou sociedades.</p>
<p>Non obstante o anterior, para conseguir a maior operatividade deste tipo de axudas poderán acordarse pagamentos parciais ou efectuar anticipos dos importes concedidos ata a contía máxima permitida de acordo co establecido no Decreto 287/2000, do 21 de novembro, polo que se desenvolve o disposto nos artigos 78 e 79 do texto refundido da Lei de réxime financeiro e orzamentario de Galicia, suxeitos aos requisitos que na citada normativa se establecen. O resto do importe librarase no momento de completar a xustificación por parte dos beneficiarios do cumprimento da finalidade para a que se concedeu a axuda e demais condicións exixidas nesta resolución. En todo caso, antes de proceder ao pagamento terán que estar ao día das obrigas tributarias co Estado e comunidade autónoma, así como coa Seguridade Social.</p>
<p>Artigo 13º.-Obrigas dos beneficiarios.</p>
<p>Con carácter xeral, os beneficiarios das axudas e subvencións convocadas pola presente resolución quedan obrigados a:</p>
<p>-Someterse aos requisitos legais e regulamentarios que recolla a normativa xeral de aplicación ás axudas e subvencións da Xunta de Galicia, en concreto, as recolleitas no artigo 78 do Decreto lexislativo 1/1999, do 7 de outubro, así como ás actuacións de comprobación que respecto da xestión de fondos pode efectuar o departamento concedente, ás de control financeiro que realice a Intervención Xeral da</p>
<p>Comunidade Autónoma e aos procedementos fiscalizadores do Consello de Contas e do Tribunal de Contas.</p>
<p>-Se por calquera motivo a actuación programada non se puider realizar, deberáselle comunicar á Secretaría Xeral de Emigración, que poderá dispoñer do citado crédito para subvencionar proxectos inicialmente non atendidos ou aumentar a axuda doutros subvencionados parcialmente.</p>
<p>-Será obrigatoria a difusión do financiamento por parte da Secretaría Xeral de Emigración das actividades culturais subvencionadas mediante as axudas recollidas nesta resolución nos actos, documentación e emisións que se realicen, por calquera medio, con motivo da actuación subvencionada.</p>
<p>Artigo 14º.-Graduación dos posibles incumprimentos.</p>
<p>1. Para cobrar o importe da subvención concedida deberá terse realizado o 100% da actividade, o proxecto ou o obxecto para que se concedeu a subvención. Nos casos en que se realice parcialmente, reducirase proporcionalmente o importe da subvención en función do xustificado, sempre que se cumpra a finalidade para que se concedeu a subvención.</p>
<p>2. Non obstante, non debe considerarse que incorre en incumprimento o beneficiario que realice parcialmente o proxecto ou a actividade que é obxecto de subvención por falta de financiamento propio, sempre que a actividade subvencionada sexa esencialmente divisible e poida considerarse cumprida a finalidade que fundamentou a concesión da subvención.</p>
<p>Artigo 15º.-Modificación da resolución de concesión e reintegro.</p>
<p>Os beneficiarios das axudas quedan obrigados a comunicarlle á Secretaría Xeral de Emigración, no momento en que se produza, calquera alteración dos requisitos exixidos na convocatoria ou de circunstancias sobrevidas que impidan ou dificulten a execución das accións subvencionadas, podendo a Secretaría Xeral adoptar a resolución de modificación da concesión ou de reintegro que corresponda.</p>
<p>Procederá o reintegro total ou parcial das cantidades percibidas e a exixencia dos xuros de mora nos casos e nos termos previstos no artigo 78 da Lei de réxime financeiro e orzamentario de Galicia e no Decreto 287/2000.</p>
<p>Artigo 16º.-Recursos.</p>
<p>Contra esta resolución cabe interpoñer potestativamente recurso de reposición ante o mesmo órgano que a ditou, no prazo dun mes contado a partir do día seguinte á súa publicación no Diario Oficial de Galicia.</p>
<p>Así mesmo, poderá interpoñerse recurso contencioso-administrativo ante o Tribunal Superior de Xustiza de Galicia, no prazo de dous meses contados a partir do día seguinte ao da publicación, de acordo co establecido na Lei 29/1998, do 13 de xullo, da xurisdición contencioso-administrativa.</p>
<p>Santiago de Compostela, 12 de febreiro de 2007.</p>
<p>Manuel Luis Rodríguez González</p>
<p>Secretario xeral de Emigración</p>
<p>CONSELLERÍA DE POLÍTICA TERRITORIAL, OBRAS PÚBLICAS</p>
<p>E TRANSPORTES</p>

