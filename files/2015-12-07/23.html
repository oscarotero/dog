---
date: '2015-12-07'
id: G0424-101115-0002
page: 46029
number: 233
agency: 'Consellería de Economía, Emprego e Industria'
section: VI. Anuncios. a) Administración autonómica.
title: >-
  RESOLUCIÓN do 5 de novembro de 2015, da Dirección Xeral de Enerxía e Minas,
  pola que se autoriza e se aproba o proxecto de execución da estación de
  regulación e medida (ERM) e extensión de rede no termo municipal de Xove
  (Lugo), promovido pola empresa Gas Galicia SDG, S.A. (expediente IN627A
  2015/12-0).
range: Resolución
url: >-
  https://www.xunta.gal/dog/Publicados/2015/20151207/AnuncioG0424-101115-0002_gl.html
---
<p>Logo de examinar o expediente instruído por instancia da empresa Gas Galicia SDG, S.A., con CIF A15383284 e con enderezo para os efectos de notificación na rúa Lisboa, Edificio Área Central, local 31 HIJ, 15707 Santiago de Compostela (A Coruña), resultan os seguintes</p>
    <p>Antecedentes de feito.</p>
    <p>Primeiro. O 12.4.2012, esta dirección xeral ditou resolución pola cal se outorgou a Gas Galicia SDG, S.A. a autorización administrativa para a distribución de gas natural canalizado no termo municipal de Xove, na provincia de Lugo (expediente IN627A 2011/4-0), que foi publicada no Diario Oficial de Galicia (24.8.2012) e no Boletín Oficial da provincia de Lugo (27.8.2012).</p>
    <p>Segundo. O 21.2.2013, esta dirección xeral ditou resolución pola cal se aprobou o proxecto de execución correspondente á rede de distribución de gas natural no termo municipal de Xove (expediente IN627A 2012/21-0).</p>
    <p>Terceiro. O 23.7.2013, esta dirección xeral ditou resolución pola cal se outorgou a autorización administrativa e se aprobou o proxecto de execución denominado planta compacta de almacenamento e regasificación de gas natural líquido para subministración en Xove (Lugo) (expediente IN627A 2012/19-0), que foi publicada no Diario Oficial de Galicia (1.10.2013) e no Boletín Oficial da provincia de Lugo (12.9.2013).</p>
    <p>O 31.3.2015, Gas Galicia SDG, S.A. presentou escrito no cal fai constar a súa renuncia ás obras da planta de GNL por ter prevista a subministración á rede de gas natural de Xove desde o gasoduto de transporte básico da Mariña luguesa.</p>
    <p>O 18.5.2015, esta dirección xeral ditou resolución pola cal se acepta a renuncia da empresa Gas Galicia SDG, S.A., se declara concluso o procedemento, se procede ao arquivamento das actuacións e se cancela o correspondente aval en relación co expediente IN627A/19-0.</p>
    <p>Cuarto. O 18.5.2015, a empresa Gas Galicia SDG, S.A. solicitou a autorización administrativa, a aprobación do proxecto de execución e o recoñecemento da utilidade pública do proxecto de instalacións Estación de regulación e medida (ERM) MOP 16/4 e extensión da rede en MOP 4 bar para subministración de gas natural ao núcleo urbano de Xove (Lugo).</p>
    <p>Quinto. Esta dirección xeral trasladou as separatas técnicas do citado proxecto ás distintas administracións, organismos ou empresas de servizo público ou de servizos de interese xeral afectadas, co obxecto de obter a súa conformidade, oposición ou reparos para a súa aprobación. Na seguinte táboa relaciónanse estas entidades e recóllese un resumo da súa resposta (da cal se deu traslado ao promotor para obter a súa conformidade):</p>
    <table>
     <tbody>
      <tr>
       <td>Nº</td>
       <td>Entidade</td>
       <td>Resposta</td>
      </tr>
      <tr>
       <td>1</td>
       <td>Deputación Provincial de Lugo</td>
       <td>Condicionado sobre canalizacións de gas do 27.8.2015</td>
      </tr>
      <tr>
       <td>2</td>
       <td>Concello de Xove</td>
       <td>Informe favorable</td>
      </tr>
      <tr>
       <td>3</td>
       <td>Axencia Galega de Infraestruturas-Consellería de Medio Ambiente, Territorio e Infraestruturas</td>
       <td>Enténdese favorable por non recibirse informe</td>
      </tr>
     </tbody>
    </table>
    <p>O 27.10.2015, Gas Galicia SDG, S.A. mostrou conformidade co informe da Deputación Provincial de Lugo.</p>
    <p>Sexto. O 21.7.2015, esta dirección xeral ditou resolución pola cal se someteu a información pública a solicitude de autorización administrativa, aprobación de proxecto de execución e recoñecemento, en concreto, da utilidade pública da infraestrutura gasista Estación de regulación e medida (ERM) MOP 16/4 e extensión da rede en MOP 4 bar para subministración de gas natural ao núcleo urbano de Xove (Lugo) promovida pola empresa Gas Galicia SDG, S.A. (expediente IN627A 2015/12-0).</p>
    <p>Esta resolución publicouse no Diario Oficial de Galicia do 10.9.2015, no Boletín Oficial da provincia de Lugo do 22.8.2015 e nos xornais La Voz de Galicia e El Progreso do 19.8.2015, e tamén estivo exposta no taboleiro de anuncios do Concello de Xove durante vinte días.</p>
    <p>Sétimo. O 23.7.2015, esta dirección xeral notificou a relación de predios afectados aos seus titulares.</p>
    <p>Gas Galicia SDG, S.A. chegou a acordos mutuos cos titulares das parcelas 1, 2, 3, 4, 5, 6, 7, 8 e 9, e renunciou ao recoñecemento de utilidade pública da parcela número 10.</p>
    <p>Gas Galicia SDG, S.A. manifesta que a canalización de gas proxectada discorre por un camiño existente de serventía de acceso a parcelas dun largo mínimo de 3 metros. Este camiño discorre por terreos que forman parte da parcela número 9. </p>
    <p>A superficie afectada pola servidume de paso (franxa de 3 metros de largo, 1,5 metros a cada lado do eixe da tubaxe) non excederá os límites deste camiño.</p>
    <p>Oitavo. O 27.10.2015, a Xefatura Territorial de Lugo emitiu informe favorable sobre o citado proxecto.</p>
    <p>Fundamentos de dereito.</p>
    <p>Primeiro. A Dirección Xeral de Enerxía e Minas é a competente para resolver este expediente con fundamento no Estatuto de autonomía de Galicia; no Real decreto 2563/1982, do 24 de xullo, sobre traspaso de funcións e servizos da Administración do Estado á Comunidade Autónoma de Galicia en materia de industria, enerxía e minas; no Decreto 132/1982, do 4 de novembro, sobre asunción de competencias en materia de industria, enerxía e minas e a súa asignación á Consellería de Industria, Enerxía e Comercio; no Decreto 129/2015, do 8 de outubro, polo que se fixa a estrutura orgánica das consellerías da Xunta de Galicia; e no Decreto 324/2009, do 11 de xuño, polo que se establece a estrutura orgánica da Consellería de Economía e Industria, en relación coa Lei 34/1998, do 7 de outubro, do sector de hidrocarburos; co Real decreto 1434/2002, do 27 de decembro, polo que se regulan as actividades de transporte, distribución, comercialización, subministración e procedementos de autorización de instalacións de gas natural; co Decreto 62/2010, do 15 de abril, polo que se regula o trámite de competencia e os criterios de valoración no suposto de concorrencia de dúas ou máis solicitudes de autorización administrativa de instalacións de transporte secundario e distribución de gas natural e redes de distribución de gases licuados do petróleo (GLP); coa Orde da Consellería de Industria e Comercio do 30.11.1999 sobre a tramitación de autorizacións administrativas das canalizacións de gas, e coa Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Segundo. Tendo en conta o exposto no antecedente de feito sétimo, a parcela 10 queda desafectada.</p>
    <p>Terceiro. O citado proxecto cumpre coas exixencias regulamentarias fixadas no Real decreto 919/2006, do 28 de xullo, polo que se aproba o Regulamento técnico de distribución e utilización de combustibles gasosos e as súas instrucións técnicas complementarias ICG 01 a 11.</p>
    <p>Cuarto. No expediente instruído para o efecto cumpríronse os trámites regulamentarios.</p>
    <p>Vistos os preceptos legais citados e os demais de pertinente e xeral aplicación, esta dirección xeral</p>
    <h2>RESOLVE:</h2>
    <p>1. Autorizar administrativamente a instalación Estación de regulación e medida (ERM) MOP 16/4 e extensión da rede en MOP 4 bar para subministración de gas natural en Xove (Lugo) que promove a empresa Gas Galicia SDG, S.A.</p>
    <p>2. Aprobar o proxecto de execución da citada instalación.</p>
    <p>Todo isto de acordo coas seguintes condicións:</p>
    <p>Primeira. Gas Galicia SDG, S.A. constituirá no prazo de dous meses, contados desde o momento do outorgamento da autorización, unha fianza por valor de 1.333,05 euros, importe do 2 % do orzamento das instalacións, para garantir o cumprimento das súas obrigas, conforme o previsto no artigo 73.4 da Lei 34/1998, do 7 de outubro, e no artigo 82 do Real decreto 1434/2002, do 27 de decembro. A dita fianza constituirase na Caixa Xeral de Depósitos da Consellería de Facenda da Xunta de Galicia, en calquera das formas sinaladas no artigo 11.3 do Decreto 1775/1967, do 22 de xullo, sobre o réxime de instalación, ampliación e traslado de industrias, e será devolta unha vez que se formalice a acta de posta en marcha das instalacións.</p>
    <p>Segunda. As instalacións e as súas montaxes deberán cumprir as disposicións e normas técnicas que en xeral sexan de aplicación e, en particular, as correspondentes ao Regulamento técnico de distribución e utilización de combustibles gasosos coas súas instrucións técnicas complementarias e as normas que os complementan, regulamentos electrotécnicos, normas UNE e demais normativa e directrices vixentes, así como cantas as substitúan ou se diten a nivel estatal ou desta comunidade, e deberán preverse para responder aos avances tecnolóxicos no eido do gas e lograr abastecementos flexibles e seguros.</p>
    <p>Terceira. O prazo para a posta en marcha das instalacións que se autorizan será de doce meses, contados a partir da data da última autorización administrativa necesaria para a súa execución.</p>
    <p>Cuarta. En canto aos bens e dereitos afectados por esta infraestrutura e adscritos ás distintas administracións, organismos ou empresas de servizo público ou de servizos de interese xeral, a empresa promotora procederá a realizar os correspondentes cruzamentos e afeccións de acordo cos condicionados e informes emitidos por estes ou, de ser o caso, pendentes de emitir.</p>
    <p>Quinta. Unha vez construídas as instalacións autorizadas, a empresa promotora deberá presentar a solicitude de posta en marcha ante a xefatura territorial, quen deberá expedila, logo das comprobacións técnicas que considere oportunas. Previamente ao levantamento da acta de posta en marcha, a xefatura territorial solicitará á empresa promotora os ensaios e probas oportunas, así como o certificado de dirección e remate de obra, no cal conste que a construción e montaxe das instalacións se efectuaron de acordo cos proxectos correspondentes, acreditando, así mesmo, expresamente, o cumprimento das condicións técnicas e prescricións regulamentarias de aplicación.</p>
    <p>Sexta. A empresa promotora deberá iniciar a subministración de gas no prazo dun mes contado a partir da data na cal a xefatura territorial formalice a acta de posta en marcha.</p>
    <p>Sétima. A autorización outórgase sen prexuízo de terceiros e independentemente das autorizacións ou licenzas de competencia doutros organismos ou entidades públicas, necesarias para realizar as instalacións aprobadas.</p>
    <p>Oitava. A Administración reserva para si o dereito a deixar sen efecto esta autorización por calquera das causas sinaladas no artigo 34.1 do Decreto 1775/1967, do 22 de xullo, sobre o réxime de instalación, ampliación e traslado de industrias; por incumprimento das condicións estipuladas; pola facilitación de datos inexactos ou por calquera outra causa legal ou regulamentaria que así se prevexa.</p>
    <p>Contra esta resolución, que non pon fin á vía administrativa, poderase interpor, de ser o caso, recurso de alzada, ante o conselleiro de Economía, Emprego e Industria, no prazo dun mes a partir do día seguinte ao da súa notificación.</p>
    <p>Santiago de Compostela, 5 de novembro de 2015</p>
    <footer><p>Ángel Bernardo Tahoces<br>Director xeral de Enerxía e Minas</p></footer>

