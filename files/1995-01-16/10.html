---
date: '1995-01-16'
id: 8FCA
page: 546
number: 10
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Orde do 10 de xaneiro de 1995 pola que se anuncian axudas económicas
  destinadas a subvenciona-la realización de obras e equipamentos locais por
  parte dos concellos.
range: Orde
url: 'https://www.xunta.gal/dog/Publicados/1995/19950116/Anuncio8FCA_gl.html'
---
<p>A Consellería de Xustiza, Interior e Relacións Laborais pretende colaborar cos concellos na mellora da calidade de vida local; regulando por medio da presente orde os requisitos e o procedemento que se seguirá para a concesión de axudas económicas destinadas á realización de obras e equipamentos locais, necesarios para a prestación dos servicios públicos a que se refire o artigo 26.1 da Lei 7/1985, do 2 de abril, reguladora das bases de réxime local. Por todo isto,</p>
<p>DISPOÑO:</p>
<p>Artigo 1º.-</p>
<p>Establécense subvencións ós concellos de Galicia, destinadas á realización das obras e equipamentos locais (bens non consumibles) que sexan necesarios para a prestación dos servicios públicos a que se refire o artigo 26.1º da Lei 7/1985, do 2 de abril, reguladora das bases de réxime local.</p>
<p>Estas subvencións faranse efectivas con cargo á aplicación orzamentaria 13.02.764, Programa 123.A, dos orzamentos xerais da Comunidade Autónoma de Galicia para 1995, ata un límite de sesenta millóns de pesetas (60.000.000).</p>
<p>Artigo 2º.-</p>
<p>A axuda económica que se conceda poderá acada-lo 100% do total do orzamento presentado.</p>
<p>A contía de cada subvención non poderá supera-la cantidade de un millón de pesetas (1.000.000 pts.).</p>
<p>Artigo 3º.-</p>
<p>1. Os que desexen acollerse ós beneficios desta orde elevarán petición, por medio de instancia dirixida ó conselleiro de Xustiza, Interior e Relacións Laborais, segundo modelo que figura como anexo desta orde, e presentarana no rexistro xeral das delegacións provinciais da Consellería de Xustiza, Interior e Relacións Laborais, no da Consellería de Xustiza, Interior e Relacións Laborais ou por calquera outro dos medios a que se refire o artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común, no prazo de 30 días naturais, contados a partir do seguinte ó da publicación desta orde no Diario Oficial de Galicia.</p>
<p>2. O concello peticionario xuntaralle á solicitude a seguinte documentación:</p>
<p>a) Certificación do acordo do concello polo que se aproban as obras que se van realizar e se aceptan as condicións de financiamento e demais requisitos establecidos na presente orde.</p>
<p>b) Memoria xustificativa da necesidade das obras para as que se solicita subvención, con expresión da fase, de se-lo caso, a que corresponda.</p>
<p>c) Memoria da obra que se vai realizar.</p>
<p>d) Orzamento detallado.</p>
<p>e) A tramitación e adxudicación das obras será realizada polos concellos beneficiarios conforme a súa propia normativa, dándolle conta deste acto á Consellería de Xustiza, Interior e Relacións Laborais.</p>
<p>O defecto na solicitude seralles notificado ós interesados pola correspondente delegación provincial desta consellería, e daráselles un prazo de dez días para emenda-los erros ou omisións. Transcorrido o dito prazo, se non se producise a emenda, as peticións serán arquivadas sen máis trámite na correspondente delegación provincial da Consellería de Xustiza, Interior e Relacións Laborais.</p>
<p>Artigo 4º.-</p>
<p>Recibidas as solicitudes de subvención e a súa documentación, serán analizadas polos servicios competentes das delegacións provinciais da Consellería de Xustiza, Interior e Relacións Laborais, e os delegados provinciais elevaranlle o correspondente informe ó director xeral de Xustiza e Interior. Visto o informe, o director xeral de Xustiza e Interior elevará proposta ó conselleiro de Xustiza, Interior e Relacións Laborais, quen resolverá.</p>
<p>A resolución notificaráselles a tódolos beneficiarios da subvención, por calquera medio que permita ter constancia da recepción polo interesado ou o seu representante, así como da data, a identidade e o contido da resolución. No caso de que, transcorridos tres meses dende o remate do prazo de presentación de solicitudes, non se comunicara a concesión da subvención, entenderase desestimada.</p>
<p>Artigo 5º.-</p>
<p>Na valoración das solicitudes presentadas polos concellos teranse en canta os seguintes aspectos:</p>
<p>a) A necesidade das obras que se van realizar, apreciadas en razón da súa urxencia.</p>
<p>b) A situación económica do concello estimada pola contía do seu orzamento e pola súa situación financeira.</p>
<p>c) A poboación e extensión do termo municipal.</p>
<p>Artigo 6º.-</p>
<p>1. Os beneficiarios das subvencións, unha vez aceptadas estas, quedarán obrigados a destina-los fondos percibidos ó obxecto concreto para o que foron concedidos. As delegacións provinciais da Consellería de Xustiza, Interior e Relacións Laborais poderán comprobar, cando o consideren conveniente, a execución dos proxectos subvencionados.</p>
<p>2. Os beneficiarios da subvención presentarán facturas orixinais ou fotocopia compulsada do gasto, aprobada pola corporación, por triplicado nas delegacións provinciais correspondentes antes do 15 de</p>
<p>setembro de 1995, inexcusablemente. No caso de subvencionar obra nova, deberase presentar certificación de obra en modelo oficial, xunto á relación valorada, asinada polo técnico municipal, maila factura. As delegacións provinciais, de atopalas conformes, remitiranas á Dirección Xeral de Xustiza e Interior que proporá o libramento de fondos.</p>
<p>Artigo 7º.-</p>
<p>No caso de que o beneficiario da axuda incumprise algunha das condicións ou obrigas estipuladas, a Consellería de Xustiza, Interior e Relacións Laborais instruirá expediente sancionador, conforme o previsto na vixente Lei 30/1992, do 26 de novembro, de réxime xurídico das administracións públicas e do procedemento administrativo común, e se procede, anulará os beneficios concedidos e, conforme o disposto no artigo 78.6 da Lei 11/1992 do 7 de outubro, solicitará a devolución das cantidades percibidas, se as houbese, xunto cos xuros de demora debidos polos mesmos, segundo o procedemento que establece o Regulamento xeral de recadación.</p>
<p>Disposicións derradeiras</p>
<p>Primeira.-Facúltase o director xeral de Xustiza e Interior para dictar, no ámbito das súas competencias, as resolucións precisas para o desenvolvemento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 10 de xaneiro de 1995.</p>
<p>Juan Miguel Diz Guedes</p>
<p>Conselleiro de Xustiza, Interior e Relacións</p>
<p>Laborais</p>
<p>Director xeral de Xustiza e Interior.</p>
<p>Delegado Provincial da Consellería de Xustiza,</p>
<p>Interior e Relacións Laborais na Coruña.</p>
<p>Delegado Provincial da Consellería de Xustiza,</p>
<p>Interior e Relacións Laborais en Lugo.</p>
<p>Delegado Provincial da Consellería de Xustiza,</p>
<p>Interior e Relacións Laborais en Ourense.</p>
<p>Delegado Provincial da Consellería de Xustiza,</p>
<p>Interior e Relacións Laborais en Pontevedra.</p>

