---
date: '2000-12-18'
id: 1571A
page: 16
number: 243
agency: FUNDACIÓN PÚBLICA HOSPITAL DO SALNÉS
section: VI. ANUNCIOS
title: >-
  Acordo do 27 de novembro de 2000 polo que se anuncia a convocatoria de probas
  de selección de persoal.
range: Acordo
url: 'https://www.xunta.gal/dog/Publicados/2000/20001218/Anuncio1571A_gl.html'
---
<p>En uso das atribucións recollidas no artigo 3 da Lei 10/1996, do 5 de novembro (Diario Oficial de Galicia nº 227, do 20 de novembro), o Padroado</p>
<p>da Fundación Pública Hospital do Salnés acordou a convocatoria das correspondentes probas de selección de persoal, baixo os principios de igualdade, mérito, capacidade e publicidade, segundo determina o artigo 2 da citada lei. Na súa virtude, a dirección da fundación fai pública a convocatoria de selección do seu persoal, de conformidade coas seguintes bases:</p>
<p>1. Obxectivo do proceso de selección.</p>
<p>Con motivo da posta en marcha da Fundación Pública Hospital do Salnés, xorde a necesidade de incorporar traballadores de moi diversos perfís que cubran as necesidades iniciais. As categorías e áreas de traballo, requisitos básicos e prazas ofertadas detállanse no anexo I.</p>
<p>2. Aspectos xerais.</p>
<p>2.1. Fases do proceso de selección. O proceso selectivo ten dúas fases. Para facultativos e técnicos superiores, a primeira fase consiste na valoración do seu currículo e unha memoria sobre a súa área de traballo; nunha segunda fase farase unha entrevista persoal. Nas restantes categorías, a primeira fase consistirá nun test psicotécnico e de coñecementos. A segunda consistirá na valoración do currículo e unha entrevista ou proba práctica. A puntuación de cada fase por categoría especifícase no anexo II.</p>
<p>2.2. Lugares de información e recollida de solicitudes. Durante todo o proceso de selección en: Oficina de Información. Fundación Pública Hospital do Salnés. Estromil, Ande-Rubiáns, 36600 Vilagarcía de Arousa. Horario: das 9 ás 15 horas e das 16 ás 18 horas (de luns a venres). Teléfono de información: 986 50 93 60. Os lugares onde poderá recollerse a solicitude, o temario e as instruccións correspondentes a cada categoría profesional serán: Oficina de Información da Fundación Pública Hospital do Salnés, Delegación Provincial de Sanidade de Pontevedra, Dirección Provincial do Sergas de Pontevedra (en Vigo), ou a través de mensaxería, chamando á Oficina de Información, enviaranlle a solicitude a portes debidos.</p>
<p>2.3. Mesa de selección. Con motivo da selección constituirase unha mesa de selección encargada de garantir e supervisa-lo desenvolvemento axeitado do proceso en tódalas súas fases. A dita mesa de selección estará constituída por: presidente: o xerente da fundación ou persoa delegada por este. Vocal 1º: o director de xestión da Fundación Pública Hospital do Salnés ou persoa delegada por este, que actuará como secretario. Vocal 2º: responsable asistencial da Fundación Pública Hospital do Salnés ou persoa delegada por este. Vocal 3º: responsable de enfermería da Fundación Pública Hospital do Salnés ou persoa delegada por este. Vocal 4º: presidenta do Padrodado da Fundación Pública Hospital do Salnés ou persoa delegada por esta. En función da categoría profesional, a mesa de selección poderá contar coa colaboración dos asesores que considere convenientes.</p>
<p>A mesa adecuará as súas actuacións ás da Lei de réxime xurídico das administracións públicas. En ningún caso a mesa poderá declarar que superaron o proceso de selección un número superior de aspirantes có dos postos convocados.</p>
<p>Á finalización do proceso selectivo, a mesa confeccionará unha relación ordenada na que figuren os aspirantes que non obtiveron posto, para a súa posible contratación temporal, sempre e cando as necesidades de persoal existentes na empresa o requiran.</p>
<p>2.4. Documentación e reclamacións. Os requisitos e méritos examinados e valorados pola mesa de selección serán os alegados polos aspirantes dentro do prazo de presentación de solicitudes, e non se terán en consideración os obtidos con posterioridade á finalización do dito prazo.</p>
<p>Os aspirantes quedan vinculados ós datos que fixeron constar na solicitude. O domicilio que figura na solicitude considerarase o único válido para efectos de notificacións, sendo responsabilidade exclusiva do concursante, tanto os erros na consignación del como a non comunicación de cambios de domicilio.</p>
<p>Os erros de feito que se advertisen en calquera das fases poderán corrixirse en calquera momento de oficio ou por petición do interesado. Tódalas reclamacións que se realicen durante o proceso de selección deberán enviarse por correo certificado á mesa de selección ou rexistrarse na Oficina de Información. Os prazos de presentación de reclamacións serán de 5 días naturais a partir da publicación das listaxes. As reclamacións que se presenten deberán reflectir nome e apelidos do reclamante, enderezo, teléfono de contacto, código da categoría e área de traballo e motivo da reclamación. As alegacións serán resoltas pola mesa de selección e publicarase unha listaxe complementaria da primeira.</p>
<p>3. Etapas do proceso de selección.</p>
<p>3.1. Requisitos de admisión: para poder presentarse ó proceso de selección, será obrigatorio o cumprimento dos seguintes requisitos:</p>
<p>* Ter cumpridos 18 anos no momento da presentación da solicitude.</p>
<p>* Ser nacional dalgún dos estados membros da Unión Europea ou dalgún país que subscribise tratado internacional nos termos establecidos na disposición única da Lei 17/1993, do 23 de decembro (BOE do 24 de decembro).</p>
<p>* Ter aboados os dereitos de admisión ó proceso.</p>
<p>* Estar en posesión da titulación requirida para poder optar á categoría, na data de remate do prazo de presentación de solicitudes.</p>
<p>* Non estar inhabilitado para o desempeño de funcións públicas, nin separado mediante expediente disciplinario de calquera das administracións públicas.</p>
<p>Ó se presentaren a este proceso, asúmese que os candidatos coñecen e aceptan as bases de convocatoria.</p>
<p>3.2. Presentación de solicitudes e pagamento dos dereitos de admisión. O prazo de presentación de solicitudes será de 20 días naturais desde o día seguinte ó da publicación no Diario Oficial de Galicia. Soamente se admitirán aquelas solicitudes entregadas no dito prazo, sendo excluídas todas aquelas que non cumpran o dito requisito. Na solicitude figurará o selo xustificativo do ingreso, pagado a nome do candidato.</p>
<p>Os dereitos de admisión aboaranse por instancia presentada, para ingresar a favor da Fundación Pública Hospital do Salnés, no número de conta: 2080-0067-24-0040034363. A falta de ingreso dos dereitos de admisión considerarase unha causa excluínte. A contía dos dereitos de admisión por categoría é: facultativo/as e titulados superiores: 3.000 pesetas (18,03 euros); diplomados sanitarios: 2.500 pesetas (15,03 euros); restantes categorías: 2.000 pesetas (12,02 euros). Deberase presentar unha solicitude para cada categoría e área de traballo ás que se opte e aboa-los dereitos de admisión para cada unha delas. Os dereitos de admisión non se devolverán en ningún caso.</p>
<p>No caso dos facultativos e técnicos superiores, achegarase unha memoria referida á especialidade/área de traballo en relación coa praza á que opte e o formulario do currículo-autobaremado xunto coas fotocopias compulsadas que xustifiquen os méritos alegados. As características da memoria poderán recollerse nos lugares de información do punto 2.2.</p>
<p>A documentación entregarase na Oficina de Información ou por correo certificado, nun sobre cerrado, de tamaño axeitado (A4 ou similar), sen dobrar e deberá figurar na solicitude o selo coa data de envío posto na oficina de correos.</p>
<p>3.3. Listaxe de candidatos admitidos e excluídos ó proceso de selección. Publicarase a listaxe provisional de solicitantes admitidos e excluídos no proceso de selección, especificando a causa de exclusión para os afectados. As listaxes publicaranse na Oficina de Información.</p>
<p>3.4. Realización da primeira parte do proceso selectivo. Unha vez rematado o período de reclamacións e publicadas as listas definitivas, realizarase o test ás categorías indicadas.</p>
<p>Tódolos candidatos que acudan á realización do test deberán leva-lo orixinal do DNI, pasaporte ou permiso de conducir. No caso de non presentar ningún destes documentos non poderán face-las probas. Tódolos candidatos convocados á realización das probas que non se presenten, quedarán inescusablemente rexeitados do proceso de selección.</p>
<p>Como resultado do test ou da memoria mailo currículo, se é o caso, obterase unha puntuación que permitirá elaborar unha lista ordenada correlativa por categorías e áreas de traballo. Coa publicación</p>
<p>das listas sinalarase a data e a hora da entrevista e/ou proba práctica para os candidatos preseleccionados. Aquelas persoas sen data asignada e hora de entrevista, significará que non pasaron á seguinte fase do proceso de selección. A mesa de selección establecerá o corte en cada lista, sempre co criterio de que non superarán a proba máis de tres persoas por cada posto de traballo que se vai seleccionar.</p>
<p>Os aspirantes que superaran o test e convocados á entrevista persoal, deberán enviar á Oficina de Información o currículo autobaremado e tódolos orixinais ou fotocopias compulsadas que xustifiquen os méritos achegados, no prazo de cinco días naturais desde a publicación da lista definitiva de aspirantes convocados. Non é necesario enviar eses documentos no sobre coa solicitude. Previamente á entrevista e/ou proba práctica, realizarase un proceso de validación do currículo autobaremado, no que se comprobará a documentación presentada.</p>
<p>3.5. Realización da segunda fase do proceso selectivo. A entrevista persoal e/ou proba práctica é a derradeira fase do proceso de selección de persoal. Nas ditas entrevistas e/ou probas prácticas valorarase aquela información que non é achegada no currículo autobaremado e que é importante para o bo desempeño da actividade profesional. Se un candidato presenta varias solicitudes de traballo para a mesma categoría e diferentes áreas de traballo, realizará unha soa entrevista. Se un candidato se</p>
<p>presentase a diferentes categorías, entón realizará tantas entrevistas como solicitudes presentase.</p>
<p>Os convocados a esta fase deberán presentarse na Oficina de Información da fundación, co orixinal do DNI, permiso de conducir ou, no seu defecto, pasaporte.</p>
<p>3.6. Publicación de listaxes finais. Unha vez rematada a segunda fase, publicaranse para cada categoría e área de traballo as puntuacións de cada alínea. Nesas listas, e xunto coa puntuación final obtida, constará se o candidato foi seleccionado ou non. A mesa de selección publicará a lista definitiva unha vez finalizado o período de reclamacións.</p>
<p>3.7. Contratación das persoas seleccionadas. A Fundación Pública Hospital do Salnés procederá á contratación laboral indefinida cun período de proba dos candidatos seleccionados a través deste proceso. A contratación farase de xeito paulatino. Os postos de traballo que permanezan vacantes pola renuncia das persoas seleccionadas cubriranse de xeito correlativo por aquelas que teñan a seguinte puntuación na lista, sempre atendendo ás necesidades do cadro de persoal da Fundación Pública Hospital do Salnés. Poderanse declarar desertos aqueles postos de traballo nos que non se atope a persoa adecuada para ocupalos.</p>
<p>Vilagarcía de Arousa, 27 de novembro de 2000.</p>
<p>Rafael Pérez-Santamarina Feijóo</p>
<p>Director da Fundación Pública Hospital do Salnés</p>
<p>ANEXO I</p>
<p>Categorías profesionais, áreas de traballo e prazas ofertadas</p>
<table><tbody><tr><td></td></tr>
<tr><td></td></tr>
<tr><td>Categoría</td><td>Área de traballo</td><td>Titulación</td><td>Prazas</td></tr>
<tr><td></td></tr>
</tbody></table>
<table><tbody><tr><td>Facultativo/a</td><td>Medicina interna</td><td>Especialidade en medicina interna</td><td>3</td></tr>
<tr><td>Facultativo/a</td><td>Dermatoloxía</td><td>Especialidade en dermatoloxía</td><td>1</td></tr>
<tr><td>Facultativo/a</td><td>Pediatría</td><td>Especialidade en pediatría e puericultura</td><td>2</td></tr>
<tr><td>Facultativo/a</td><td>Laboratorio</td><td>Especialidade en análise clínica</td><td>1</td></tr>
<tr><td>Facultativo/a</td><td>Radioloxía</td><td>Especialidade en radiodiagnóstico</td><td>3</td></tr>
<tr><td>Facultativo/a</td><td>Anestesia e reanimación</td><td>Especialidade en anestesia e reanimación</td><td>4</td></tr>
<tr><td>Facultativo/a</td><td>Cirurxía xeral e dixestiva</td><td>Especialidade en cirurxía xeral e dixestiva</td><td>3</td></tr>
<tr><td>Facultativo/a</td><td>Obstetricia e xinecoloxía</td><td>Especialidade en obstetricia e xinecoloxía</td><td>4</td></tr>
<tr><td>Facultativo/a</td><td>Otorrinolaringoloxía</td><td>Especialidade en otorrinolaringoloxía</td><td>1</td></tr>
<tr><td>Facultativo/a</td><td>Oftalmoloxía</td><td>Especialidade en oftalmoloxía</td><td>2</td></tr>
<tr><td>Facultativo/a</td><td>Traumatoloxía e cir. ortopédica</td><td>Especialidade en traumatoloxía e cirurxía ortopédica</td><td>3</td></tr>
<tr><td>Facultativo/a</td><td>Uroloxía</td><td>Especialidade en uroloxía</td><td>1</td></tr>
<tr><td>Facultativo/a</td><td>Urxencias</td><td>Licenciatura en medicina e cirurxía</td><td>8</td></tr>
<tr><td>Facultativo/a</td><td>Admisión e calidade</td><td>Licenciatura en medicina e cirurxía</td><td>1</td></tr>
<tr><td>Facultativo/a</td><td>Farmacia hospitalaria</td><td>Especialidade en farmacia hospitalaria</td><td>1</td></tr>
<tr><td>Titulado/a sup.</td><td>Informática</td><td>Enxeñería informática ou telecomunicacións</td><td>1</td></tr>
<tr><td>Titulado/a sup.</td><td>Administración</td><td>Licenciatura económicas, empresariais ou dereito</td><td>2</td></tr>
<tr><td>Diplomado/a sanitario</td><td>ATS/DUE</td><td>ATS/DUE</td><td>35</td></tr>
<tr><td>Diplomado/a sanitario</td><td>Fisioterapia</td><td>Diplomatura en fisioterapia</td><td>1</td></tr>
<tr><td>Diplomado/a sanitario</td><td>Matrona</td><td>DUE, especialidade matrona</td><td>4</td></tr>
<tr><td>Técnico/a especialista</td><td>TER</td><td>FP de 2º na rama sanitaria, espec. radiodiagnóstico</td><td>4</td></tr>
<tr><td>Técnico/a especialista</td><td>TEL</td><td>FP de 2º na rama sanitaria, espec. laboratorio</td><td>4</td></tr>
<tr><td>Persoal servicios xerais</td><td>PSX</td><td>FP I ou FP II, ciclos formativos de grao medio ou superior ou BUP</td><td>20</td></tr>
<tr><td>Auxiliar de enfermería</td><td>Auxiliar de enfermería</td><td>FP I na rama sanitaria</td><td>35</td></tr>
</tbody></table>
<p>ANEXO II</p>
<p>Fases do proceso de selección e puntuación por categoría</p>
<table><tbody><tr><td></td></tr>
<tr><td></td></tr>
<tr><td>Puntos</td><td>%</td></tr>
<tr><td></td></tr>
</tbody></table>
-Facultativo, técnicos superiores
<table>
<tbody><tr><td>1ª fase</td><td>Memoria</td><td>150</td><td>30</td></tr>
<tr><td></td><td>Currículo</td><td>200</td><td>40</td></tr>
<tr><td>2ª fase</td><td>Entrevista</td><td>150</td><td>30</td></tr>
<tr><td></td><td>Total</td><td>500</td><td></td></tr>
</tbody></table>
<table><tbody><tr><td></td></tr>
<tr><td></td></tr>
<tr><td>Puntos</td><td>%</td></tr>
<tr><td></td></tr>
</tbody></table>
-Restantes categorías
<table>
<tbody><tr><td>1ª fase</td><td>Test</td><td>250</td><td>50</td></tr>
<tr><td>2ª fase</td><td>Currículo</td><td>125</td><td>25</td></tr>
<tr><td></td><td>Entrevista/proba práctica</td><td>125</td><td>25</td></tr>
<tr><td></td><td>Total</td><td>500</td><td></td></tr>
</tbody></table>

