---
date: '2004-03-02'
page: 2
number: 43
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Orde do 30 de xaneiro de 2004, de anulación e baixa en contabilidade de
  liquidacións das que a súa xestión en período executivo corresponde a esta
  consellería.
range: Orde
---
<p>O artigo 23.5º do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia autoriza o conselleiro de Economía e Facenda para que poida dispoñe-la non liquidación de débedas ou a anulación e baixa en contabilidade de débedas xa liquidadas cando a súa execución resulte antieconómica.</p>
<p>A Orde do 19 de febreiro de 1999 que desenvolve o artigo 23.5º da Lei 11/1992, do 7 de outubro, de réxime financeiro e orzamentario afecta ás débedas de menor contía de carácter tributario e xestionadas pola Consellería de Economía e Facenda. Nembargantes a xestión recadatoria en vía executiva desta consellería abrangue outros ingresos de dereito público tributarios e non tributarios, xestionados en período voluntario por outras consellerías, organismos autónomos ou outros entes públicos e para estes ingresos non existe unha previsión semellante á establecida na orde citada en canto a consideración de insuficiente a contía que se vai recadar que non chegue ó mínimo para cubri-lo custo que esixe a súa xestión e este é o que se fixa nesta orde en aplicación do principio de eficacia fixado nos artigos 103 da Constitución de España e 3 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>O ámbito de aplicación desta orde está constituído por todo tipo de débedas, ingresos de dereito público dos que a súa xestión en período executivo corresponda ó Servicio Central de Recadación da Dirección Xeral de Tributos.</p>
<p>Por todo iso, esta consellería</p>
<p>DISPÓN:</p>
<p>Artigo 1º</p>
<p>Serán anuladas e dadas de baixa en contabilidade as liquidacións xiradas a un mesmo debedor e integradas nun expediente executivo do que o importe total, excluída a recarga de constrinximento, non exceda da contía fixada na Orde do 19 de febreiro de 1999, que desenvolve o artigo 23.5º da Lei 11/1992, do 7 de outubro, de réxime financeiro e orzamentario ou a que de se-lo caso a modifique e sen prexuízo dos convenios subscritos en materia de recadación executiva coa Axencia Estatal de Administración Tributaria ou con outras administracións.</p>
<p>Artigo 2º</p>
<p>Non se admitirán por parte da Consellería de Economía e Facenda débedas procedentes doutras consellerías, órganos autónomos e outros entes dos que a xestión recadadora teña asumido en virtude de lei que non superen o límite fixado no anterior artigo.</p>
<p>Santiago de Compostela, 30 de xaneiro de 2004.</p>
<p>José Antonio Orza Fernández</p>
<p>Conselleiro de Economía e Facenda</p>
<p>CONSELLERÍA DE POLÍTICA TERRITORIAL, OBRAS PÚBLICAS</p>
<p>E VIVENDA</p>

