---
date: '2021-08-03'
id: G0596-230721-0004
page: 39014
number: 147
agency: 'Vicepresidencia segunda e Consellería de Economía, Empresa e Innovación'
section: III. Outras disposicións.
title: >-
  ORDE do 23 de xullo de 2021 pola que se modifica a Orde do 8 de abril de 2021
  pola que se establecen as bases reguladoras para a concesión de axudas, en
  réxime de concorrencia non competitiva, do Programa de dinamización e
  incentivación do consumo nos comercios retallistas da Comunidade Autónoma de
  Galicia a través dos bonos Activa comercio, e se procede á súa convocatoria e
  á apertura do prazo para a adhesión dos comercios (código de procedemento
  CO301B).
range: Orde
url: >-
  https://www.xunta.gal/dog/Publicados/2021/20210803/AnuncioG0596-230721-0004_gl.html
---
<p>A Orde da Vicepresidencia Segunda e Consellería de Economía, Empresa e Innovación do 8 de abril de 2021 (DOG núm. 69, do 14 de abril) establece as bases reguladoras para a concesión de axudas en réxime de concorrencia non competitiva do Programa de dinamización e incentivación do consumo nos comercios retallistas da Comunidade Autónoma de Galicia a través dos bonos Activa comercio, e procede á súa convocatoria e á apertura do prazo para a adhesión dos comercios.</p>
    <p>O obxectivo do programa bonos Activa comercio é incentivar a demanda comercial axudando economicamente as persoas consumidoras e fomentar o consumo nos establecementos comerciais retallistas adheridos á campaña. </p>
    <p>Ademais, o programa ten como finalidades propiciar o fortalecemento do sector comercial retallista da Comunidade Autónoma de Galicia; dinamizar a actividade comercial promovendo as compras de bens en comercios; mellorar o fondo de manobra dos establecementos comerciais e reducir o impacto económico derivado do cesamento e das restricións da actividade de determinados establecementos comerciais como consecuencia da situación ocasionada pola COVID-19. </p>
    <p>Dada a repercusión positiva do programa no fomento das vendas e na dinamización do comercio de proximidade galego, considérase preciso modificar a antedita orde co fin de que as persoas usuarias poidan descargar e utilizar os bonos durante o período de rebaixas e de volta ao cole, incrementando a reactivación económica e o fortalecemento do sector comercial retallista de Galicia.</p>
    <p>A teor do exposto, en virtude das competencias que ten atribuídas a Vicepresidencia Segunda e Consellería de Economía, Empresa e Innovación en materia de comercio interior, e no exercicio das atribucións que me foron conferidas, </p>
    <h2>DISPOÑO: </h2>
    <p>Artigo 1 </p>
    <p>Modifícase o parágrafo 2 do artigo 5 das bases reguladoras, que queda redactado nos seguintes termos: </p>
    <p>As vendas subvencionadas serán as realizadas ata o 31 de outubro de 2021. </p>
    <p>Artigo 2</p>
    <p>Modifícase o artigo 16 das bases reguladoras, que queda redactado nos seguintes termos: </p>
    <p>1. Cada persoa beneficiaria disporá dun único bono, que poderá ser usado nun ou varios dos comercios retallistas adheridos ao programa.</p>
    <p>2. Cada bono terá un valor de 30 €. En función do importe das compras, poderán obterse os seguintes descontos:</p>
    <p>– Desconto de 5 € en compras iguais ou superiores a 30 € e inferiores a 50 €.</p>
    <p>– Desconto de 10 € en compras iguais ou superiores a 50 €. </p>
    <p>Todas estas contías enténdense co IVE incluído.</p>
    <p>3. O período de validez dos bonos estenderase ata o 31 de outubro de 2021, salvo esgotamento previo do seu saldo.</p>
    <p>4. A través da plataforma tecnolóxica do programa, os comerciantes terán á súa disposición a información necesaria e poderán consultar o histórico das vendas, os bonos xa trocados, os abonos feitos pola entidade colaboradora e os demais detalles de cada operación.</p>
    <p>5. En caso de devolución do ben ou bens comprados, o importe da compra poderá ser trocado por outra compra de prezo igual ou superior ou por un vale sen caducidade polo importe correspondente. O comerciante non poderá aboar ao consumidor, en ningún caso, diñeiro en efectivo ou no cartón de crédito.</p>
    <p>6. Non será aplicable o troco dos bonos para as compras en liña.</p>
    <p>Artigo 3</p>
    <p>Modifícase o parágrafo 1 do artigo 17 das bases reguladoras, que queda redactado nos seguintes termos: </p>
    <p>Os bonos estarán dispoñibles na web https://www.bonosactivacomercio.gal para a súa descarga polos usuarios a partir do 3 de maio de 2021 e a súa validez estenderase ata o 31 de outubro de 2021. </p>
    <p>Disposición derradeira única</p>
    <p>Esta orde entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 23 de xullo de 2021 </p>
    <footer><p>Francisco José Conde López <br>Vicepresidente segundo e conselleiro de Economía,<br>Empresa e Innovación</p></footer>

