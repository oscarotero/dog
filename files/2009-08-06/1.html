---
date: '2009-08-06'
page: 13
number: 153
agency: 'CONSELLERÍA DE PRESIDENCIA, ADMINISTRACIÓNS PÚBLICAS E XUSTIZA'
section: I. DISPOSICIÓNS XERAIS
title: >-
  Decreto 364/2009, do 30 de xullo, polo que se modifica o Decreto 276/1999, do
  21 de outubro, polo que se regula a composición e as funcións do Consello
  Asesor de Telecomunicacións e Audiovisual de Galicia.
range: Decreto
---
<p>A estrutura orgánica da Xunta de Galicia e dos seus departamentos foi aprobada polos decretos 79/2009, do 19 de abril, e 83/2009, do 21 de abril, respectivamente, e os centros directivos dependentes da Presidencia da Xunta de Galicia establecéronse mediante o Decreto 82/2009, do 21 de abril.</p>
<p>As consellerías e centros directivos que posúen competencias en materia de telecomunicacións e audiovisual deben estar axeitadas e correctamente referenciadas nas disposicións que regulan a composición do Consello Asesor de Telecomunicacións e Audiovisual de Galicia.</p>
<p>Por iso e con esa finalidade, faise necesaria e aconsellable a modificación do Decreto 276/1999, do 21 de outubro, polo que se regula a composición e as funcións do Consello Asesor de Telecomunicacións e Audiovisual de Galicia (DOG nº 211, do 2 de novembro), que xa se modificara polo Decreto 326/2003, do 24 de xullo (DOG nº 149, do 4 de agosto) e polo Decreto 592/2005, do 20 de decembro (DOG nº 7, do 11 de xaneiro).</p>
<p>Na súa virtude, por proposta do conselleiro de Presidencia, Administracións Públicas e Xustiza e logo da deliberación do Consello da Xunta de Galicia, na súa reunión do día trinta de xullo de dous mil nove,</p>
<p>DISPOÑO:</p>
<p>Artigo único.-Modificación do Decreto 276/1999, do 21 de outubro, polo que se regula a composición e as funcións do Consello Asesor de Telecomunicacións e Audiovisual de Galicia.</p>
<p>Un.-O artigo 1º, punto 2, queda redactado como segue:</p>
<p>«O Consello Asesor adscríbese, sen prexuízo da súa independencia funcional, ao departamento competente en materia de medios de comunicación social, telecomunicación e audiovisual».</p>
<p>Dous.-O artigo 2º queda redactado como segue:</p>
<p>«Son funcións do Consello Asesor de Telecomunicacións e Audiovisual de Galicia:</p>
<p>a) Propoñerlle, a través da Secretaría Xeral de Medios, á Xunta de Galicia cantas medidas considere oportunas no ámbito das telecomunicacións e o audiovisual.</p>
<p>b) Coñecer e emitir informe sobre as liñas estratéxicas de actuación recollidas no libro branco das telecomunicacións, así como no futuro libro branco do audiovisual de Galicia.</p>
<p>c) Coñecer e emitir informe sobre os proxectos lexislativos e regulamentarios en materia de telecomunicacións e audiovisual que sexan competencia da comunidade autónoma.</p>
<p>d) Emitir informes sobre os temas relacionados coas telecomunicacións e audiovisual que o/a presidente/a do consello someta á súa consulta.</p>
<p>e) Coñecer, mediar e resolver a través do procedemento de arbitraxe os conflitos que lle sometan as persoas interesadas, de conformidade co disposto no artigo 14 da Lei do audiovisual de Galicia.</p>
<p>f) Propiciar a cualificación e o autocontrol en relación cos contidos dos medios de difusión audiovisuais específicos do ámbito da comunidade autónoma, en coordinación coa Secretaría Xeral de Medios.</p>
<p>g) Calquera outra función que, no marco das súas competencias, se lle atribúa por algunha disposición legal ou regulamentaria.</p>
<p>Tres.-O artigo 3º queda redactado como segue:</p>
<p>«A composición do Consello Asesor de Telecomunicacións e Audiovisual de Galicia tenderá a acadar unha participación equilibrada de mulleres e homes e estará formado por:</p>
<p>-Presidente: o presidente da Xunta de Galicia.</p>
<p>-Vicepresidente/a I: a persoa titular do departamento competente en materia de medios de comunicación e audiovisual.</p>
<p>-Vicepresidente/a II: a persoa titular do departamento competente en materia de tecnoloxías da información e as comunicacións.</p>
<p>-Vicepresidente/a III: a persoa titular do departamento competente en materia de cultura.</p>
<p>-Vogais:</p>
<p>1. En representación da Administración autonómica, designados polo/a presidente/a do Consello Asesor e por proposta das persoas titulares dos departamentos respectivos:</p>
<p>-Dous/dúas vogais en representación do departamento con competencias en materia de cultura.</p>
<p>-Dous/dúas vogais en representación do departamento con competencias en materia de modernización tecnolóxica.</p>
<p>-Dous/dúas vogais en representación do departamento con competencias en materia de protección civil.</p>
<p>-Tres vogais do departamento con competencias en materia de medios de comunicación audiovisual.</p>
<p>-Un/unha vogal en representación de cada un dos restantes departamentos que integran a Xunta de Galicia».</p>
<p>2. En representación da Administración local:</p>
<p>-Unha persoa representante por cada unha das deputacións provinciais galegas, designados polo/a presidente/a do Consello Asesor, por proposta de cada deputación.</p>
<p>-Dúas persoas representantes da Federación Galega de Municipios e Provincias, designados polo/a presidente/a do Consello Asesor, por proposta da dita federación.</p>
<p>-Unha persoa representante de cada unha das sete cidades maiores de Galicia, designados polo/a presidente/a do Consello Asesor, por proposta de cada concello.</p>
<p>3. En representación doutros organismos vinculados co sector de telecomunicacións e audiovisual:</p>
<p>-Unha persoa representante por cada unha das tres universidades de Galicia, especialistas en temas de telecomunicación e audiovisual, designados polo/a presidente/a do Consello Asesor, por proposta dos respectivos reitores.</p>
<p>-Unha persoa representante do Centro de Supercomputación de Galicia, designado polo/a presidente/a do Consello Asesor, por proposta do mencionado centro.</p>
<p>-Unha persoa representante de cada unha das escolas de imaxe e son, designado polo/a presidente/a do Consello Asesor, por proposta daquelas.</p>
<p>-Unha persoa representante da Asociación de Enxeñeiros de Telecomunicacións, designado polo/a presidente/a do Consello Asesor, por proposta daquela.</p>
<p>4. En representación dos sindicatos, designados polo/a presidente/a do Consello Asesor, por proposta das ditas organizacións:</p>
<p>-Unha persoa representante de cada un dos tres sindicatos máis representativos en Galicia.</p>
<p>5. En representación dos usuarios:</p>
<p>-Unha persoa representante da Asociación Española de Usuarios de Telecomunicacións e da Sociedade da Información, designado polo/a presidente/a do Consello Asesor, por proposta daquela.</p>
<p>6. En representación dos/as industriais e comercializadores e comercializadoras, designados polo/a presidente/a do Consello Asesor, por proposta da Confederación de Empresarios de Galicia:</p>
<p>-Dúas persoas representantes da industria de fabricación de equipamentos de telecomunicacións.</p>
<p>-Unha persoa representante dos comercializadores e importadores de equipamentos de telecomunicacións.</p>
<p>7. En representación dos operadores de servizos de telecomunicacións, designado polo/a presidente/a do Consello Asesor, por proposta daqueles:</p>
<p>-Unha persoa representante por cada un dos operadores que presten servizos na nosa comunidade autónoma.</p>
<p>8. Tres representantes da Compañía de Radiotelevisión de Galicia, designados polo/a presidente/a do Consello Asesor, por proposta daquela.</p>
<p>9. Unha persoa representante do Consorcio do Audiovisual de Galicia, designado polo/a presidente/a do Consello Asesor, por proposta do/a presidente/a do Consorcio.</p>
<p>10. En representación da televisión e da radiodifusión sonora, os representantes de cada un dos sectores seguintes, designados polo/a presidente/a do Consello Asesor, por proposta deles:</p>
<p>-Radiotelevisión Española en Galicia.</p>
<p>-Televisións privadas de ámbito estatal con delegación en Galicia.</p>
<p>-Concesionarios/as das televisións privadas de cobertura autonómica.</p>
<p>-Concesionarios/as das televisións privadas de cobertura local, segundo demarcacións.</p>
<p>-Concesionarios/as das televisións públicas de cobertura local, segundo demarcacións.</p>
<p>-Grupos de comunicación que emiten a través das concesións de emisoras de carácter comercial outorgadas pola comunidade autónoma.</p>
<p>-Asociación de emisoras municipais galegas.</p>
<p>-Asociación galega de televisións locais.</p>
<p>11. Unha persoa representante por cada un dos xornais impresos galegos, designado polo/a presidente/a do Consello Asesor, por proposta daqueles.</p>
<p>12. En representación das asociacións relacionadas co audiovisual galego e empresas de servizos de publicidade:</p>
<p>-Unha persoa representante de cada unha das asociacións máis importantes do audiovisual de Galicia, designados polo/a presidente/a do Consello Asesor, por proposta da Confederación de Empresarios de Galicia.</p>
<p>-Unha persoa representante da Asociación de Telespectadores e Radiooíntes, designado polo/a presidente/a do Consello Asesor, por proposta daquela.</p>
<p>-Unha persoa representante de empresas de servizos de publicidade, designado polo/a presidente/a do Consello Asesor, por proposta da Confederación de Empresarios de Galicia.</p>
<p>13. Unha persoa representante da Fundación Galicia-Europa, designado polo/a presidente/a do Consello Asesor, por proposta daquela.</p>
<p>14. Ata un máximo de once vogais, designados polo/a presidente/a do Consello Asesor, entre personalidades de recoñecido prestixio no sector das telecomunicacións e do audiovisual.</p>
<p>-Secretario/a: un/unha funcionario/a da Secretaría Xeral de Medios, con voz e voto».</p>
<p>Catro.-O artigo 8º, punto 1, queda redactado como segue:</p>
<p>«1. A Comisión Permanente estará composta polos seguintes membros:</p>
<p>A) Presidente/a: o/a vicepresidente/a I do Consello Asesor.</p>
<p>B) Vicepresidentes/as 1º e 2º: o/a vicepresidente/a II e III do Consello Asesor e con esta prelación.</p>
<p>C) Vogais:</p>
<p>a) Dous do punto 1, do artigo terceiro.</p>
<p>b) Un do punto 2, do artigo terceiro.</p>
<p>c) Un do punto 3, do artigo terceiro.</p>
<p>d) Un do punto 4, do artigo terceiro.</p>
<p>e) Un dos puntos 5 e 6, do artigo terceiro.</p>
<p>f) Dous do punto 7, do artigo terceiro.</p>
<p>g) Un do punto 8, do artigo terceiro.</p>
<p>h) O do punto 9, do artigo terceiro</p>
<p>i) Un do punto 10, do artigo terceiro.</p>
<p>j) Un do punto 11, do artigo terceiro.</p>
<p>k) Un do punto 12, do artigo terceiro.</p>
<p>l) O do punto 13, do artigo terceiro.</p>
<p>m) Tres do punto 14, do artigo terceiro.</p>
<p>D) Secretario/a: o/a secretario/a do Consello Asesor.</p>
<p>Para a constitución da comisión permanente, cada un dos grupos de entidades representadas que se citan propoñerán a designación, pola súa vez, de entre os seus membros electos, do/a vogal ou vogais que lles corresponda. No caso de non realizar ningunha proposta de designación, quedará aquela validamente constituída cos vogais propostos, seguindo a orde numérica que expresa o artigo 3º deste decreto, referida a cada grupo representado».</p>
<p>Disposicións derradeiras</p>
<p>Primeira.-Queda facultado o conselleiro de Presidencia, Administracións Públicas e Xustiza para ditar as normas necesarias para o desenvolvemento e a execución deste decreto, por proposta do secretario/a xeral de Medios.</p>
<p>Segunda.-Este decreto entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, trinta de xullo de dous mil nove.</p>
<p>Alberto Núñez Feijóo</p>
<p>Presidente</p>
<p>Alfonso Rueda Valenzuela</p>
<p>Conselleiro de Presidencia, Administracións Públicas e Xustiza</p>

