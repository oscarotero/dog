---
date: '2018-04-13'
id: G0425-030418-0010
page: 20336
number: 72
agency: Consellería de Política Social
section: III. Outras disposicións.
title: >-
  EXTRACTO da Orde do 27 de marzo de 2018 pola que se establecen as bases
  reguladoras para a concesión de subvencións ás entidades locais da Comunidade
  Autónoma de Galicia para a prestación de servizos de atención temperá no marco
  da Rede galega de atención temperá, cofinanciadas polo programa operativo FSE
  Galicia 2014-2020, e se procede á súa convocatoria para o ano 2018 (código de
  procedemento BS700A).
range: Orde
url: >-
  https://www.xunta.gal/dog/Publicados/2018/20180413/AnuncioG0425-030418-0010_gl.html
---
<p>BDNS (Identif.): 393041.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo pode consultarse na Base de datos nacional de subvencións (http://www.pap.minhap.gob.es/bdnstrans/es/index):</p>
    <p>Primeiro. Entidades beneficiarias</p>
    <p>Segundo o tipo de xestión:</p>
    <p>a) Individual: concellos cun censo mínimo de 10.000 habitantes.</p>
    <p>b) Compartida: agrupacións de concellos e/ou de mancomunidades de concellos, mancomunidades de concellos e consorcios locais constituídos exclusivamente por concellos.</p>
    <p>Quedan excluídas as deputacións provinciais.</p>
    <p>Segundo. Obxecto</p>
    <p>Subvencións, en réxime de concorrencia competitiva, para a prestación de servizos de atención temperá no marco da Rede galega de atención temperá (Decreto 183/2013, do 5 de decembro), mediante xestión individual ou compartida e directa ou indirecta a través da concertación con terceiros da execución total ou parcial da actividade.</p>
    <p>A finalidade será:</p>
    <p>a) Programa I, destinado á consolidación dos servizos actualmente subvencionados pola Xunta de Galicia a través da Orde precedente do 22 de xuño de 2016 (DOG núm. 126, do 5 de xullo).</p>
    <p>b) Programa II, destinado aos servizos existentes actualmente non subvencionados, así como á implantación de novos servizos.</p>
    <p>Terceiro. Bases reguladoras</p>
    <p>Contidas na Orde do 27 de marzo de 2018, que abrangue tanto as bases reguladoras como a convocatoria para 2018.</p>
    <p>Cuarto. Contía</p>
    <p>Destínase crédito por importe total dun millón trescentos oitenta e oito mil cincocentos corenta e cinco euros (1.388.545 €) cofinanciado con fondos FSE nun 80 %, programa operativo FSE Galicia 2014-2020, obxectivo específico 9.4.1, distribuído segundo o seguinte:</p>
    <p>a) Programa I: 720.000 €.</p>
    <p>b) Programa II: 668.545 €.</p>
    <p>A contía máxima de subvención por beneficiario será do 90 % do orzamento total da actuación, cos seguintes límites en función do tipo de xestión:</p>
    <p>a) Individual: 8.180 € por mes subvencionable.</p>
    <p>b) Compartida: 10.000 € por mes subvencionable.</p>
    <p>O importe calcularase de acordo co sistema de custos simplificados en función do custo unitario por hora de traballo sinalado na orde, segundo os grupos profesionais.</p>
    <p>Quinto. Prazo de presentación de solicitudes</p>
    <p>Será dun mes contado a partir do día seguinte ao da publicación da orde no <em>Diario Oficial de Galicia</em>.</p>
    <p>Sexto. Outros datos</p>
    <p>Sen prexuízo da totalidade de condicións e nos termos establecidos nos artigos 7, 8, 9, 10 e 11 da orde:</p>
    <p>a) O obxecto da prestación estará exclusivamente integrado polo conxunto de intervencións dirixidas á poboación infantil de 0 a 6 anos, á súa familia e ao seu contorno, co obxectivo de dar resposta o antes posible ás necesidades transitorias ou permanentes que presentan os nenos e as nenas con trastornos no desenvolvemento ou en risco de padecelos, para facilitar o desenvolvemento da súa autonomía persoal e a inclusión social. A atención estenderase ata a data de finalización do curso escolar cando o cumprimento da idade de 6 anos sexa anterior a esta.</p>
    <p>b) O período máximo subvencionable abranguerá desde o 1 de novembro de 2017 ata o 31 de outubro de 2018 e os gastos imputables serán os directos de persoal e outros gastos directos e indirectos realizados naquel e que fosen efectivamente pagados na data límite de xustificación.</p>
    <p>c) O equipo humano de traballo deberá contar cun mínimo de 3 integrantes e ser interdisciplinar.</p>
    <p>Realizarase un primeiro pagamento do 50 % da contía da subvención concedida, en concepto de anticipo, unha vez notificada a resolución, e o 50 % restante ou a parte que corresponda, tras a correspondente xustificación, que se realizará, nos termos previstos no artigo 26 da orde, a través da modalidade de custos simplificados e con data límite do 15 de novembro de 2018.</p>
    <p>Santiago de Compostela, 27 de marzo de 2018</p>
    <footer><p>José Manuel Rey Varela<br>Conselleiro de Política Social</p></footer>

