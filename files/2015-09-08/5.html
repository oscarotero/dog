---
date: '2015-09-08'
id: O150-310815-0001
page: 36204
number: 171
agency: Escola Galega de Administración Pública
section: III. Outras disposicións.
title: >-
  RESOLUCIÓN do 1 de setembro de 2015 pola que se convoca un curso monográfico
  sobre O dereito administrativo da crise.
range: Resolución
url: >-
  https://www.xunta.gal/dog/Publicados/2015/20150908/AnuncioO150-310815-0001_gl.html
---
<p>Dentro do plan de actividades da Escola Galega de Administración Pública para o ano 2015, e de acordo coas funcións atribuídas pola Lei 4/1987, do 27 de maio, de creación da Escola, modificada pola Lei 10/1989, do 10 de xullo, convócase, en colaboración coa Fundación Santiago Rey Fernández-Latorre, un curso monográfico sobre O dereito administrativo da crise conforme as seguintes bases:</p>
    <p>1. Obxectivos.</p>
    <p>A situación económica que estamos atravesando nos últimos anos motivou unha profunda reflexión sobre a estrutura, as competencias e a ética na forma de prestaren os seus servizos as administracións públicas. Como consecuencia de todo isto, revisouse un bo número de normas e publicáronse outras que incorporaron innovadoras apostas por mellorar o funcionamento das nosas administracións. A profunda revisión da normativa vén reclamando unha análise polo miúdo das principais novidades. O curso que agora se convoca pretende dar a coñecer as principais modificacións producidas no dereito administrativo, afondando na súa análise e obtendo as conclusións necesarias para a súa mellor aplicación.</p>
    <p>2. Contidos.</p>
    <p>Serán tratados, entre outros, os seguintes temas:</p>
    <p>• Reforma do Estado e reformas administrativas.</p>
    <p>• O principio de sustentabilidade e as administracións públicas.</p>
    <p>• O principio de unidade de mercado e como se plasma nas normas administrativas.</p>
    <p>• Transparencia e bo goberno.</p>
    <p>• As reformas na contratación pública.</p>
    <p>• As reformas do réxime xurídico das administracións públicas e do procedemento administrativo.</p>
    <p>• Reestruturación da Administración estatal e das administracións autonómicas.</p>
    <p>• O emprego público en tempos de crise.</p>
    <p>• Reforma das estruturas locais (e outras reformas pendentes).</p>
    <p>3. Destinatarios.</p>
    <p>Empregados das administracións públicas de Galicia, tanto autonómica como local e de xustiza, das universidades do Sistema universitario de Galicia, persoal das entidades do sector público, xuristas, profesionais e persoas interesadas en xeral.</p>
    <p>4. Desenvolvemento.</p>
    <p>Lugar: EGAP; rúa Madrid, 2-4. Santiago de Compostela.</p>
    <p>Datas: 24 e 25 de setembro de 2015.</p>
    <p>Horario: o xoves, día 24, horario de mañá e tarde; o venres, día 25, horario de mañá.</p>
    <p>Duración: 12 horas lectivas.</p>
    <p>5. Número de prazas.</p>
    <p>Limitado pola capacidade do local.</p>
    <p>6. Inscrición.</p>
    <p>As persoas interesadas deberán formalizar a súa inscrición a través da área de matrícula da web da EGAP: https://egap.xunta.es/matricula/ .</p>
    <p>O prazo para inscribirse estará aberto desde o día seguinte ao da publicación desta resolución no Diario Oficial de Galicia ata o 22 de setembro de 2015.</p>
    <p>Poderá obterse calquera outra información, das 8.30 ás 14.30 horas, nos teléfonos 981 54 62 41-981 54 62 39. </p>
    <p>7. Modificacións.</p>
    <p>A EGAP reserva para si a facultade de interpretar e de resolver as incidencias que poidan xurdir no desenvolvemento deste curso, así como a facultade de cancelalo se o escaso número de solicitudes non xustifica a súa realización.</p>
    <p>8. Certificado de asistencia oficial.</p>
    <p>Ao final do curso entregaráselles un certificado de asistencia a aquelas persoas inscritas que tivesen participado asiduamente e sempre que a súa asistencia fose igual ou superior ao 90 % das horas lectivas programadas. Neste documento aparecerán, de forma expresa, o contido, a carga lectiva, a data, o lugar de realización deste curso e o selo oficial da institución.</p>
    <p>Santiago de Compostela, 1 de setembro de 2015</p>
    <footer><p>Sonia Rodríguez-Campos González<br>Directora da Escola Galega de Administración Pública</p></footer>

