---
date: '2018-12-19'
id: G0426-111218-0008
page: 52988
number: 241
agency: Consellería do Medio Rural
section: VI. Anuncios. a) Administración autonómica.
title: >-
  ANUNCIO do 3 de decembro de 2018, do Xurado Provincial de Clasificación de
  Montes Veciñais en Man Común de Pontevedra, polo que se publica a resolución
  do recurso de reposición contra a clasificación do monte denominado Cabaleiro,
  solicitada a favor dos veciños da Comunidade de Montes Veciñais en Man Común
  de Cesantes, na parroquia de Cesantes, do Concello de Redondela (Pontevedra).
range: Anuncio
url: >-
  https://www.xunta.gal/dog/Publicados/2018/20181219/AnuncioG0426-111218-0008_gl.html
---
<p>Para os efectos previstos no artigo 28 do Regulamento para a execución da Lei 13/1989, do 10 de outubro, de montes veciñais en man común, aprobado polo Decreto 260/1992, do 4 de setembro, e de conformidade co disposto no artigo 45.1 da Lei 39/2015, do 1 de outubro, do procedemento administrativo común das administracións públicas, faise público que o Xurado Provincial de Clasificación de Montes Veciñais en Man Común de Pontevedra, na sesión celebrada o día 8 de novembro de 2018, adoptou a seguinte resolución:</p>
    <p>«Examinado o expediente de clasificación como veciñal en man común do monte denominado Cabaleiro, solicitado a favor dos veciños da Comunidad de Montes Veciñais en Man Común de Cesantes, na parroquia de Cesantes, do concello de Redondela, resultan os seguintes feitos:</p>
    <p>Primeiro. O 20.12.2017 o Xurado Provincial de Clasificación de Montes Veciñais de Pontevedra aproba unha resolución que clasifica como veciñal en man común a parcela Cabaleiro a favor da comunidade de montes da parroquia de Cesantes, pertencente ao Concello de Redondela. Esta resolución publícase no <em>Diario Oficial de Galicia</em> do 21.2.2018.</p>
    <p>Segundo. Fernando Carrera Rodríguez e Rosa Carballido Martínez o 9.2.2018, presentan recurso de reposición contra a citada resolución, argumentando que desestima as súas alegacións de que posúen un predio na zona coa mesma denominación que a parcela comunal pero que non forma parte dela. Solicitan confirmación de que o predio da súa propiedade é alleo á parcela clasificada.</p>
    <p>Consideracións legais e técnicas:</p>
    <p>Primeira. O Xurado Provincial de Clasificación de Montes Veciñais en Man Común de Pontevedra é o órgano competente para resolver os recursos de reposición que se interpoñan contra as súas resolucións, de acordo co disposto no artigo 12 da Lei 13/1989, do 10 de outubro, de montes veciñais en man común, e nos artigos 123 e 124 da Lei 39/2015, do 1 de outubro, do procedemento administrativo común das administracións públicas (LPAC).</p>
    <p>Segunda. Procede admitir os recursos de reposición interpostos de contrario por concorreren os requisitos fixados nos artigos 123 e 124 da LPAC.</p>
    <p>Terceira. As alegacións presentadas polos recorrentes no período de audiencia da tramitación do expediente de clasificación afirmaban que da documentación que consta no expediente non se podía saber se o seu predio estaba afectado pola solicitude de clasificación e, en todo caso, achegaron copia do contrato de compravenda do predio e información rexistral del, que coincidía coa certificación facilitada polo Rexistro da Propiedade de Redondela. Non se achegou ningunha planimetría.</p>
    <p>A resolución de clasificación desestima estas alegacións porque o citado predio «non conta con referencia catastral e non se pode coñecer a súa situación concreta, non coinciden nin os actuais propietarios nin os anteriores, nin as extensións nin os estremeiros coa parcela solicitada de clasificación».</p>
    <p>Vistos os feitos, as consideracións legais e técnicas, a Lei 13/1989, do 10 de outubro de montes veciñais en man común, e o seu regulamento, aprobado polo Decreto 260/1992, do 4 de setembro, e demais preceptos legais e regulamentarios de xenérica e específica aplicación, o instrutor propón e o Xurado Provincial por unanimidade dos seus membros</p>
    <h2>ACORDA:</h2>
    <p>Desestimar o recurso de reposición presentado por Fernando González Gómez, en representación de Fernando Carrera Rodríguez e Rosa Carballido Martínez, confirmando en todos os seus termos a resolución impugnada.</p>
    <p>Contra a presente resolución, que pon fin á vía administrativa, poderase interpoñer recurso contencioso-administrativo ante o Xulgado do Contencioso-Administrativo de Pontevedra no prazo de dous meses contados desde o día seguinte ao da súa publicación, de acordo co disposto nos artigos 114.c) e 123.2 da Lei 39/2015, do 1 de outubro, do procedemento administrativo común das administracións públicas e nos artigos 8 e 46 da Lei 29/1998, do 13 de xullo, reguladora da xurisdición contencioso-administrativa».</p>
    <p>Pontevedra, 3 de decembro de 2018</p>
    <footer><p>Antonio Crespo Iglesias<br>Presidente do Xurado Provincial de Clasificación<br>de Montes Veciñais en Man Común de Pontevedra</p></footer>

