---
date: '1996-08-06'
id: 8E4E
page: 7487
number: 153
agency: CONSELLERÍA DA PRESIDENCIA E ADMINISTRACIÓN PÚBLICA
section: I. DISPOSICIÓNS XERAIS
title: >-
  Decreto 319/1996, do 26 de xullo, polo que se modifica o Decreto 294/1992, do
  10 de setembro, polo que se regula o diploma de directivo.
range: Decreto
url: 'https://www.xunta.gal/dog/Publicados/1996/19960806/Anuncio8E4E_gl.html'
---
<p>A Lei 4/1991, do 8 de marzo, de reforma da Lei 4/1988, do 26 de marzo, da función pública de Galicia, crea no seu artigo 27.2º o diploma de directivo como requisito necesario para o desempeño de determinados postos de traballo de libre designación, regulándose o dito diploma polo Decreto 294/1992, do 10 de setembro, que reservaba a posibilidade de realiza-lo curso necesario para a obtención do diploma ós funcionarios de carreira dos grupos A ou B da Administración da Comunidade Autónoma de Galicia.</p>
<p>Mediante o Decreto 1/1995, do 12 de xaneiro, modifícase o referido Decreto 294/1992, do 10 de setembro, co fin de amplia-lo ámbito de destinatarios dos cursos precisos para a obtención do diploma de directivos, permitíndolle a súa participación ó persoal de calquera das administracións públicas existentes en Galicia, así como eliminando o carácter condicionado que tiña a participación nel do persoal docente e sanitario que presta servicios na Administración autonómica.</p>
<p>A experiencia obtida nas sucesivas convocatorias do curso necesario para a obtención do diploma, aconsella no momento actual reformula-lo ámbito dos seus posibles destinatarios, esixindo uns requisitos necesarios e comúns para a súa participación, e fixando as porcentaxes de prazas que quedan reservadas no curso ás diferentes clases de funcionarios da Administración autonómica e das demais administracións públicas existentes en Galicia.</p>
<p>Na súa virtude, por proposta do conselleiro da Presidencia e Administración Pública, no uso das atribucións que lle confire a Lei 1/1983, do 22 de febreiro, reguladora da Xunta e do seu presidente, oída a Mesa Xeral de Negociación e a Comisión de Persoal, e logo de deliberación do Consello da Xunta de Galicia na súa reunión do día vinteseis de xullo de mil novecentos noventa e seis,</p>
<p>DISPOÑO:</p>
<p>Artigo único.-Modifícase o artigo 4 do Decreto 294/1992, do 10 de setembro, polo que se regula o diploma de directivo, na súa redacción dada polo Decreto 1/1995, do 12 de xaneiro, que queda redactado como segue:</p>
<p>Artigo 4º.-A convocatoria de cada curso, a duración, os horarios, o lugar de realización, as datas, así como o número de prazas, serán anunciados no Diario Oficial de Galicia pola Escola Galega de Administración Pública.</p>
<p>Serán requisitos necesarios para a realización do curso:</p>
<p>a) Estar na data da convocatoria en posesión do título de ensinanza superior ou diplomatura universitaria.</p>
<p>b) Ser funcionario de carreira ou persoal estatutario fixo do Servicio Galego de Saúde, dos grupos A ou B en situación de servicio activo ou servicios especiais en calquera das administracións públicas existentes en Galicia.</p>
<p>c) Ter prestado un mínimo de tres anos de servicios na Administración pública ou cinco anos no caso de diplomados.</p>
<p>Nas convocatorias, dous tercios do total das prazas quedarán reservados ó persoal da Administración autonómica que estea comprendido no ámbito de aplicación da lei 4/1988, do 26 de maio, así como ó persoal comprendido no ámbito de aplicación da Lei 17/1989, do 23 de outubro, que estea ocupando postos de traballo de xestión sanitaria que non teñan carácter asistencial.</p>
<p>Ás prazas do tercio restante poderá opta-lo seguinte persoal:</p>
<p>-O restante persoal comprendido no ámbito de aplicación da Lei 17/1989, do 23 de outubro.</p>
<p>-O persoal estatutario fixo do Servicio Galego de Saúde.</p>
<p>-O persoal docente ó servicio da Comunidade Autónoma de Galicia.</p>
<p>-O persoal funcionario de calquera outra das restantes administracións públicas existentes en Galicia.</p>
<p>Disposición derradeira</p>
<p>O presente decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, vinteseis de xullo de mil novecentos noventa e seis.</p>
<p>Manuel Fraga Iribarne</p>
<p>Presidente</p>
<p>Dositeo Rodríguez Rodríguez</p>
<p>Conselleiro da Presidencia e Administración Pública</p>
<p>9605630</p>

