---
date: '1996-08-06'
id: '8E66'
page: 7511
number: 153
agency: 'CONSELLERÍA DE FAMILIA, MULLER E XUVENTUDE'
section: III. OUTRAS DISPOSICIÓNS
title: >-
  Orde do 3 de xullo de 1996 pola que se convocan prazas de
  colaboradores-bolseiros para residencias xuvenís dependentes da Consellería de
  Familia, Muller e Xuventude.
range: Orde
url: 'https://www.xunta.gal/dog/Publicados/1996/19960806/Anuncio8E66_gl.html'
---
<p>O Estatuto de autonomía atribúelle á Comunidade Autónoma galega no seu artigo 27.23º a competencia exclusiva en materia de asistencia social.</p>
<p>A Lei 4/1993, do 14 de abril, de servicios sociais da Comunidade Autónoma de Galicia, recolle a posibilidade de outorgar axudas económicas a persoas físicas, de acordo cos principios de publicidade, concorrencia e obxectividade esixidos polos artigos 78 e 79 da Lei 11/1992, do 7 de outubro, de réxime financeiro e presupostario de Galicia.</p>
<p>Por outra banda, a Consellería de Familia, Muller e Xuventude dispón dunha serie de instalacións xuvenís entre as que figuran as residencias xuvenís, que, ademais do aloxamento e manutención, ofrecen ós mozos estudiantes residentes unha serie de servicios e actividades convivenciais e educativas complementarias.</p>
<p>Coa realización da presente convocatoria preténdese favorece-lo acceso ó ensino universitario dos estudiantes con escasos recursos, e ó mesmo tempo, dotar de persoal de apoio no eido educativo e asis</p>
<p>tencial as residencias xuvenís que se relacionan nesta orde.</p>
<p>Por todo isto,</p>
<p>DISPOÑO:</p>
<p>Artigo 1º</p>
<p>Convoca-la presente oferta de prazas de colaboradores-bolseiros nas residencias xuvenís dependentes da Consellería de Familia, Muller e Xuventude para o curso académico 1996/1997.</p>
<p>O número de prazas convocadas e a súa distribución por residencias é a seguinte:</p>
<p>Residencia   PrazasH/M</p>
<p>Eijo Garay (Lugo) 5H</p>
<p>Irmáns Pedrosa (Lugo)4  M</p>
<p>F.L. Cuevillas (Ourense)5  H/M</p>
<p>Altamar (Vigo)   5H/M</p>
<p>Artigo 2º.-Requisitos dos soliciantes.</p>
<p>Son requisitos para participar na convocatoria os seguintes:</p>
<p>a) Ser español e residente en Galicia.</p>
<p>b) Ter unha idade mínima de 18 anos, na data en que remate o prazo de presentación de solicitudes.</p>
<p>c) Estar cursando estudios universitarios de 1º, 2º ou 3º ciclo, nunha facultade ou escola universitaria.</p>
<p>d) Non ter perdido con anterioridade a condición de colaborador-bolseiro por causa imputable ó solicitante.</p>
<p>e) Non padecer defecto físico ou psíquico que impida o desenvolvemento normal da actividade no centro.</p>
<p>Artigo 3º.-Solicitude.</p>
<p>3.1.-A solicitude efectuarase utilizando o impreso que figura no anexo I. O interesado poderá efectuar unha única solicitude, na que poderá optar por un centro.</p>
<p>3.2.-Xunto coa solicitude presentarase a seguinte documentación:</p>
<p>-Fotocopia compulsada do documento nacional de identidade.</p>
<p>-Fotocopia compulsada das páxinas do Libro de Familia onde figuren os membros da unidade familiar.</p>
<p>-Orixinal ou fotocopia compulsada do expediente académico.</p>
<p>-Fotocopia compulsada da folla de liquidación do imposto sobre a renda das persoas físicas da unidade familiar, correspondente ó ano 1995. Cando os contribuíntes opten pola modalidade de declaración separada achegarase fotocopia compulsada de ámbalas dúas follas de liquidación.</p>
<p>No suposto de que a unidade familiar non estivera suxeita á obriga de declarar, presentarase declaración xurada sobre ese extremo, indicando a renda anual da unidade familiar no ano 1995.</p>
<p>-Certificado médico no que se faga constar que o solicitante non padece enfermidade infecto contaxiosa, nin defecto físico ou psíquico, que impida o normal desenvolvemento da súa actividade no centro.</p>
<p>-Acreditación de todos aqueles méritos alegados conforme os criterios de selección establecidos no artigo 4.1º para a súa consideración e valoración pola comisión cualificadora.</p>
<p>3.3.-A solicitude xunto coa restante documentación deberán presentala na delegación provincial da Consellería de Familia, Muller e Xuventude correspondente á provincia onde radica a residencia, sen prexuízo do disposto no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>3.4.-O prazo de presentación de solicitudes será de vinte días contados a partir daquel en que entre en vigor a presente orde.</p>
<p>Artigo 4º.-Adxudicación de prazas.</p>
<p>4.1.-Concluído o prazo outorgado para a presentación de solicitudes, constituirase unha comisión cualificadora en cada unha das provincias onde radican as residencias xuvenís, presidida polo respectivo xefe do Servicio de Xuventude e actuando como vocais un funcionario designado polo delegado provincial e o/s director/es das resiencias xuvenís situadas nesa provincia. A dita comisión examinará as solicitudes presentadas, valorando no seu conxunto os seguintes criterios preferentes:</p>
<p>-Situación económica da unidade familiar. A este respecto terase en conta a relación de ingresos/nº de membros da unidade familiar.</p>
<p>-Ter sido colaborador-bolseiro nalgunha residencia xuvenil das relacionadas no artigo 1º. A consideración deste dato queda condicionada á inexistencia de informe desfavorable do director da residencia xuvenil en relación ó comportamento ou actividade desenvolvida polo interesado como colaborador-bolseiro na residencia respectiva.</p>
<p>-Expediente académico.</p>
<p>-Coñecementos específicos e experiencia en animación socio-cultural e actividades deportivas.</p>
<p>-Motivo da solicitude.</p>
<p>-Entrevista persoal: a comisión cualificadora poderá cita-los solicitantes para a realización dunha entrevista persoal.</p>
<p>4.2.-A comisión competente confeccionará unha lista por orde de preferencia das solicitudes recibidas para cada residencia, elevando a correspondente proposta de resolución ó delegado provincial da Consellería de Familia, Muller e Xuventude no prazo máximo de vinte días, contados a partir do remate do prazo de presentación de instancias.</p>
<p>4.3.-Dictada resolución polo delegado provincial, o servicio de xuventude respectivo procederá a comunicar ós solicitantes as adxudicacións e denegacións.</p>
<p>4.4.-No caso de non dictar resolución expresa nun prazo de 3 meses desde a data de remate do prazo de presentación de instancias, deberá entenderse desestimada a petición correspondente.</p>
<p>4.5.-Os seleccionados están obrigados:</p>
<p>-A presentar fotocopia compulsada do resgardo de matrícula correspondente ós estudios que van cursar ou, no caso dos alumnos do 3º ciclo, certificado do xefe do departamento universitario correspondente conforme o interesado está realizando o doutoramento naquel, antes do 31 de outubro de 1996. No caso de que o interesado non poida presenta-la fotocopia compulsada do resgardo de matrícula no referido prazo por causa imputable ó centro no que vaia cursa-los seus estudios, deberá comunicar esta circunstancia por escrito, presentando unha fotocopia compulsada da preinscrición na facultade ou escola universitaria correspondente, debendo non obstante presenta-la fotocopia compulsada do resgardo de matrícula no momento en que a faga.</p>
<p>-A incorporarse ás residencias xuvenís durante os cinco primeiros días do mes de outubro, salvo causa de forza maior debidamente acreditada.</p>
<p>En caso contrario perderán o dereito á praza adxudicada, procedéndose a cubri-la vacante conforme a lista confeccionado pola comisión cualificadora. Utilizarase este mesmo procedemento cando durante o curso escolar se produza algunha vacante nas prazas ofertadas.</p>
<p>Artigo 5º</p>
<p>A concesión da praza como colaborador-bolseiro comporta a exención do pagamento dos servicios residencias durante o período de funcionamento destes, incluído curso académico e o período vacacional, o que abarca desde o 1 de outubro de 1996 ó 30 de setembro de 1997, así como o recoñecemento</p>
<p>da súa condición de colaborador-bolseiro ante o resto dos residentes.</p>
<p>Artigo 6º</p>
<p>A condición de colaborador-bolseiro obriga a este a colaborar en tódalas tarefas e cometidos de orde interna e actividades que lles poida encomenda-la dirección da residencia, relacionadas co desenvolvemento de accións formativas e convivencias. Estas deberanse realizar de tal xeito que resulten compatibles co aproveitamento académico do propio bolseiro.</p>
<p>Artigo 7º</p>
<p>A condición de colaborador-bolseiro extínguese ó remata-lo período fixado no artigo 5º desta convocatoria, así como por renuncia expresa do interesado.</p>
<p>O incumprimento por parte do colaborador-bolseiro das súas obrigas, das normas de réxime interno da residencia ou a ausencia inxustificada, serán causas da perda da condición de colaborador-bolseiro para tódolos efectos, por resolución do delegado provincial, logo do informe do director da residencia.</p>
<p>Artigo 8º</p>
<p>A condición de colaborador-bolseiro non xera ningún tipo de vínculo laboral, administrativo nin de calquera outra orde entre a Administración e o beneficiario.</p>
<p>Disposición adicional</p>
<p>As axudas reguladas nesta orde poderán ser compatibles coa percepción doutras axudas ou bolsas.</p>
<p>Disposicións derradeiras</p>
<p>Primeira.-Facúltase o director xeral de Xuventude para dicta-las normas necesarias para o desenvolvemento da presente orde.</p>
<p>Segunda.-A presente orde entrará en vigor ó día seguinte ó da súa publicación no Diario Oficial de Galicia.</p>
<p>Santiago de Compostela, 3 de xullo de 1996.</p>
<p>Manuela López Besteiro</p>
<p>Consellería de Familia, Muller e Xuventude</p>
<p>9605417</p>

