---
date: '1995-02-10'
id: A8D2
page: 1
number: 29
agency: CONSELLERÍA DA PRESIDENCIA E ADMINISTRACIÓN PÚBLICA
section: III. OUTRAS DISPOSICIÓNS
title: >-
  Orde do 27 de xaneiro de 1995 pola que se clasifica como científico-sanitaria
  a Fundación Gallega de Patología Respiratoria.
range: Orde
url: 'https://www.xunta.gal/dog/Publicados/1995/19950210/AnuncioA8D2_gl.html'
---
<p>Visto o expediente de clasificación da Fundación Gallega de Patología Respiratoria, con domicilio en Santiago de Compostela, rúa San Pedro de Mezonzo nº 39 B.</p>
<p>Supostos de feito</p>
<p>1.-Que a Sociedade Galega de Patoloxía Respiratoria, en escrito de 20 de xullo de 1994, formulou solicitude de clasificación dela para efectos da súa inscrición no Rexistro de Fundacións de Interese Galego.</p>
<p>2.-Que a fundación foi constituída en escritura pública outorgada en Santiago de Compostela, o día 31 de marzo de 1993, ante o notario do Ilustre Colexio de Galicia Ildefonso Sánchez Mera, co número mil cincocentos vintetrés do seu protocolo, pola Sociedade Galega de Patoloxía Respiratoria. O 24 de novembro de 1994 outórgase en Santiago de Compostela escritura de rectificación por Pedro Álvarez-Calderón Prat, o que intervén en nome e representación, como secretario, do padroado da fundación, ante o mesmo notario.</p>
<p>3.-Que, segundo consta no artigo catro dos seus estatutos, o obxecto da fundación é destinar e afectar un patrimonio á realización, sen ánimo de lucro, de fins de interese xeral no ámbito profesional ó que a súa denominación e fins se contraen.</p>
<p>4.-Que o padroado da fundación estará constituído por Cipriano Lamela López, como presidente, Juan José Rivas de Andrés, como vicepresidente; Pedro Álvarez-Calderón Prat, como secretario; Héctor Verea Hernando, como tesoureiro, e Marcelino Salgueiro Rodríguez, Gonzalo Rodríguez Pérez, José Miguel Moreno Barragán, María del Carmen Montero Martínez, Juan Carlos Barros Tizón, Adolfo Valoira Villar e Francisco Javier Pumar Vidal, como vocais.</p>
<p>5.-Que a comisión integrada polos secretarios xerais de tódalas consellerías elevou ó conselleiro da Presidencia e Administraión Pública proposta de clasificación como científico-sanitaria da Fundación Gallega de Patología Respiratoria, dado o seu obxecto e finalidade, polo que, cumpríndose os requisitos esixidos na Lei 7/1983, do 22 de xuño, e na Lei 11/1991, do 8 de novembro, de reforma da lei anterior, de réxime das fundacións de interese galego e segundo establece o artigo 32.1 e 2 do Decreto 248/1992, do 18 de xuño, polo que se aproba o Regulamento de organización e funcionamento do protectorado das fundación de interese galego, procede a súa clasificación como científico-sanitaria e a súa adscrición á Consellería de Sanidade e Servicios Sociais.</p>
<p>Vista a Constitución española de 1978, o Estatuto de autonomía de Galicia (Lei orgánica 1/1981, do 6 de abril); a Lei 7/1983, do 22 de xuño, e a Lei 11/1991, do 8 de novembro, de reforma da anterior, de réxime das fundacións de interese galego, así como as demais normas de desenvolvemento e de xeral aplicación.</p>
<p>Fundamentos de dereito</p>
<p>1.-Que o artigo 34 da Constitución española recoñece o dereito de fundación para fins de interese</p>
<p>xeral de acordo coa lei, e que o artigo 27.26 do Estatuto de autonomía para Galicia lle outorga competencia exclusiva sobre o réxime das fundacións de interese galego.</p>
<p>2.-Que, de acordo co disposto no artigo 32.2.c) do Decreto 248/1992, do 18 de xuño, polo que se aproba o Regulamento de organización e funcionamento do protectorado das fundacións de interese galego, correspóndelle a esta consellería a clasificación da fundación e a adscrición á consellería correspondente, que exercerá plenamente o protectorado sobre ela.</p>
<p>3.-Que, á vista do que antecede, pódense considerar cumpridas as finalidades tanto legais como regulamentarias establecidas para o caso, de acordo coa proposta realizada pola Comisión de Secretarios Xerais na súa reunión do día 26 de xaneiro de 1995.</p>
<p>Na súa virtude,</p>
<p>DISPOÑO:</p>
<p>Clasificar como científico-sanitaria a Fundación Gallega de Patología Respiratoria, adscribíndoa á Consellería de Sanidade e Servicios Sociais, que exercerá plenamente o protectorado sobre ela.</p>
<p>Santiago de Compostela, 27 de xaneiro de 1995.</p>
<p>Dositeo Rodríguez Rodríguez</p>
<p>Conselleiro da Presidencia e Administración Pública</p>

