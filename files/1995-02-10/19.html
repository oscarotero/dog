---
date: '1995-02-10'
id: A90E
page: 1
number: 29
agency: ACADEMIA GALEGA DE SEGURIDADE
section: III. OUTRAS DISPOSICIÓNS
title: >-
  Resolución do 31 de xaneiro de 1995 pola que se convocan catro cursos sobre
  dereito penal básico dirixido ós membros dos corpos da policía local de
  Galicia.
range: Resolución
url: 'https://www.xunta.gal/dog/Publicados/1995/19950210/AnuncioA90E_gl.html'
---
<p>Dentro dos programas de actividades que a Academia Galega de Seguridade ten previsto realizar no ano 1995 de forma descentralizada, e conforme as funcións atribuídas pola Lei 4/1992, do 9 de abril, de creación da Academia Galega de Seguridade, anúnciase a celebración de catro cursos sobre dereito penal básico, que deberá desenvolverse conforme as seguintes bases:</p>
<p>Obxectivos.</p>
<p>O curso ten por obxectivo inicia-la policía no estudio do dereito penal e clarifica-la actuación do policía en temas de dereito penal e nas súas relacións cos que delinquen.</p>
<p>Destinatarios.</p>
<p>O curso vai dirixido ós membros dos corpos da policía local de Galicia.</p>
<p>Inscrición.</p>
<p>A inscrición dos participantes será totalmente gratuíta.</p>
<p>Prazas.</p>
<p>O número de prazas que se ofertarán neste curso será de 40.</p>
<p>Solicitudes.</p>
<p>1. O persoal que desexe participar neste curso deberá presentar, cuberta a máquina ou con letra moi clara, a instancia que figura no anexo, acompañada dunha fotocopia do DNI e do carné profesional.</p>
<p>2. O prazo para a presentación de instancias rematará nas seguintes datas:</p>
<p>-Verín: 16 de marzo.</p>
<p>-Pontevedra: 23 de marzo.</p>
<p>-A Coruña: 11 de abril.</p>
<p>-Sarria: 20 de abril.</p>
<p>3. As instancias deberán enviarse á sede da Academia Galega de Seguridade: rúa de Madrid, s/n, polígono das Fontiñas, 15703, Santiago de Compostela.</p>
<p>Contido e duración.</p>
<p>O curso celebrarase en sesións de tarde, de luns a venres, e nel trataranse, entre outros, os seguintes temas: a) O dereito penal como sistema normativo de control social. b) A xurisdicción penal. c) Eximentes, atenuantes e agravantes. d) Límites constitucionais ó contido e á aplicación das leis penais.</p>
<p>Datas.</p>
<p>O curso celebrarase nas seguintes datas:</p>
<p>-Verín: do 27 ó 31 de marzo.</p>
<p>-Pontevedra: do 3 ó 7 de abril.</p>
<p>-A Coruña: do 24 ó 28 de abril.</p>
<p>-Sarria: do 8 ó 12 de maio.</p>
<p>O horario será de 16 a 20 horas da tarde.</p>
<p>Relación de admitidos.</p>
<p>A relación de admitidos publicarase os días:</p>
<p>-Verín: 21 de marzo.</p>
<p>-Pontevedra: 28 de marzo.</p>
<p>-A Coruña: 18 de abril.</p>
<p>-Sarria: 26 de abril, no taboleiro de anuncios da Academia Galega de Seguridade, ou ben poden confirma-la súa asistencia chamando ó telefono (981) 56 34 00.</p>
<p>Lugar.</p>
<p>Os cursos desenvolveranse nos seguintes lugares:</p>
<p>-Verín: Aula de Cultura do Concello.</p>
<p>-Pontevedra: Salón de Actos de Caja Madrid.</p>
<p>-A Coruña: Sede da Policía Local.</p>
<p>-Sarria: Casa do Concello.</p>
<p>Certificado de participación.</p>
<p>Ó final de cada curso entregaráselle un certificado de asistencia e aproveitamento a aquelas persoas que acrediten a súa participación continuada ó mesmo, non podendo supera-las faltas de asistencia un 15% do total da duración de horas lectivas do curso; unha inasistencia superior ó 15%, aínda que sexa xustificada, e a non superación das correspondentes probas de coñecementos, impedirá a expedición do certificado.</p>
<p>Modificacións.</p>
<p>A Academia Galega de Seguridade poderá modifica-lo desenvolvemento dos cursos para adaptalos ás necesidades da Administración e ás continxencias que poidan xurdir.</p>
<p>Santiago de Compostela, 31 de xaneiro de 1995.</p>
<p>Juan José Fariñas-Ferro Rodríguez</p>
<p>Director xeral da Academia Galega de Seguridade</p>

