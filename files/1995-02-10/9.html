---
date: '1995-02-10'
id: A8E6
page: 1
number: 29
agency: CONSELLERÍA DE CULTURA
section: III. OUTRAS DISPOSICIÓNS
title: >-
  Orde do 2 de xaneiro de 1995 pola que se convocan subvencións á producción
  discográfica galega.
range: Orde
url: 'https://www.xunta.gal/dog/Publicados/1995/19950210/AnuncioA8E6_gl.html'
---
<p>Galicia posúe unha gran riqueza musical tanto de carácter tradicional como da nova música que se está a realizar nestes momentos. A Consellería de Cultura ten como obxectivo contribuír ó gran labor que veñen realizando as pequenas empresas discográficas na difusión da nosa música popular, folclórica e moderna e potencia-la diversificación da oferta musical.</p>
<p>Por todo isto,</p>
<p>DISPOÑO:</p>
<p>Artigo 1. Convócanse subvencións a empresas discográficas que produzan música galega, con cargo á aplicación orzamentaria 10.02.354.A.770, dos orzamentos xerais da Comunidade Autónoma de Galicia para 1995.</p>
<p>Artigo 2. A contía de cada subvención non poderá excede-la cantidade de 300.000 (trescentas mil) pesetas por disco, casete ou disco compacto, consistindo no equivalente ó 75% do prezo de venda ó público (sen IVE) dun máximo do 20% dos exemplares producidos, segundo certificado de producción de tirada.</p>
<p>Artigo 3.</p>
<p>3.1. Poderán optar a estas subvencións as persoas físicas ou xurídicas que acrediten a súa condición de productores discográficos segundo a lexislación vixente.</p>
<p>3.2. Non as poderán solicitar aqueles productores que anteriormente recibisen algunha outra subvención da Consellería de Cultura e non xustificasen o seu investimento. Tamén quedan excluídos os productores dependentes de organismos públicos.</p>
<p>Artigo 4. Os productores que desexen acollerse ás beneficios desta orde elevarán petición, por medio de instancia dirixida ó conselleiro de Cultura, segundo o modelo que figura como anexo desta orde, e presentarana no rexistro xeral da Consellería de Cultura ou nos rexistros das súas delegacións provinciais, sen prexuízo do establecido, no artigo 38.4 da Lei 30/1992, do 26 de novembro, antes do 15 de outubro de 1995.</p>
<p>A solicitude irá acompañada da seguinte documentación:</p>
<p>-Fotocopia do DNI do solicitante e acreditación suficiente da representación que exerza.</p>
<p>-Fotocopia compulsada da documentación acreditativa da constitución legal da productora, da inscrición no Rexistro Mercantil e da tarxeta de identificación fiscal.</p>
<p>-Un exemplar da edición musical para a que se solicita a subvención, con indicación do prezo venda ó público, acompañada do certificado de producción de tirada, emitido pola Sociedad General de Autores de España.</p>
<p>Artigo 5. Recibidas as solicitudes de subvención e a súa documentación, serán analizadas polos servicios competentes da Dirección Xeral de Cultura, e o director xeral de Cultura elevará as correspondentes propostas, polo menos cada dous meses sempre que existan solicitudes presentadas e disponibilidade orzamentaria na citada aplicación orzamentaria, ó conselleiro de Cultura, que resolverá.</p>
<p>Artigo 6.</p>
<p>6.1. Para poderen optar a estas subvencións as produccións deberán ter realizado o depósito legal. O número de depósito legal será posterior ó 1 de outubro de 1994.</p>
<p>6.2. Non poderán acollerse ás subvencións desta orde:</p>
<p>-As produccións destinadas a uso escolar.</p>
<p>-As obras subvencionadas en máis dun 30% con fondos públicos.</p>
<p>-As produccións de difusión gratuíta.</p>
<p>6.3. Na valoración das solicitudes teranse en conta os seguintes aspectos:</p>
<p>-Importancia da obra.</p>
<p>-Características físicas da gravación.</p>
<p>-Continuidade dentro dunha colección.</p>
<p>-Importancia do fondo discográfico da entidade solicitante.</p>
<p>Artigo 7.</p>
<p>7.1. Os beneficiarios das subvencións, unha vez aceptadas estas, quedarán obrigados a destina-los fondos percibidos para o obxecto concreto para o que foron concedidos. A Dirección Xeral de Cultura da Consellería de Cultura poderá comprobar, cando o considere conveniente, a execución dos proxectos subvencionados.</p>
<p>7.2. Unha vez concedida a subvención e aceptada polo solicitante, librarase a cantidade concedida de acordo co establecido na normativa orzamentaria que sexa aplicable.</p>
<p>7.3. O pagamento da subvención esixirá do beneficiario a aportación de certificacións acreditativas do cumprimento das obrigas tributarias e sociais e de non ter contraída ningunha débeda, por ningún concepto, coa Administración pública da Comunidade Autónoma, segundo o disposto no artigo 79 da Lei 11/1992, do 7 de outubro, de réxime financeiro e orzamentario de Galicia.</p>
<p>7.4. A Consellería de Cultura comunicarálle-la resolución do conselleiro ós solicitantes así como os exemplares que deberán entregar á Dirección Xeral de Cultura para a súa promoción e difusión, e que será equivalente á subvención concedida. O prazo para a entrega dos exemplares será de quince días contados a partir da notificación da resolución.</p>
<p>7.5. Recibidos os exemplares a que se fai referencia no parágrafo anterior, a Dirección Xeral de Cultura, de atopalos conformes, propoñerá o libramento dos fondos.</p>
<p>Artigo 8. No caso de que o beneficiario da subvención incumprise algunha das condicións ou obrigas estipuladas, a Consellería de Cultura instruirá expediente sancionador, conforme o previsto na vixente Lei de réxime xurídico das Administracións públicas e do procedemento administrativo común e, se procede, anulará os beneficios concedidos e solicitará a devolución das cantidades percibidas, se as houber, segundo o procedemento que establece o Regulamento xeral de recadación.</p>
<p>Artigo 9. De non notificarse resolución favorable no prazo de tres meses a partir da presentación da solicitude, entenderase desestimada a petición correspondente, podendo o solicitante, a partir desta data, retira-la documentación presentada nos 30 días seguintes. Transcorrido este prazo arquivarase sen máis trámite.</p>
<p>Disposicións derradeiras</p>
<p>Primeira. Facúltase o director xeral de Cultura para dictar, no ámbito das súas competencias, as resolucións precisas para o desenvolvernento desta orde.</p>
<p>Segunda. Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 2 de xaneiro de 1995.</p>
<p>Víctor Manuel Vázquez Portomeñe</p>
<p>Conselleiro de Cultura</p>
<p>Sr. Director Xeral de Cultura</p>

