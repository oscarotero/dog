---
date: '1996-11-26'
id: BD6E
page: 10
number: 231
agency: CONSELLERÍA DE CULTURA E COMUNICACIÓN SOCIAL
section: III. OUTRAS DISPOSICIÓNS
title: >-
  Orde do 15 de novembro de 1996 pola que se regulan as subvencións a salas de
  exhibición cinematográfica situadas en zonas rurais ou de baixa rendibilidade.
range: Orde
url: 'https://www.xunta.gal/dog/Publicados/1996/19961126/AnuncioBD6E_gl.html'
---
<p>As salas de exhibición cinematográfica son un foro cultural particularmente importante na sociedade actual. É sabido que no presente o sector da exhibición cinematográfica atravesa unha importante crise, que ten como principal efecto o crecente peche de salas, particularmente en zonas rurais. Na actualidade, son as Comunidades Autónomas a administración competente para convocar e concederlle axudas á exhibición cinematográfica, conforme os criterios establecidos no Real decreto</p>
<p>1282/1989, e a Orde do 12 de marzo de 1990, do Ministerio de Cultura.</p>
<p>Por todo isto,</p>
<p>DISPOÑO:</p>
<p>Artigo 1º</p>
<p>Convócanse subvencións a salas de exhibición cinematográfica situadas en zonas rurais ou de baixa rendibilidade, con cargo á aplicación orzamentaria 10.06.353C.470.0 dos orzamentos xerais da Comunidade Autónoma de Galicia para 1996.</p>
<p>Artigo 2º</p>
<p>Poderán optar ás subvencións os titulares de salas de exhibición cinematográfica situadas fóra de capitais de provincia, en localidades con poboación inferior a 50.000 habitantes, que durante 1995 tivesen actividade, cando menos, durante catro meses, que obtivesen unha recadación anual bruta inferior a 3.000.000 de pesetas, e que estean inscritos no rexistro de empresas do instituto da cinematografía e das artes audiovisuais.</p>
<p>Artigo 3º</p>
<p>A contía das axudas será proporcional ó número de semanas de actividade realizada por cada sala durante o ano 1995, sen que, en ningún caso, a contía da axuda poida ser superior á recadación bruta obtida no dito ano.</p>
<p>Artigo 4º</p>
<p>As solicitudes faranse mediante instancia dirixida ó conselleiro de Cultura e Comunicación Social, segundo o modelo que figura como anexo desta orde, e presentaranas no rexistro xeral da Consellería de Cultura e Comunicación Social ou nos rexistros das súas delegacións provinciais, sen prexuízo do establecido no artigo 38.4º da vixente Lei 30/1992, do 26 de novembro, de réxime xurídico das administracións públicas e do procedemento administrativo común, no prazo de 15 días naturais contados a partir do día seguinte ó da publicación desta orde no Diario Oficial de Galicia.</p>
<p>Xuntaranse os seguintes documentos:</p>
<p>1. Instancia.</p>
<p>2. Fotocopia do DNI do solicitante.</p>
<p>3. Acreditación suficiente da súa titularidade sobre a sala.</p>
<p>4. Documentación acreditativa da inscrición da sala no rexistro de empresas do Instituto da cinematografía e das artes audiovisuais.</p>
<p>5. Fotocopia compulsada do documento acreditativo de estar ó día no pagamento do imposto de actividades económicas.</p>
<p>6. Cédula de identificación fiscal.</p>
<p>7. Acreditación da actividade mediante a presentación dos partes-declaración de exhibición sema</p>
<p>nal debidamente cubertos pola Sociedad General de Autores de España.</p>
<p>8. Relación na que se indique o número de semanas de actividade e a recadación bruta por semana.</p>
<p>9. Para efectos de posibilita-la liquidación do importe da subvención que correspondese, deberán aportar certificación de estar ó día nas súas obrigas fiscais e coa Seguridade Social así como de non ter débedas coa Xunta de Galicia. Así mesmo, deberán entregar certificado bancario da existencia da conta na que o solicitante sexa o titular.</p>
<p>Artigo 5º</p>
<p>Recibidas as solicitudes de subvención e a súa documentación, serán analizadas polos servicios competentes da Dirección Xeral de Medios de Comunicación Social e Audiovisual e o Director Xeral de Medios de Comunicación Social e Audiovisual elevará a correspondente proposta ó Conselleiro de Cultura e Comunicación Social, que resolverá.</p>
<p>Artigo 6º</p>
<p>Unha vez resolta e notificada a concesión da subvención librarase a cantidade adxudicada sempre e cando consten na Dirección Xeral de Medios de Comunicación Social e Audiovisual as certificacións descritas no punto 9 do artigo 4º.</p>
<p>Artigo 7º</p>
<p>No caso de que o beneficiario da subvención incumprise algunha das condicións ou obrigas estipuladas, a Consellería de Cultura e Comunicación Social instruirá expediente sancionador, conforme o previsto na vixente Lei de réxime xuridico das administracións públicas e do procedemento administrativo común, e, se procede, anulará os beneficios concedidos e solicitará a devolucion das cantidades percibidas, se as houbese, segundo o procedemento que establece o regulamento xeral de recadación.</p>
<p>Artigo 8º</p>
<p>De non notificarse resolución favorable no prazo de tres meses a partir da presentación da solicitude, entenderase desestimada a petición correspondente e poderá o solicitante a partir desa data retira-la documentación presentada nos 30 días seguintes. Transcorrido este prazo, arquivarase sen máis trámite.</p>
<p>Disposicións derradeiras</p>
<p>Primeira.-Facúltase o director xeral de Medios de Comunicación Social e Audiovisual para dictar, no ámbito das súas competencias, cantas disposicións considere precisas para o desenvolvemento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 15 de novembro de 1996.</p>
<p>Jesús Pérez Varela</p>
<p>Conselleiro de Cultura e Comunicación Social</p>
<p>8557</p>

