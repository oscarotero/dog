---
date: '2021-12-20'
id: G0596-251121-0004
page: 62597
number: 242
agency: 'Vicepresidencia segunda e Consellería de Economía, Empresa e Innovación'
section: VI. Anuncios. a) Administración autonómica.
title: >-
  RESOLUCIÓN do 24 de novembro de 2021, da Xefatura Territorial de Ourense, pola
  que se conceden as autorizacións administrativas previa e de construción e se
  declaran, en concreto, de utilidade pública, para os efectos da urxente
  ocupación, as instalacións eléctricas no concello de Lobios (expediente IN407A
  2021/124-3).
range: Resolución
url: >-
  https://www.xunta.gal/dog/Publicados/2021/20211220/AnuncioG0596-251121-0004_gl.html
---
<p>Examinado o expediente instruído por solicitude de UFD Distribución Electricidad, S.A. sobre as autorizacións administrativas previa e de construción e a declaración, en concreto, de utilidade pública das instalacións eléctricas que a seguir se describen:</p>
    <p>Solicitante: UFD Distribución Electricidad, S.A.</p>
    <p>Domicilio social: avenida San Luis, 77, 28033 Madrid.</p>
    <p>Denominación: LMT, CTI e RBT polígono 23, parcela 334, Lobios.</p>
    <p>Situación: concello de Lobios.</p>
    <p>Características principais do proxecto, que foi redactado polo enxeñeiro técnico industrial Antonio Javier Sabín Vázquez, colexiado núm. 2233 do Coeticor, con data do 15.1.2021:</p>
    <p>– LMTA, a 20 kV, en condutor nu tipo LA-56 mm2 AL, de 17 m de lonxitude, con orixe no apoio proxectado núm. 28-4 de tipo C-16/1000, que substitúe o apoio existente tipo HV-13/400 da LMT CCH807 (expediente 1718-AT) e remate no centro de transformación (CT) proxectado.</p>
    <p>– CT proxectado, intemperie sobre apoio de celosía de tipo C-12/2000, de 100 kVA de potencia aparente e R/T 20.000/400-230 V, con illante en aceite mineral.</p>
    <p>– RBT, rede de baixa tensión de 19 m en aéreo, en condutor tipo RZ-3×150/80, ata o novo apoio proxectado de tipo HV-11/630, e 66 m en subterránea, en condutor tipo XZ1-240, con orixe no paso A/S a realizar no citado apoio HV-11/630 e final na CPM de solicitante de subministración. </p>
    <p>Realizouse o trámite de información pública inserindo anuncios no DOG do 4.10.2021 e no xornal <em>La Región</em> de Ourense do 21.9.2021. O proxecto tamén estivo en exposición pública nesta xefatura territorial e no portal da Vicepresidencia Segunda e Consellería de Economía, Empresa e Innovación durante o prazo regulamentario. Dentro do prazo establecido para iso non se presentaron alegacións contrarias á realización do proxecto.</p>
    <p>En consecuencia, cumpridos os trámites ordenados na Lei 24/2013, do 26 de decembro, do sector eléctrico, e nos capítulos II e V do título VII do Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica, así como na Lei 9/2021, do 25 de febreiro, de simplificación administrativa e de apoio á reactivación económica de Galicia (DOG núm. 39, do 26 de febreiro), esta xefatura territorial resolve:</p>
    <p>Conceder as autorizacións administrativas previa e de construción e declarar, en concreto, a utilidade pública ás devanditas instalacións, cuxas características se axustarán en todas as súas partes ás que figuran no proxecto de execución e ás condicións técnicas e de seguridade establecidas nos regulamentos de aplicación, e nos condicionados establecidos polos ministerios, organismos ou corporacións que constan no expediente.</p>
    <p>Estas autorizacións outórganse sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para a realización das obras da instalación autorizada. </p>
    <p>O prazo de posta en marcha das instalacións que se autorizan será de seis meses, contados a partir da data da última autorización administrativa necesaria para a súa execución.</p>
    <p>A declaración de utilidade pública leva implícita a necesidade de ocupación dos bens ou de adquisición dos dereitos afectados e implica a urxente ocupación para os efectos do artigo 52 da Lei de expropiación forzosa do 16 de decembro de 1954.</p>
    <p>Que polo representante da Administración, en cumprimento do disposto nos artigos 52 da Lei de expropiación forzosa, do 16 de decembro de 1954, e 149 do Real decreto 1955/2000, do 1 de decembro, se dea comezo ao levantamento das actas previas á ocupación, nos días e horas que a cada interesado se lle notifique de xeito individual, daqueles predios que figuran no anexo da resolución de información pública do proxecto.</p>
    <p>Contra a presente resolución, que non é definitiva na vía administrativa, cabe interpor recurso de alzada ante o vicepresidente segundo e conselleiro de Economía, Empresa e Innovación no prazo dun mes, contado a partir do día seguinte ao da notificación ou publicación desta resolución, conforme o establecido no artigo 122 da Lei 39/2015, do 1 de outubro, do procedemento administrativo común das administracións públicas, sen prexuízo de que as persoas interesadas poidan interpoñer calquera outro recurso que consideren pertinente.</p>
    <p>Ourense, 24 de novembro de 2021</p>
    <footer><p>Pablo Fernández Vila<br>Xefe territorial de Ourense</p></footer>

