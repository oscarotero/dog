---
date: '1998-03-06'
id: EF1A
page: 2
number: 45
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 22 de xaneiro de 1998 pola que se promoven accións de integración
  laboral e estímulo da formación empresarial dos alumnos que rematan estudios
  de formación profesional regrada ou de educación secundaria obrigatoria no
  curso 1997-1998.
range: Orde
url: 'https://www.xunta.gal/dog/Publicados/1998/19980306/AnuncioEF1A_gl.html'
---
<p>O Estatuto de autonomía de Galicia, no seu artigo 31, asígnalle á Comunidade Autónoma a competencia plena no regulamento e administración do ensino en toda a súa extensión, niveis e graos, modalidades e especialidades, no ámbito das súas competencias e sen prexuízo do disposto no artigo 27 da Constitución e nas leis orgánicas que o desenvolven.</p>
<p>O Real decreto 1763/1982, do 24 de xullo, traspasa á Comunidade Autónoma funcións e servicios da Administración do Estado en materia de educación.</p>
<p>A Lei orgánica 1/1990, do 3 de outubro, de ordenación xeral do sistema educativo, nos seus artigos 55 e) e 60.2º, establece que a Administración educativa garantirá unha atención prioritaria á orientación educativa e profesional dos alumnos, especialmente no que se refire ás distintas opcións educativas e á transición do sistema educativo ó mundo laboral.</p>
<p>A Lei 11/1992, do 7 outubro, de réxime financeiro e orzamentario de Galicia, e a Lei de orzamentos xerais da Comunidade galega para o ano 1998 establecen os requisitos e normas necesarias e básicas para a xestión e actividade económico-financeira.</p>
<p>Ademais, continuando coa liña establecida na Orde do 20-3-1995 (Diario Oficial de Galicia do 12-4-1995) é preciso regula-las axudas que permitan promover accións de integración laboral e estímulo de formación empresarial para alumnos que rematan</p>
<p>estudios de formación profesional específica ou ESO no curso 1997-1998. Estas actividades inclúense no obxectivo 1 do marco de apoio comunitario para o período 1994-1999, concretamente no eixe 7 sobre valoración de recursos humanos, para o que se destinan nas accións financiables recursos do Fondo Social Europeo.</p>
<p>Por conseguinte, as propostas que amparan esta orde pretenden contribuír a dinamiza-las iniciativas dos centros, dos axentes sociais e institucións ligadas ó mundo laboral, para lograr unha fluidez de información e actuacións de integración profesional con vistas a favorece-las decisións futuras dos mozos, o emprego e a competitividade das empresas do seu contorno. Trátase dunha adecuación das iniciativas recollidas no Libro Branco da Comisión, antes mencionado, presentado polo Consello Europeo en decembro de 1993 e recollidas no Plan de Emprego Xuvenil aprobado polo Consello da Xunta de Galicia na súa reunión do día 21 de abril de 1994 e previstas nas accións cofinanciadas polo F.S.E.</p>
<p>Polo que, en uso das facultades que teño atribuídas,</p>
<p>DISPOÑO:</p>
<p>Artigo 1º.-A presente convocatoria ten por obxecto establecer axudas para o desenvolvemento das seguintes actividades:</p>
<p>-Reunións, xornadas, cursos, conferencias, seminarios nos que se traten temas de integración laboral e busca de emprego.</p>
<p>Os destinatarios destas accións serán os alumnos dos seguintes cursos e niveis educativos por esta orde de preferencia: 2º FP1, 3º FP2, 4º ESO, alumnos que rematen un módulo de nivel 2 ou un ciclo formativo de grao medio ou superior.</p>
<p>As actividades deberán levarse a cabo antes do 31 de xullo de 1998 en grupos de quince alumnos como mínimo, e desenvolveranse en colaboración cos institutos a través dos seus:</p>
<p>-Departamentos da área tecnolóxico-práctica e, en especial, os departamentos responsables da impartición da formación empresarial e da formación e orientación laboral.</p>
<p>-Departamentos de orientación.</p>
<p>Artigo 2º.-As referidas accións teñen obxectivos interrelacionados:</p>
<p>a) Informa-los mozos das vantaxes de predetermina-lo seu itinerario profesional.</p>
<p>b) Estimula-lo profesorado para que estableza contactos co mundo productivo e anime á colaboración do centro educativo e máis ás empresas do contorno para incorporaren os xoves ó mundo productivo.</p>
<p>c) Evita-lo desemprego e a espera da incorporación ó traballo.</p>
<p>d) Potenciar e estimula-la creación de asociacións, cooperativas ou o exercicio do traballo autónomo entre os mozos/as que estean nos cursos de fin de ciclo, etapa, previos á integración laboral.</p>
<p>e) Difundi-la existencia e funcionamento do Servicio Galego de Colocación e das empresas de traballo temporal.</p>
<p>Artigo 3º.-Poderán concorrer a esta convocatoria as institucións sen ánimo de lucro legalmente constituídas da Comunidade Autónoma de Galicia que promovan actividades que teñan por obxectivos os sinalados no artigo anterior.</p>
<p>En todo caso, terán prioridade para a concesión destas axudas as institucións que teñan entre os seus obxectivos a promoción da integración laboral e estímulo da formación empresarial, ou que veñan colaborando coa Consellería de Educación e Ordenación Universitaria no desenvolvemento do programa de prácticas en empresas.</p>
<p>Artigo 4º.-O titular ou representante legal da entidade demandante presentará a instancia por duplicado, no rexistro xeral da Consellería de Educación e Ordenación Universitaria, edificios administrativos de San Caetano, s/n, ou nos lugares que determina o artigo 38.4º da Lei de réxime xurídico das administracións públicas e do procedemento administrativo común, no prazo de 20 días hábiles a partir da publicación da presente orde.</p>
<p>Artigo 5º.-As solicitudes, por duplicado, axustaranse ó modelo establecido no anexo I e irán acompañadas dun proxecto e orzamento das actividades, tamén por duplicado, conforme o anexo II. Xuntaráselle á documentación sinalada unha certificación bancaria da conta corrente e nome do representante legal da entidade solicitante na que se desexe que se ingrese o importe da subvención e fotocopia compulsada dos estatutos e da acta de constitución da entidade solicitante.</p>
<p>Así mesmo, cando as accións teñan lugar nun centro educativo deberá achegarse conformidade do consello escolar correspondente.</p>
<p>Artigo 6º.-Baixo a presidencia do director xeral de Ordenación Educativa e Formación Profesional</p>
<p>constituirase unha comisión de selección encargada de valora-las solicitudes presentadas.</p>
<p>A dita comisión estará integrada por:</p>
<p>-O subdirector xeral de Formación Profesional e Educación de Adultos.</p>
<p>-Catro inspectores correspondentes ós servicios provinciais de Inspección.</p>
<p>-O xefe do Servicio de Educación de Adultos e Xestión Económica.</p>
<p>-Un funcionario da Dirección Xeral de Ordenación Educativa e Formación Profesional, que actuará como secretario/a, con voz e sen voto.</p>
<p>Os membros da comisión poderán percibir asistencias, axudas para gastos e locomoción por concorrer ás sesións conforme o Decreto 299/1990, do 24 de maio (Diario Oficial de Galicia do 1 de xuño).</p>
<p>Artigo 7º.-O importe total das axudas económicas efectuaranse con cargo ó concepto orzamentario 07.04.322S.483.0. da Dirección Xeral de Ordenación Educativa e Formación Profesional, ata un total de 30.000.000 de ptas. A teor do disposto na Orde do 2 de xuño de 1986, modificada pola Orde do 18 de outubro de 1991, sobre tramitación anticipada de expedientes de gasto, o gasto que se proxecta está condicionado á existencia de crédito adecuado e suficiente nos orzamentos do exercicio do ano 1998 en trámite parlamentario.</p>
<p>Artigo 8º.-A comisión de selección elaborará a proposta de adxudicación das subvencións e elevará ó conselleiro de Educación e Ordenación Universitaria, quen resolverá o que proceda.</p>
<p>As solicitudes entenderanse desestimadas de non dictarse resolución expresa no prazo de tres meses desde o remate do prazo de presentación daquelas.</p>
<p>A selección e contía das axudas establecerase de acordo coas seguintes prioridades:</p>
<p>a) Programas de colaboración dos departamentos de formación empresarial ou de orientación con empresas ou asociacións empresariais.</p>
<p>b) Actividades con carácter innovador dirixidas á inserción do alumno/a no mundo laboral coa participación dos orientadores dos centros.</p>
<p>c) Accións destinadas a fomenta-la igualdade de oportunidades para as mulleres e os homes.</p>
<p>d) Iniciativas que desenvolvan sistemas de asesoramento e orientación para os mozos/as, que lles</p>
<p>axuden a coñecer e avalia-lo seu potencial profesional.</p>
<p>e) Proxectos que axuden a localizar información sobre a oferta formativa-profesional no ámbito local ou comarcal co efecto de lograr un maior impacto no emprego.</p>
<p>f) Propostas tendentes a sensibiliza-los diferentes sectores económicos, servicios de emprego e formación, etc., a través de seminarios específicos de intercambio e publicación de medidas que canalicen toda a información sobre o emprego.</p>
<p>g) Accións que sirvan de reforzo ás políticas e ós programas comunitarios, en especial no ámbito do emprego, os recursos humanos e a integración no mercado de traballo.</p>
<p>Artigo 9º.-As axudas concedidas en cada caso irán destinadas a sufraga-los gastos de persoal, material didáctico e posta en práctica do proxecto, que en ningún caso preverá viaxes colectivas. As axudas serán aboadas da seguinte forma:</p>
<p>1. Unha vez resolta a convocatoria e aceptada a subvención polos interesados, aboarase o 10% da súa contía, logo da xustificación provisional consistente na certificación de que deron comezo as actividades. Xuntarase, por parte das entidades solicitantes, relación nominal cos DNI dos alumnos receptores, dos relatores e coordinadores da acción. Os grupos terán como mínimo 15 alumnos.</p>
<p>2. Libraranse, en concepto de pagos parciais, as cantidades que xustifiquen as entidades, sen exceder, en ningún caso, do 70% da cantidade total da subvención.</p>
<p>3. A cantidade restante librarase unha vez rematada a actividade no momento da súa completa xustificación económica por parte do beneficiario e entrega da memoria de actividades, achegando certificación acerca da percepción ou non percepción doutras axudas e subvencións para a mesma finalidade, para efectos do disposto no artigo 78.3º da Lei 11/1992, do 7 de outubro, de réxime financeiro e orzamentario de Galicia.</p>
<p>Artigo 10º.-Na medida en que estas actividades se desenvolven nos centros de formación profesional, a inspección educativa velará polo desenvolvemento destas accións e asegurarase de que a súa realización sexa compatible coas actividades docentes dos centros educativos, cando se leven a cabo en período lectivo.</p>
<p>Artigo 11º.-As entidades que obteñan axudas no marco da presente convocatoria comprométense a:</p>
<p>-A gratuidade das actividades.</p>
<p>-A xestión directa do proxecto subvencionado.</p>
<p>-Facilitar canta información demande a Dirección Xeral de Ordenación Educativa e Formación Profesional.</p>
<p>-A notificación urxente dos cambios que puidesen producirse en relación co desenvolvemento da actividade, para a súa aprobación ou non pola Dirección Xeral de Ordenación Educativa e Formación Profesional.</p>
<p>-A cesión de cantos documentos e materiais se deriven do proxecto para a súa publicación.</p>
<p>-A certificación dos gastos dos fondos recibidos no prazo que se determine.</p>
<p>-Comunica-lo número real de participantes e os axustes realizados.</p>
<p>-Achegar copia dos contratos, se é o caso, do persoal laboral contratado.</p>
<p>-En xeral, ó cumprimento do que establece a presente orde e a normativa laboral que lle sexa de aplicación.</p>
<p>Artigo 12º.-Como remate de todo o proceso, as entidades beneficiarias quedan obrigadas a presentar, no Servicio de Educación de Adultos e Xestión Económica no transcurso dos 30 días hábiles posteriores á finalización da acción, unha memoria detallada do seu desenvolvemento, que poderá servir como documento de difusión e debate.</p>
<p>A memoria incluirá xustificación económica detallada (un orixinal e dúas copias).</p>
<p>Artigo 13º.-A Dirección Xeral de Ordenación Educativa e Formación Profesional realizará o seguimento dos proxectos subvencionados.</p>
<p>Artigo 14º.-A subvención poderá ser revogada, despois da audiencia ós interesados, sempre que dos informes de seguimento se deduza que as actividades non se axustan ó proxecto presentado. Esta circunstancia suporá a devolución das cantidades percibidas en virtude desta convocatoria, e exerceranse, se é o caso, as accións legais pertinentes para esixi-lo reintegro correspondente.</p>
<p>Artigo 15º.-Esta orde entrará en vigor o día seguinte a súa publicación no Diario Oficial de Galicia.</p>
<p>Santiago de Compostela, 22 de xaneiro de 1998.</p>
<p>Celso Currás Fernández</p>
<p>Conselleiro de Educación e Ordenación</p>
<p>Universitaria</p>
<p>ANEXO II</p>
<p>Modelo de proxecto</p>
<p>1. Obxectivos do proxecto.</p>
<p>2. Contidos e metodoloxía do proxecto.</p>
<p>3. Destinatarios.</p>
<p>4. Equipo docente.</p>
<p>5. Materiais didácticos.</p>
<p>6. Condicións para a implementación do programa:</p>
<p>6.1. Valoración económica dun curso.</p>
<p>6.2. Centros onde se van imparti-los cursos.</p>
<p>6.3. Nº de cursos do proxecto.</p>
<p>6.4. Calendario de impartición.</p>
<p>6.5. Equipo docente.</p>

