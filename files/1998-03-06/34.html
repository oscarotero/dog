---
date: '1998-03-06'
id: EF9E
page: 2
number: 45
agency: 'CONSELLERÍA DE PESCA, MARISQUEO E ACUICULTURA'
section: VI. ANUNCIOS
title: >-
  Orde do 25 de febreiro de 1998 pola que se declara extinguida a concesión
  administrativa da granxa de cultivo de rodaballo titularidade de Engordes
  Comerciales Marinos, S.A. sita en Castrelo-Cambados.
range: Orde
url: 'https://www.xunta.gal/dog/Publicados/1998/19980306/AnuncioEF9E_gl.html'
---
<p>Visto o expediente de caducidade instruído á concesión administrativa da granxa de cultivo de rodaballo, sito en Castrelo-Cambados da que é titular Engordes Comerciales Marinos, S.A.</p>
<p>Resultando que con data do 13-10-1997 foi ordenada pola Delegación Territorial da Consellería de Pesca, Marisqueo e Acuicultura de Pontevedra a incoación do expediente de caducidade da devandita concesión por incumprimento das normas que regulan o título da concesión e por levar inactiva a granxa mariña un tempo superior a dous anos.</p>
<p>Resultando que o acordo de iniciación do expediente de caducidade e o nomeamento do instructor lle foi remitido ó interesado con data do 20-10-1997, sendo devolta a notificación polo servicio de correos.</p>
<p>Resultando que con data do 20-11-1997 foi publicada no Diario Oficial de Galicia a iniciación do expediente de caducidade e o nomeamento de instructor e secretario do dito expediente e con data do 18-11-1997 foi exposto no taboleiro de anuncios do concello o último domicilio coñecido da sociedade Engordes Comerciales Marinos, S.A.</p>
<p>Resultando que con data do 9-12-1997 foi publicada no DOG a proposta de resolución referente ó expediente de caducidade da concesión administrativa sen que se formulasen alegacións dentro do prazo establecido.</p>
<p>Considerando que segundo informe biolóxico da Delegación Territorial de Pontevedra do 10-7-1996 o establecemento non se encontraba en explotación, atopándose as naves en estado de semiabandono, sendo a causa de caducidade das consideradas nos artigos 56.3º e 72 a) da Lei 6/1993, do 11 de maio, de pesca de Galicia.</p>
<p>Considerando que o expediente foi tramitado conforme a dereito, segundo informe emitido polo xefe do Servicio Técnico-Xurídico.</p>
<p>Vistas a Lei 30/1992, do 26 de novembro, de réxime xurídico das administracións públicas e do procedemento administrativo común, o Regulamento xeral para desenvolvemento e execución da Lei 22/1988, do 28 de xullo, de costas (BOE nº 297, do 12-12-1989), a Lei 6/1993, do 11 de maio, de pesca de Galicia, e demais disposicións de pertinente aplicación.</p>
<p>Esta consellería, á vista da proposta de resolución emitida polo instructor do expediente acorda, no exercicio das súas atribucións e competencias, extingui-la concesión administrativa da granxa de cultivo de rodaballo titularidade de Engordes Comerciales Marinos, S.A., C.I.F. A-58871013, que ten as seguintes características:</p>
<p>Establecemento: granxa de cultivo.</p>
<p>Localización: Bico de Ran-Castrelo-Cambados.</p>
<p>Actividade: cría e engorde de rodaballo.-Superficie:</p>
<p>Dominio privado: 9.856 m.</p>
<p>Dominio público: 860 m.</p>
<p>Data da concesión: 29-5-1985 (DOG nº 119, do 22-6-1985).</p>
<p>Remate da vixencia: 29-6-1995.</p>
<p>Contra esta resolución, que esgota a vía administrativa, poderase interpoñer recurso contencioso-administrativo na forma e prazo previstos no artigo 57 e seguintes da Lei reguladora da xurisdicción contencioso-administrativa do 27 de decembro de 1956.</p>
<p>Santiago de Compostela, 25 de febreiro de 1998.</p>
<p>Amancio Landín Jaráiz</p>
<p>Conselleiro de Pesca, Marisqueo e Acuicultura</p>

