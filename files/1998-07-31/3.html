---
date: '1998-07-31'
id: 107B6
page: 8
number: 147
agency: 'CONSELLERÍA DE CULTURA, COMUNICACIÓN SOCIAL E TURISMO'
section: I. DISPOSICIÓNS XERAIS
title: >-
  Decreto 225/1998, do 17 de xullo, polo que se modifica o Decreto 8/1998, do 8
  de xaneiro, polo que se desenvolve a estructura orgánica da Consellería de
  Cultura, Comunicación Social e Turismo.
range: Decreto
url: 'https://www.xunta.gal/dog/Publicados/1998/19980731/Anuncio107B6_gl.html'
---
<p>As necesidades experimentadas nos últimos tempos no relativo ás materias de protección e vixilancia do patrimonio cultural de Galicia fan oportuna, co fin de conseguir unha maior eficiencia, a distribución orgánica entre as dúas áreas competenciais: a protección e a inspección, que na actualidade veñen atribuídas ó Servicio de Protección da Subdirección Xeral de Protección do Patrimonio Cultural na Dirección Xeral de Patrimonio Cultural.</p>
<p>Na súa virtude, por proposta do conselleiro de Cultura, Comunicación Social e Turismo, co informe favorable das consellerías da Presidencia e Administración Pública e de Economía e Facenda, e logo de deliberación do Consello da Xunta de Galicia na súa reunión do día dezasete de xullo de mil novecentos noventa e oito,</p>
<p>DISPOÑO:</p>
<p>Artigo 1º</p>
<p>Engádese o punto 1.3º ó artigo 6.2º.1 do Decreto 8/1998, do 8 de xaneiro, polo que se desenvolve a estructura orgánica da Consellería de Cultura, Comunicación Social e Turismo co seguinte teor:</p>
<p>«1.3. Servicio de Vixilancia e Ispección do Patrimonio Cultural.</p>
<p>Correspóndelle a este servicio as funcións de:</p>
<p>a) Vixilancia do cumprimento da ordenación urbanística municipal a través dos plans de ordenación e plans operativos no que se refire ó patrimonio cultural de Galicia.</p>
<p>b) Comprobación do cumprimento das normas, resolucións e dictames emanados da autoridade competente en materia de protección do patrimonio cultural.</p>
<p>c) Control dos obrigatorios libros de rexistro onde deben consta-las transaccións realizadas polas persoas e entidades dedicadas ó comercio de bens integrantes do patrimonio cultural.</p>
<p>d) Todas aqueloutras que por disposicións legais ou regulamentarias poidan serlles atribuídas».</p>
<p>Artigo 2º</p>
<p>Suprímese a alínea f) do artigo 6.2º.1 parágrafo 1.1.</p>
<p>Disposicións derradeiras</p>
<p>Primeira.-Facúltase o conselleiro de Cultura, Comunicación Social e Turismo para que dicte as normas complementarias que sexan precisas para o desenvolvemento do establecido no presente decreto.</p>
<p>Segunda.-O presente decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, dezasete de xullo de mil novecentos noventa e oito.</p>
<p>Manuel Fraga Iribarne</p>
<p>Presidente</p>
<p>Jesús Pérez Varela</p>
<p>Conselleiro de Cultura, Comunicación Social</p>
<p>e Turismo</p>
<p>7039</p>

