---
date: '2018-04-03'
id: G0422-220318-0004
page: 18262
number: 64
agency: Consellería de Medio Ambiente e Ordenación do Territorio
section: III. Outras disposicións.
title: >-
  RESOLUCIÓN do 20 de marzo de 2018 pola que se convoca o IV Congreso da Axencia
  de Protección da Legalidade Urbanística sobre disciplina urbanística:
  cuestións de actualidade a debate.
range: Resolución
url: >-
  https://www.xunta.gal/dog/Publicados/2018/20180403/AnuncioG0422-220318-0004_gl.html
---
<p>A Axencia de Protección da Legalidade Urbanística (APLU) ten encomendada a función de control e disciplina urbanística na Comunidade Autónoma de Galicia, coa finalidade de protexer o territorio, a paisaxe e os valores naturais que dignifican a nosa comunidade. Para levar a cabo este cometido, a APLU intenta realizar accións formativas de interese xeral, tanto para os profesionais na materia urbanística como para a cidadanía en xeral, co propósito de que as medidas para loitar e evitar os ilícitos urbanísticos non sexan só represivas senón tamén preventivas, cumprindo a formación e difusión unha das súas principais liñas de acción.</p>
    <p>Para iso, a APLU, en colaboración ca Dirección Xeral de Administración Local e da Obra Social Abanca, organiza o IV Congreso denominado Disciplina urbanística: cuestións de actualidade a debate, que terá lugar en Santiago de Compostela os días 28, 29 e 30 de maio de 2018, en que se contará con expertos de recoñecido prestixio nesta materia.</p>
    <p>Así, dentro do plan de actividades da Axencia de Protección da Legalidade Urbanística para o ano 2018 e de acordo coas funcións atribuídas polo Decreto 213/2007, do 31 de outubro, así como do Plan de Inspección da APLU para os anos 2018-2019 convócase, o IV Congreso APLU sobre disciplina urbanística: cuestións de actualidade a debate, conforme as seguintes bases:</p>
    <p>1. Obxectivos.</p>
    <p>Proporcionar aos destinatarios un espazo de reflexión sobre a situación global do estado actual do noso sistema urbanístico, os seus problemas, conflitos e posibles solucións. Asemade, preténdese ter unha visión de conxunto sobre solucións do noso contorno ante os principais retos que presenta a ocupación ilegal do territorio, ocasionando un consumo importante de recursos perecedoiros, así como a incidencia no cambio climático.</p>
    <p>Neste sentido, co obxectivo de analizar a cuestión desde unha perspectiva global, contarase con expertos dos ámbitos académico, xudicial e administrativo, coa finalidade de que cada un deles achegue as súas experiencias e coñecementos, intentando entre todos propor posibles melloras para adoptar nas actuacións futuras de cara á consecución dun urbanismo sustentable.</p>
    <p>Para fomentar a participación e debate, o IV Congreso incorpora como novidades importantes a introdución de talleres en que poderán participar un número limitado de asistentes, en función da súa traxectoria profesional e referencia curricular.</p>
    <p>De tal xeito, o IV Congreso articúlase os días 28 e 29 de maio, con conferencias a cargo de recoñecidos e prestixiosos profesionais, así como paneis de expertos en que se fomentará o debate dos relatores e do público asistente. O día 30 de maio, a sesión de mañá, estará dedicada a talleres, en que poderán participar un número limitado de inscritos no Congreso, que así o soliciten no momento da matriculación e que resulten admitidos pola organización.</p>
    <p>Con posterioridade á realización deses talleres, formarase un grupo de traballo cos asistentes profesionais procedentes doutras administracións públicas que voluntariamente queiran participar, coa finalidade de compartir experiencias e xerar sinerxías en materia de disciplina urbanística. A participación neste grupo de traballo tamén se solicitará no momento de realizar a inscrición.</p>
    <p>2. Contidos.</p>
    <p>Serán tratados, entre outros, os seguintes temas:</p>
    <p>– Medio ambiente e urbanismo. A consolidación do desenvolvemento territorial e urbano sustentable.</p>
    <p>– Urbanismo e cambio climático.</p>
    <p>– Intervención administrativa. Dificultades no cumprimento de actos e sentenzas no ámbito urbanístico.</p>
    <p>– Disciplina urbanística e rexistro da propiedade. A responsabilidade da Administración pública.</p>
    <p>– O urbanismo no marco constitucional actual. Reflexión sobre as recentes sentenzas do Tribunal Constitucional, en canto ao silencio administrativo, ou informe de avaliación de edificios, etc.</p>
    <p>– Debate sobre o modelo urbanístico actual e medidas necesarias para reformar o noso sistema urbanístico vixente.</p>
    <p>3. Talleres e grupo de traballo.</p>
    <p>O mércores día 30 de maio, en sesión de mañá, realizaranse catro talleres de forma simultánea, de xeito que os asistentes ao congreso poidan inscribirse nun só taller. A inscrición no taller é voluntaria e para garantir unha participación activa reducirase o aforo a un máximo de 15 persoas por taller.</p>
    <p>No momento de matricularse no Congreso deberán inscribirse, de estar interesados, no taller elixido acreditando o interese e idoneidade para participar nel. Asemade, deberán achegar unha breve referencia curricular, segundo o formulario de inscrición.</p>
    <p>Os participantes para integrar os respectivos talleres serán elixidos en función do seu perfil profesional.</p>
    <p>As conclusións dos talleres serán obxecto de publicación no enderezo web da Axencia de Protección da Legalidade Urbanística.</p>
    <p>De non obterse unha matrícula suficiente nalgún dos talleres, a organización poderá decidir que non se realice.</p>
    <p>Os talleres propostos son os seguintes:</p>
    <p>Taller 1: transparencia e participación pública no urbanismo.</p>
    <p>Taller 2: execución de sentenzas e protección do terceiro de boa fe.</p>
    <p>Taller 3: propostas para a mellora do ordenamento urbanístico.</p>
    <p>Taller 4: xestión das actuacións de rexeneración e renovación urbana.</p>
    <p>Grupo de traballo: disciplina comparada.</p>
    <p>O grupo de traballo está destinado a profesionais procedentes doutras administracións públicas que voluntariamente queiran participar, para a posta en común de distintas formas de actuación en materia de intervención urbanística.</p>
    <p>A participación neste grupo de traballo tamén se solicitará no momento de realizar a inscrición.</p>
    <p>4. Comunicacións.</p>
    <p>Os participantes no Congreso poderán presentar comunicacións que versen sobre temas relacionados co contido do programa. As comunicacións serán enviadas ao enderezo electrónico congreso.aplu@xunta.gal ata o 11 de maio de 2018 ás 15:00 horas. As normas para a presentación das devanditas comunicacións estarán dispoñibles na web http://www.axenciaurbanistica.es</p>
    <p>5. Destinatarios.</p>
    <p>Empregados das administracións públicas, das universidades, persoal das entidades do sector público, xuristas, técnicos, profesionais e interesados en xeral.</p>
    <p>Emitirase un diploma acreditativo da asistencia.</p>
    <p>6. Desenvolvemento.</p>
    <p>Lugar: auditorio Abanca. Santiago de Compostela.</p>
    <p>Rúa do Preguntoiro, 23, 15704 Santiago de Compostela, A Coruña.</p>
    <p>Datas: 28 e 29 de maio (mañá e tarde) e 30 de maio de 2018 (talleres e grupo de traballo, en sesión de mañá).</p>
    <p>Horario: 28 e 29 de maio das 9.30 ás 14.30 horas e das 16.00 ás 20.00 horas; 30 de maio das 10.00 ás 12.00 horas.</p>
    <p>Duración: 18 horas (20 horas e incluirá a participación nos talleres).</p>
    <p>7. Número de prazas.</p>
    <p>Limitado pola capacidade do local.</p>
    <p>8. Inscrición.</p>
    <p>O importe da matrícula no congreso é de vinte euros (20 €).</p>
    <p>O importe da matrícula nos talleres é de dez euros (10 €). A matrícula nos talleres é opcional. Para matricularse nos talleres é requisito imprescindible estar matriculado no congreso.</p>
    <p>A participación no grupo de traballo previsto para o día 30 de maio será gratuíta.</p>
    <p>O persoal ao servizo da Consellería de Medio Ambiente e Ordenación do Territorio terán a matrícula gratuíta. Os concellos adheridos terán dereito a unha praza gratuíta por cada concello.</p>
    <p>As persoas interesadas deberán formalizar a súa inscrición a través da páxina web da APLU: http://www.axenciaurbanistica.es</p>
    <p>O prazo para inscribirse estará aberto desde as 9.00 horas do día seguinte ao da publicación desta resolución no <em>Diario Oficial de Galicia</em> ata as 15.00 horas do día 18 de maio de 2018.</p>
    <p>Poderá obterse calquera outra información, das 9.00 ás 14.00 horas, no teléfono: 981 54 43 25 ou no enderezo electrónico congreso.aplu@xunta.gal</p>
    <p>9. Modificacións.</p>
    <p>A APLU resérvase a facultade de interpretar e de resolver as incidencias que poidan xurdir no desenvolvemento deste congreso, así como a facultade de cancelalo, se o escaso número de solicitudes non xustificase a súa realización.</p>
    <p>10. Certificado de asistencia oficial.</p>
    <p>Entregarase un certificado de asistencia telemático, que se enviará ao enderezo electrónico facilitado no momento da inscrición, a aquelas persoas que participasen asiduamente e sempre que a súa asistencia fose igual ou superior ao 90 % das horas lectivas programadas. Neste documento aparecerán, de forma expresa, o contido, a carga lectiva, a data, o lugar de realización do Congreso e o selo oficial da institución.</p>
    <p>Os asistentes ao taller terán unha acreditación no propio certificado de asistencia.</p>
    <p>Santiago de Compostela, 20 de marzo de 2018</p>
    <footer><p>Beatriz Mato Otero<br>Conselleira de Medio Ambiente e Ordenación do Territorio</p></footer>

