---
date: '2001-03-01'
id: 37EA
page: 2
number: 43
agency: 'CONSELLERÍA DE POLÍTICA TERRITORIAL, OBRAS PÚBLICAS E VIVENDA'
section: I. DISPOSICIÓNS XERAIS
title: >-
  Orde do 20 de febreiro de 2001 de desenvolvemento do Decreto 304/2000, do 21
  de decembro, sobre subvencións a fondo perdido para rehabilitación de vivendas
  no medio rural de Galicia.
range: Orde
url: 'https://www.xunta.gal/dog/Publicados/2001/20010301/Anuncio37EA_gl.html'
---
<p>O Decreto 304/2000, do 21 de decembro, constitúe o novo marco normativo polo que se regula a concesión de subvencións para rehabilitación de vivendas situadas no medio rural.</p>
<p>A súa disposición derradeira faculta o conselleiro de Política Territorial, Obras Públicas e Vivenda para dictar, no marco da súa competencia, cantas disposicións sexan necesarias para o desenvolvemento e aplicación do referido decreto.</p>
<p>En uso da referida autorización,</p>
<p>DISPOÑO:</p>
<p>Artigo 1º</p>
<p>Esta orde regula as axudas que, con cargo ó crédito que figura consignado para esta finalidade na aplicación 06.50.331A.781.0 do estado de gastos dos orzamentos xerais da Comunidade Autónoma de Galicia para 2001, concederá o Instituto Galego da Vivenda e Solo en materia de rehabilitación de vivendas no medio rural, de conformidade co establecido no Decreto 304/2000, do 21 de decembro.</p>
<p>O importe máximo destas axudas será de 1.250.000.000 de pesetas, con cargo ó exercicio orzamentario de 2001.</p>
<p>Artigo 2º</p>
<p>Para os efectos do determinado no artigo 5 do Decreto 304/2000, enténdese:</p>
<p>1. Por ingresos familiares a contía, en millóns de pesetas, da parte xeral e especial da base impoñible reguladas nos artigos 38 e 39, respectivamente, da Lei 40/1998, do 9 de decembro, sobre a renda das persoas físicas, isto é, antes de proceder ás deduccións dos mínimos persoal e familiar, e correspondente á declaración do solicitante e ás declaracións de cada un dos demais membros da unidade familiar, presentadas no período impositivo inmediatamente anterior (con prazo de presentación vencido) á solicitude das axudas.</p>
<p>Se o interesado non presentase declaración por non estar obrigado a iso, a acreditación dos seus ingresos familiares efectuarase mediante declaración responsable, relativa ás mencionadas parte xeral e especial da base, reguladas nos artigos 38 e 39, respectivamente, da Lei 40/1998, do 9 de decembro, sen prexuízo do achegamento dos documentos acreditativos que se establecen para a súa</p>
<p>comprobación no artigo 4º desta orde de convocatoria.</p>
<p>2. Por ingresos familiares ponderados, os resultantes de lles aplicar ós ingresos familiares o seguinte coeficiente multiplicador de ponderación en función do número de membros da unidade familiar:</p>
<p>Familias de 1 membro: 1.</p>
<p>Familias de 2 membros: 0,95.</p>
<p>Familias de 3-4 membros: 0,90.</p>
<p>Familias de 5-6 membros: 0,85.</p>
<p>Familias de máis de 6 membros: 0,80.</p>
<p>3. Por unidade familiar tal e como resulta definida polas normas reguladoras do imposto sobre a renda das persoas físicas.</p>
<p>As referencias á unidade familiar, para efectos de ingresos, fanse extensivas ás persoas que non estean integradas en ningunha unidade familiar.</p>
<p>4. No caso dos galegos residentes no estranxeiro, os ingresos na moeda propia do país no que se obteñan calcularanse en función do seu contravalor en pesetas, aplicando o primeiro cambio oficial fixado polo Banco de España para o comprador no mercado de divisas no ano seguinte ó que se refiran os ingresos.</p>
<p>Artigo 3º</p>
<p>Para os efectos do disposto no artigo 6 do Decreto 304/2000, determínase:</p>
<p>1. O catálogo de traballos e prezos máximos é o que figura no anexo I desta orde.</p>
<p>2. Os importes mínimo e máximo do orzamento protexible cífranse nas cantidades de 350.000 e 2.200.000 pesetas, respectivamente.</p>
<p>Artigo 4º</p>
<p>Para os efectos previstos no artigo 7 do Decreto 304/2000, determínase:</p>
<p>1. Como modelos de solicitude, os que figuran no anexo II desta disposición.</p>
<p>2. Como documentos que se deben achegar á solicitude das axudas, os seguintes:</p>
<p>a) Fotocopia compulsada do DNI e do NIF do solicitante.</p>
<p>b) Memoria descritiva de tódalas obras que se pretenden realizar de entre as incluídas no artigo 4º do devandito decreto e xustificación de que estas se adaptan á tipoloxía tradicional da zona. Terá que ser subscrita polo solicitante e polo técnico correspondente cando as obras precisen dirección facultativa.</p>
<p>c) Plano de localización da vivenda no que figure o nome da parroquia, lugar, rúa e o número ou denominación da casa.</p>
<p>d) Fotografías actuais de tódalas fachadas da vivenda e das partes que se van rehabilitar.</p>
<p>e) Fotocopia compulsada da declaración do imposto sobre a renda das persoas físicas, correspondente ó exercicio inmediatamente anterior ó momento da solicitude e certificado das rendas expedido nos termos do Real decreto 1190/2000, do 23 de xuño, pola Axencia Estatal da Administración Tributaria.</p>
<p>De non estar obrigado a presenta-la declaración do IRPF, copia da notificación-liquidación emitida pola Axencia Estatal da Administración Tributaria para os que presentaron o modelo de solicitude de devolución 104-105, e certificado acreditativo do nivel de rendas do correspondente exercicio expedido pola Axencia Estatal da Administración Tributaria.</p>
<p>Nos demais casos, declaración responsable de tódolos ingresos obtidos e certificado acreditativo do nivel de rendas do correspondente exercicio, expedido pola Axencia Estatal da Administración Tributaria que corresponda, xuntando, ademais, os seguintes documentos: declaración das circunstancias familiares, certificado de retribucións e retencións da empresa ou empresas nas que estivese de alta no devandito exercicio e, se é o caso, certificado de pensións, ou prestacións periódicas, certificado do Inem, e certificados das entidades bancarias de rendementos do capital mobiliario.</p>
<p>No suposto dos emigrantes, a xustificación dos ingresos familiares efectuarase mediante copia da declaración do imposto sobre a renda das persoas físicas presentada en España, ou da similar presentada no país onde presten os seus servicios, autenticada, se é o caso, pola agregadoría laboral correspondente ou delegación consular de España.</p>
<p>f) Certificado municipal de situación da vivenda segundo o disposto no artigo 2 do Decreto 304/2000, do 21 de decembro.</p>
<p>g) A residencia nos últimos cinco anos dentro do termo municipal onde está situada a vivenda para rehabilitar acreditarase mediante certificación do padrón municipal de habitantes.</p>
<p>h) Informe técnico municipal de que as actuacións de rehabilitación que se soliciten están conformes coa legalidade urbanística vixente nese municipio.</p>
<p>i) Documentos que acrediten que o solicitante é o propietario ou usufructuario da vivenda que se vai rehabilitar e, de se-lo caso, a autorización da</p>
<p>institución correspondente prevista no artigo 5 do Decreto 304/2000, do 21 de decembro.</p>
<p>j) Documentación acreditativa da antigüidade da vivenda.</p>
<p>k) Declaración do conxunto de tódalas subvencións solicitadas ou concedidas, para as actuacións obxecto desta solicitude, das administracións públicas ou doutros entes públicos.</p>
<p>3. As solicitudes de subvención presentaranse nas delegacións provinciais do IGVS que correspondan por razón da situación da vivenda, ou en calquera das formas previstas na Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro.</p>
<p>As solicitudes asinadas polos galegos residentes no exterior da Comunidade Autónoma poderán presentarse nas entidades galegas dos lugares de residencia que teñan recoñecida a galeguidade ou estean consideradas como colaboradoras, as cales deberán remitilas en todo caso á Secretaría Xeral para as Relacións coas Comunidades Galegas.</p>
<p>Esta secretaría xeral remitirá as solicitudes á Delegación Provincial do Instituto Galego da Vivenda e Solo que corresponda en función da localización da vivenda.</p>
<p>Será preceptivo o informe da Secretaría Xeral para as Relacións coas Comunidades Galegas para toda solicitude presentada polos galegos residentes no exterior.</p>
<p>Artigo 5º</p>
<p>Para os efectos do sinalado no artigo 8 do Decreto 304/2000, do 21 de decembro, o prazo de presentación de solicitudes é de tres meses contados a partir do día seguinte ó da publicación desta orde no DOG.</p>
<p>Disposición derradeira</p>
<p>Única.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 20 de febreiro de 2001.</p>
<p>José Cuíña Crespo</p>
<p>Conselleiro de Política Territorial,</p>
<p>Obras Públicas e Vivenda</p>
<p>ANEXO</p>
<table><tbody><tr><td></td></tr>
<tr><td>Nº ord.</td><td>Actuacións</td><td>Ud.</td><td>Prezo máximo ptas.</td></tr>
<tr><td></td></tr>
</tbody></table>
<table><tbody><tr><td>A) Actuacións en elementos exteriores con protección especial.
1. Acabamentos de fachada segundo a tipoloxía da zona.</td></tr>
<tr><td>E026</td><td>Cachotería con espesor mínimo de 25 cm</td><td>m</td><td>14.280</td></tr>
<tr><td>E029</td><td>Peza especial, peaña, perpiaño, bufarda, cornixa, escudo, etc., incluíndo estadas e medios auxiliares necesarios. O prezo desta unidade xustificarase mediante orzamento específico</td><td>Ud.</td><td>Para xustificar</td></tr>
<tr><td>E030</td><td>Revestimento de fachadas con pintura exteriores. Deduciranse os ocos maiores de 1 m</td><td>m</td><td>1.428</td></tr>
<tr><td>E031</td><td>Encintaxe de fábricas de pedra de fachadas, con morteiro de cemento 1:3 ou morteiro bastardo, segundo o tipo de pedra da zona</td><td>m</td><td>1.309</td></tr>
<tr><td>E052</td><td>Raxadura, mestreado e frotasado de fachadas, de 12 a 15 mm de espesor, con morteiro bastardo e posterior pintado con pintura exteriores</td><td>m</td><td>3.213</td></tr>
</tbody></table>
<table><tbody><tr><td></td></tr>
<tr><td>Nº ord.</td><td>Actuacións</td><td>Ud.</td><td>Prezo máximo ptas.</td></tr>
<tr><td></td></tr>
</tbody></table>
<table><tbody><tr><td>E053</td><td>Limpeza de fachadas de pedra, con emprego de auga a presión, solucións disolventes, funxicidas, cepillos de arame e/ou raíces, etc</td><td>m</td><td>1.190</td></tr>
<tr><td>E055</td><td>Picado de raxaduras de morteiros de cemento ou bastardos, sobre fachadas</td><td>m</td><td>1.190</td></tr>
<tr><td>E060</td><td>Rebocadura de fachadas con morteiro monocapa continuo de 15 mm de espesor medio</td><td>m</td><td>2.975</td></tr>
<tr><td>2. Carpintería exterior, segundo tipoloxía da zona.</td></tr>
<tr><td>E061</td><td>Revestimento sobre carpintería exterior de madeira con pintura ó aceite ou tipo lasur, logo de decapaxe de pinturas existentes, lixadura, selaxe, relixadura e imprimación con tratamento protector</td><td>m</td><td>7.140</td></tr>
<tr><td>E062</td><td>Restauración de ventás de madeira, con substitución de elementos deteriorados, recuperación de ferraxes, tapado de fendas, gretas e buracos con resina epoxy-madeira, lixado dos enmasillados, aplicación en superficie de aceites vexetais ou ceras naturais, incluso pequeno material, e retirada de cascallos</td><td>m</td><td>Para xustificar</td></tr>
<tr><td>E063</td><td>Revestimento sobre carpintería exterior de aceiro con pintura sintética para intemperie, unha man de imprimación antioxidante e dúas de acabamento logo de preparación da superficie</td><td>m</td><td>1.582</td></tr>
<tr><td>E056</td><td>Porta balconeira de madeira con contraventá, acristalada con dobre vidro con cámara, sobre marco de madeira incluídas ferraxes</td><td>m</td><td>36.890</td></tr>
<tr><td>E033</td><td>Porta de balcón de PVC ou aluminio lacado, incluído acristalamento dobre con cámara</td><td>m</td><td>28.560</td></tr>
<tr><td>E034</td><td>Elemento singular de ferro forxado, balcón, reixa, ferraxe, etc., de acordo coa tipoloxía da construcción, incluíndo colocación, estadas e medios auxiliares necesarios. O prezo desta unidade xustificarase mediante orzamento específico.</td><td>Ud</td><td>Para xustificar</td></tr>
<tr><td>E035</td><td>Porta de entrada de madeira maciza, incluídas ferraxes de seguridade</td><td>Ud</td><td>89.250</td></tr>
<tr><td>E064</td><td>Porta de entrada, en aluminio lacado, incluído acristalamento e ferraxes de seguridade</td><td>Ud</td><td>54.675</td></tr>
<tr><td>E065</td><td>Porta de entrada, en PVC, incluído acristalamento e ferraxes de seguridade</td><td>Ud</td><td>83.300</td></tr>
<tr><td>E066</td><td>Ventá ou porta de balcón de madeira de castiñeiro ou teca, para pintar ou vernizar sobre cerco de pedra, das mesmas características que a existente, con vidro sinxelo de 4 mm. Sen bordón colocado con masilla ó exterior.</td><td>m</td><td>35.817</td></tr>
<tr><td>E036</td><td>Ventá con contraventá, de madeira para pintar ou vernizar, acristalada con vidro dobre, sobre marco de madeira</td><td>m</td><td>38.080</td></tr>
<tr><td>E067</td><td>Ventá xiratoria de madeira para vertente de cuberta con dobre acristalamento con cámara</td><td>m</td><td>34.510</td></tr>
<tr><td>E068</td><td>Galería de madeira de castiñeiro, teca, cedro con módulos de dimensións de ata 1,10 mx3,0 m, con parte fixa ata 90 cm e ventás de guillotina con vidro sinxelo, con protección antiparasitaria da madeira totalmente instalada</td><td>Mod.</td><td>120.410</td></tr>
<tr><td>E069</td><td>Carpintería de aluminio lacado en ventás ou galerías e acristalamento dobre con cámara</td><td>m</td><td>29.750</td></tr>
<tr><td>E070</td><td>Carpintería de PVC en ventás ou galerías e acristalamento dobre con cámara</td><td>m</td><td>38.080</td></tr>
<tr><td>3. Cubertas segundo a tipoloxía da zona.
Cando as obras inclúan modificación, reforzo ou substitución da estructura sustentante, unha vez realizadas, deberá achegarse certificado de técnico competente acreditativo de que o edificio posúe a debida solidez estructural.</td></tr>
<tr><td>E019</td><td>Cobertura de tella cerámica curva ou mixta, colocada con ganchos de aceiro inoxidable</td><td>m</td><td>3.451</td></tr>
<tr><td>E071</td><td>Cobertura de tella cerámica curva ou mixta, sobre pranchas de fibrocemento, incluídas estas</td><td>m</td><td>6.426</td></tr>
<tr><td>E020</td><td>Cuberta de lousa, colocada sobre restreis ou entaboado de madeira con ganchos de aceiro galvanizado. Medición en planta</td><td>m</td><td>4.827</td></tr>
<tr><td>E048</td><td>Cuberta de tellas cerámicas planas, en cubertas de tella plana, colocadas con puntas de aceiro. Medición en planta</td><td>m</td><td>3.094</td></tr>
<tr><td>E072</td><td>Percorrido de cuberta de tella vella curva ou plana, procedente da demolición, achegando un 40% das pezas</td><td>m</td><td>2.916</td></tr>
<tr><td>E073</td><td>Enrestrelado de piñeiro vermello tratado de 20x40 mm cravado con puntas de aceiro, para cuberta de lousa. Medición en planta</td><td>m</td><td>1.246</td></tr>
<tr><td>E074</td><td>Entaboado de madeira de castaño de 22 mm sobre viguetas de forxado, cangos de cuberta ou pontóns, incluído protector, cravado con cravos de aceiro.</td><td>m</td><td>6.049</td></tr>
<tr><td>E075</td><td>Baixante de PVC</td><td>m</td><td>3.032</td></tr>
<tr><td>E076</td><td>Baixante de zinc-cobre-titanio.</td><td>m</td><td>5.248</td></tr>
<tr><td>E077</td><td>Baixante de chapa de aceiro prelacado de 0.6 mm de espesor</td><td>m</td><td>3.724</td></tr>
<tr><td>E078</td><td>Gardacanos de fundición de ata 2 m de altura para protección de baixantes</td><td>Ud</td><td>17.850</td></tr>
<tr><td>E022</td><td>Cano de PVC</td><td>m</td><td>1.646</td></tr>
<tr><td>E079</td><td>Cano de chapa de zinc-cobre-titanio</td><td>m</td><td>3.877</td></tr>
<tr><td>E080</td><td>Cano de chapa de aceiro prelacado.</td><td>m</td><td>5.664</td></tr>
<tr><td>E081</td><td>Formación de cuberta con estructura de vigas ou cimbros, pontóns ou cangos de madeira, con protección antiinsectos</td><td>m</td><td>11.900</td></tr>
<tr><td>E082</td><td>Forxado inclinado de formigón armado de cuberta, segundo EHE</td><td>m</td><td>8.925</td></tr>
<tr><td>E083</td><td>Cuberta de tella cerámica curva, sobre placas de fibrocemento de onda grande, incluso vertentes de estructura de madeira con protección antiinsectos. Medida en planta</td><td>m</td><td>18.445</td></tr>
<tr><td>E084</td><td>Cuberta de lousa de 3-4 cm de espesor aproximado sobre ripas, incluso vertentes de estructura de madeira, con protección antiinsectos. Medida en planta</td><td>m</td><td>17.850</td></tr>
<tr><td>E085</td><td>Cuberta de tella cerámica curva sobre placas de fibrocemento incluso estructura de formigón armado. Medida en planta</td><td>m</td><td>15.330</td></tr>
</tbody></table>
<table><tbody><tr><td></td></tr>
<tr><td>Nº ord.</td><td>Actuacións</td><td>Ud.</td><td>Prezo máximo ptas.</td></tr>
<tr><td></td></tr>
</tbody></table>
<table><tbody><tr><td>E086</td><td>Cuberta de lousa sobre ripas, incluso estructura de formigón armado, segundo EHE. Medida en planta</td><td>m</td><td>15.897</td></tr>
<tr><td>B) Outras actuacións.
1. Obras dirixidas a garanti-las condicións hixiénico-sanitarias e de habitabilidade.</td></tr>
<tr><td>001</td><td>Arqueta de saneamento</td><td>Ud</td><td>8.330</td></tr>
<tr><td>087</td><td>Canalización de saneamento en PVC</td><td>m</td><td>2.737</td></tr>
<tr><td>004</td><td>Fosa séptica prefabricada, prefiltro incorporado, capacidade 12 persoas; instalación soterrada cun volume de 2.2 m, segundo NTE/ISD-4 con certificado do fabricante ou distribuidor da correcta montaxe</td><td>Ud</td><td>196.350</td></tr>
<tr><td>006</td><td>Lavabo con billas monomando, incluso conexións</td><td>Ud</td><td>24.990</td></tr>
<tr><td>008</td><td>Bañeira con billas monomando, incluídas conexións.</td><td>Ud</td><td>27.370</td></tr>
<tr><td>009</td><td>Bidé con billas monomando, incluídas conexións</td><td>Ud</td><td>21.420</td></tr>
<tr><td>010</td><td>Inodoro, totalmente instalado.</td><td>Ud</td><td>27.370</td></tr>
<tr><td>011</td><td>Quentador instantáneo de auga quente de gas, de caudal mínimo 10 l/min. encendido automático pezoeléctrico, incluída instalación necesaria e boletín de instalador</td><td>Ud</td><td>49.980</td></tr>
<tr><td>088</td><td>Termo eléctrico de aceiro inoxidable para producción e acumulación de auga quente, 80 l de capacidade, incluída instalación eléctrica e proba de estanquidade.</td><td>Ud</td><td>67.354</td></tr>
<tr><td>012</td><td>Conexión á rede xeral de auga, incluso contador</td><td>Ud</td><td>29.750</td></tr>
<tr><td>013</td><td>Instalación de desaugadoiro para lavadora ou lavalouzas á rede saneamento con tubo PVC sanitaria serie C diámetro exterior 40 mm</td><td>Ud</td><td>4.889</td></tr>
<tr><td>014</td><td>Depósito de auga con capacidade de mil litros que non sexa visible desde o exterior</td><td>Ud</td><td>54.000</td></tr>
<tr><td>015</td><td>Instalación de auga fría e quente dunha vivenda con cociña e un baño</td><td>Ud</td><td>138.040</td></tr>
<tr><td>007</td><td>Instalación de auga fría e quente dunha vivenda con cociña e dous baños</td><td>Ud</td><td>190.400</td></tr>
<tr><td>058</td><td>Instalación de gas no interior de vivenda, incluído boletín do instalador</td><td>Ud</td><td>41.650</td></tr>
<tr><td>2. Acondicionamento térmico, illamento e estanquidade da vivenda.</td></tr>
<tr><td>039</td><td>Formación de cámara de aire, composta por fábrica de ladrillo cerámico oco dobre colocado a pandeirete e tomado con morteiro de cemento, illamento con prancha de poliestireno expandido de densidade 20 kg/m e 40 mm de espesor</td><td>m</td><td>2.654</td></tr>
<tr><td>089</td><td>Impermeabilización de terraza ou balcón existente con lámina asfáltica de betume en quente, incluído o illamento</td><td>m</td><td>5.355</td></tr>
<tr><td>041</td><td>Acristalamento dobre tipo Climalit, formado por dous cristais de 6 mm e cámara de aire</td><td>m</td><td>8.092</td></tr>
<tr><td>042</td><td>Instalación completa de calefacción en vivenda, composta por: caldeira individual mixta, para calefacción e auga quente, con vaso de expansión e bomba de recirculación incorporada; incluídas tódalas conexións, tubaxes con coquillas illantes, termóstato ambiente; radiadores, probas de estanquidade e boletín de alta.
Nota: o prezo desta unidade está calculado para unha superficie de 100 m e manterase para superficies maiores. De se-lo caso de menor superficie, o prezo reducirase proporcionalmente a ela</td><td>Ud.</td><td>952.000</td></tr>
<tr><td>044</td><td>Acumulador dinámico, composto por material cerámico de acumulación, con ventilador radial, regulador electrónico de carga e limitador de seguridade</td><td>Ud</td><td>95.200</td></tr>
<tr><td>090</td><td>Adaptación de instalación eléctrica para calefacción por tarifa nocturna, consistente en circuíto eléctrico para acumuladores, adaptación do cadro de distribución, reloxo dobre tarifa.</td><td>Ud</td><td>95.200</td></tr>
<tr><td>3. Mellora das instalacións eléctricas e adecuación ó regulamento de baixa tensión.</td></tr>
<tr><td>045</td><td>Instalación eléctrica en vivenda para un grao de electrificación medio, conforme os vixentes regulamentos e normas da compañía subministradora: incluso entrega do boletín.
Nota: o prezo desta unidade está calculado para unha superficie de 100 m e manterase para superficies maiores. De se-lo caso de menor superficie, o prezo reducirase proporcionalmente a ela</td><td>Ud</td><td>327.250</td></tr>
<tr><td>4. Adaptación da vivenda para uso de minusválidos.</td></tr>
<tr><td>046</td><td>Adaptación da vivenda para uso de minusválidos, con supresión de barreiras arquitectónicas, conforme a normativa vixente</td><td>Ud</td><td>Para xustificar</td></tr>
<tr><td>5. Supresión de elementos engadidos.</td></tr>
<tr><td>047</td><td>Obras que se realicen para eliminación de elementos non tradicionais (plaquetas en fachada, fibrocemento, etc.) engadidos á edificación.
Nota: o importe xustificarase mediante orzamento específico</td><td>Ud</td><td>Para xustificar</td></tr>
<tr><td>6. Acabamentos interiores.</td></tr>
<tr><td>049</td><td>Porta de paso trillaxe de madeira e taboleiro contrachapado de madeira, incluídas ferraxes de colgadura e peche</td><td>Ud</td><td>21.045</td></tr>
<tr><td>050</td><td>Sollado ou banzos de escaleira de madeira de tarima ou parqué, incluído vernizado e rodapé.</td><td>m</td><td>7.200</td></tr>
<tr><td>091</td><td>Porta de paso de taboleiro aglomerado de media densidade rechapado en madeira, para vernizar ou pintar, incluídas ferraxes de colgadura e peche</td><td>Ud</td><td>27.645</td></tr>
<tr><td>092</td><td>Falso teito de latas de madeira de piñeiro agargaladas dunha sección de 100x12 mm, cravadas sobre restreis de madeira, vernizado</td><td>m</td><td>7.140</td></tr>
</tbody></table>
<table><tbody><tr><td></td></tr>
<tr><td>Nº ord.</td><td>Actuacións</td><td>Ud.</td><td>Prezo máximo ptas.</td></tr>
<tr><td></td></tr>
</tbody></table>
<table><tbody><tr><td>093</td><td>Pavimento ou banzos de escaleira de baldosas de gres porcelánico, incluso rodapé do mesmo material</td><td>m</td><td>6.100</td></tr>
<tr><td>094</td><td>Pavimento ou banzos de escaleira de baldosas de terrazo, incluso rodapé do mesmo material</td><td>m</td><td>5.021</td></tr>
<tr><td>018</td><td>Alicatado de paramentos interiores con azulexo</td><td>m</td><td>3.094</td></tr>
<tr><td>095</td><td>Alicatado de paramentos interiores con azulexo e raxado mestreado previo</td><td>m</td><td>3.094</td></tr>
<tr><td>059</td><td>Fábrica de ladrillo cerámico oco dobre colocado a pandeirete tomado con morteiro de cemento, raxadura mestreado previo, alicatado por unha das súas caras con azulexo, e pintado pola outra cara, en baños e cociñas</td><td>m</td><td>8.520</td></tr>
<tr><td>7. Reforzo e substitución parcial de elementos estructurais. Quedan excluídas as reconstruccións totais das casas en ruína ou como consecuencia de demolicións e baleiramento da edificación primitiva.</td></tr>
<tr><td>051</td><td>Reparación de estructuras, substitución e reforzo de elementos estructurais. Unha vez realizadas as obras, deberá achegarse certificado de técnico competente acreditativo de que o edificio posúe solidez estructural</td><td>Viv</td><td>Para xustificar</td></tr>
</tbody></table>

