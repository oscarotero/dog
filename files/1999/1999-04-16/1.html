---
date: '1999-04-16'
id: '6726'
page: 4
number: 72
agency: 'CONSELLERÍA DE POLÍTICA TERRITORIAL, OBRAS PÚBLICAS E VIVENDA'
section: I. DISPOSICIÓNS XERAIS
title: >-
  Orde do 5 de abril de 1999 pola que se regulan as autorizacións de transporte
  público de mercadorías de ámbito local e limitado ó territorio da Comunidade
  Autónoma en vehículos de ata 3,5 t de peso máximo autorizado.
range: Orde
url: 'https://www.xunta.gal/dog/Publicados/1999/19990416/Anuncio6726_gl.html'
---
<p>A Xunta de Galicia ten competencias exclusivas sobre as autorizacións administrativas que habilitan para a prestación de servicios de transporte nun ámbito limitado á Comunidade Autónoma. O dito carácter exclusivo vén recoñecido no artigo 27.8º do Estatuto de autonomía, en canto fundamento legal e competencial necesario para aborda-las particularidades que en cada momento se presentan na nosa comunidade e regular normativamente o sector do transporte en Galicia.</p>
<p>Neste orde de cousas, a presente orde, dentro, así mesmo, do marco establecido pola Lei 16/1987, do 30 de xullo, de ordenación dos transportes terrestres nos seus artigos 47 e seguintes que posibilitan a adopción por vía regulamentaria das solucións mais convenientes para os distintos supostos xerais que se chegasen a presentar, vén regula-la obtención por parte daqueles titulares de vehículos dedicados ó transporte público de mercadorías que tivesen un peso máximo autorizado de ata 6.000 kg, dunha autorización administrativa habilitante para a prestación de servicios de transporte de ámbito local, cun radio de 100 km contados en liña recta e sen que en ningún caso poida exceder dos límites territoriais da Comunidade Autónoma.</p>
<p>A normativa vixente supuxo un endurecemento das condicións de acceso ó mercado do transporte que, polo que se refire ó requisito da capacitación profesional, supón a esixencia deste requisito para vehículos lixeiros que anteriormente estaban exentos dela.</p>
<p>Nembargantes, a directiva comunitaria que determinou este cambio de réxime prevé (D.96/26 CE, modificada pola D.98/76/CE-DOC 14/10/98) a posibilidade, no seu artigo 2, apartado 2º b), de prescindir do devandito requisito ós vehículos de ata 6.000 kg de P.M. que efectúen transporte de ámbito local.</p>
<p>Con isto a propia directiva recoñece que dentro da categoría dos vehículos lixeiros poderían diferenciarse dous subgrupos en función da súa maior ou menor incidencia no mercado do transporte.</p>
<p>Así, os vehículos de ata 6.000 kg de peso cunha actividade que non se desenvolva máis alá dun círculo de 100 km medidos desde o seu punto de residencia teñen unha incidencia tan marxinal no mercado do transporte público, que o acceso sen ningún tipo de restriccións ó mesmo non supón un factor distorsionante para a competencia.</p>
<p>En consecuencia, de conformidade co disposto no artigo 27.8º da Lei orgánica 1/1981, do 6 de abril, pola que se aproba o Estatuto de autonomía de Galicia, e en uso das competencias conferidas polo artigo 34 da Lei 1/1983, do 22 de febreiro, e visto o informe do Consello Galego de Transportes</p>
<p>DISPOÑO:</p>
<p>Artigo 1º</p>
<p>Queda suxeito ó disposto nesta orde o outorgamento, modificación e extinción das autorizacións de transporte público discrecional de mercadorías de ámbito territorial local cun raio de acción de 100 km medidos en liña recta desde a localidade de residencia do vehículo, ás que estiveran adscritos vehículos cun peso máximo autorizado de ata 6 toneladas. As ditas autorizacións en ningún caso poderán habilitar para a realización de servicios de transporte fóra do ámbito territorial da Comunidade Autónoma de Galicia.</p>
<p>Artigo 2º</p>
<p>O outorgamento das autorizacións reguladas na presente orde será realizado polo Servicio Provincial de Transportes competente por razón do domicilio no que estean residenciadas éstas, e documentaranse mediante a expedición da correspondente tarxeta de transporte da clase MDL e ámbito local.</p>
<p>Artigo 3º</p>
<p>No que atinxe as prescricións relativas á forma de presentación da solicitude, documentación que deberá entregar, réxime de outorgamento, visado e modificación da autorización de transporte será de aplicación o disposto pola normativa estatal vixente en cada momento relativa ó transporte público de mercadorías en vehículos lixeiros, agás no que se refire ó título de capacitación profesional, que non será esixible.</p>
<p>Disposición derradeira</p>
<p>Única.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 5 de abril de 1999.</p>
<p>José Cuíña Crespo</p>
<p>Conselleiro de Política Territorial, Obras Públicas</p>
<p>e Vivenda</p>

