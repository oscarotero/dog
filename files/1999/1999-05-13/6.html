---
date: '1999-05-13'
id: 7CB2
page: 5
number: 91
agency: 'CONSELLERÍA DE PESCA, MARISQUEO E ACUICULTURA'
section: III. OUTRAS DISPOSICIÓNS
title: >-
  Orde do 30 de abril de 1999 pola que se establecen axudas para viaxes
  colectivas e intercambio de alumnos.
range: Orde
url: 'https://www.xunta.gal/dog/Publicados/1999/19990513/Anuncio7CB2_gl.html'
---
<p>A realización de viaxes colectivas de interese formativo-cultural e o intercambio entre alumnos de diferentes comunidades e países permiten coñecer experiencias profesionais levadas a cabo noutros ámbitos xeográficos, ter unha maior convivencia e sentido da cooperación, amplia-los coñecementos técnicos e a súa formación integral ó coñecer diferentes lugares, xentes, terras, recursos, costumes e culturas.</p>
<p>Para facilitar estas actividades, esta consellería</p>
<p>DISPÓN:</p>
<p>Artigo 1º.-Obxecto.</p>
<p>Convocar axudas cofinanciadas polo Fondo Social Europeo destinadas a alumnos que cursen ensinanzas de formación marítimo e náutico-pesqueira en centros dependentes da Consellería de Pesca, Marisqueo e Acuicultura.</p>
<p>As axudas concederanse ós centros para financia-los proxectos de viaxes colectivas de interese formativo-cultural e intercambio entre alumnos de diferentes comunidades ou países.</p>
<p>Artigo 2º.-Tipos e contía das axudas.</p>
<p>2.1. As axudas ás que se refire a presente orde comprenderán:</p>
<p>a) O transporte desde o centro formativo ata o punto de destino e viceversa.</p>
<p>b) O transporte dentro das áreas de visita sempre que respondan e complementen os obxectivo técnicos, profesionais e pedagóxicos previstos.</p>
<p>c) Os gastos de aloxamento e mantenza nos lugares ou centros de acollida.</p>
<p>2.2. Os profesores acompañantes disporán de transporte, mantenza e aloxamento nos mesmos termos que os indicados para os alumnos e dunha gratificación diaria equivalente a unha axuda de custo. A percepción deste importe é incompatible coa indemnización por razón de servicios prevista no Decreto 21/1994.</p>
<p>2.3. A contía da axuda nunca poderá supera-lo 75% do custo real da actividade.</p>
<p>Artigo 3º.-Presentación de solicitudes.</p>
<p>3.1. As solicitudes dirixiranse á Dirección Xeral de Formación Pesqueira e Investigación a través da dirección do centro ó que pertenzan os alumnos.</p>
<p>3.2. Á solicitude, que irá informada e asinada polo director do centro, xuntaráselle a seguinte documentación:</p>
<p>a) Data e programa da viaxe.</p>
<p>b) Breve memoria dos obxectivos previstos.</p>
<p>c) Relación nominal de asistentes.</p>
<p>d) Autorización do pai, nai ou titor legal, sempre que se trate de menores de idade.</p>
<p>e) Orzamento total da viaxe.</p>
<p>f) Número de profesores do centro que participan como responsables do grupo.</p>
<p>3.3. As solicitudes presentaranse cun mínimo de 30 días de anticipación á viaxe.</p>
<p>3.4. O prazo de presentación de solicitudes rematará o 30 de outubro de 1999.</p>
<p>Artigo 4º.-Comisión e criterios de adxudicación.</p>
<p>4.1. Para o estudio das solicitudes nomearase unha comisión de valoración, que estará integrada por:</p>
<p>-O xefe de Servicio de Ensinanzas Náutico e Marítimo-Pesqueiras.</p>
<p>-O xefe de sección de Ensinanzas Náutico e Marítimo-Pesqueiras.</p>
<p>-O xefe de sección de Centros, que pola súa vez actuará de secretario.</p>
<p>4.2. Ademais dos que complementariamente decida a citada comisión, serán criterios de valoración positiva da solicitude os seguintes:</p>
<p>-Que exista unha clara relación entre a actividade demandada e a especialidade formativa.</p>
<p>-Que haxa unha proporción entre o gasto e o potencial beneficio formativo e profesional que pode reporta-la actividade desenvolvida.</p>
<p>-En igualdade de condicións favorecerase aqueles solicitantes que menos teñan participado en ocasións anteriores neste tipo de actividades.</p>
<p>Artigo 5º.-Concesión e denegación.</p>
<p>5.1. Por proposta da Comisión de valoración, as solicitudes de axudas serán resoltas polo director xeral de Formación Pesqueira e Investigación no prazo de 10 días naturais.</p>
<p>5.2. A concesión ou denegación das axudas seralle notificada ós centros solicitantes.</p>
<p>Artigo 6º.-Reclamacións.</p>
<p>Contra a resolución de concesión ou denegación poderase interpoñer, no prazo dun mes, recurso ordinario perante o conselleiro de Pesca, Marisqueo e Acuicultura.</p>
<p>Artigo 7º.-Pagamento.</p>
<p>7.1. Aprobada a axuda, a Consellería de Pesca, Marisqueo e Acuicultura contratará, se é o caso, e unha vez realizada a viaxe, aboaralle o servicio directamente á empresa adxudicataria.</p>
<p>7.2. O pagamento da axuda farase unha vez realizada a viaxe e presentados os xustificantes dos gastos aprobados.</p>
<p>7.3. Cada grupo participante, no prazo máximo dun mes desde o remate da viaxe, remitirá á Dirección Xeral de Formación Pesqueira e Investigación unha memoria da actividade realizada, na que se recollerán as actividades realizadas e un diario da viaxe, reflectindo se os obxectivos finais responderon á actividade programada.</p>
<p>Artigo 8º.-Financiamento.</p>
<p>As axudas económicas establecidas na presente orde terán vixencia no exercicio orzamentario de 1999 e imputaranse, ata un límite de 4.000.000 de ptas., á aplicación orzamentaria 12.04.322S.480.0. «Formación Profesional FSE».</p>
<p>Disposición derradeira</p>
<p>Facúltase o director xeral de Formación Pesqueira e Investigación para dicta-las resolucións precisas para o cumprimento da presente orde, que entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 30 de abril de 1999.</p>
<p>Amancio Landín Jaráiz</p>
<p>Conselleiro de Pesca, Marisqueo e Acuicultura</p>

