---
date: '1999-05-13'
id: 7CBA
page: 5
number: 91
agency: 'CONSELLERÍA DE FAMILIA E PROMOCIÓN DO EMPREGO, MULLER E XUVENTUDE'
section: III. OUTRAS DISPOSICIÓNS
title: >-
  Orde do 29 de abril de 1999 pola que se convoca a VIII Mostra Galega de Novos
  Creadores de Moda Xuventude 99.
range: Orde
url: 'https://www.xunta.gal/dog/Publicados/1999/19990513/Anuncio7CBA_gl.html'
---
<p>O Real decreto 2434/1982, do 24 de xullo, sobre traspaso de funcións e servicios do Estado á Comunidade Autónoma de Galicia en materia de cultura, especifica no seu anexo I.B.3.h que aquela asume as competencias de promoción e organización de actividades de animación sociocultural no ámbito artístico, artesanal, turístico e de aire libre, dirixidas ós sectores da xuventude, infancia, terceira idade e sectores marxinados.</p>
<p>Neste marco competencial, a Consellería de Familia e Promoción do Emprego, Muller e Xuventude desenvolve, a través da Dirección Xeral de Xuventude, o programa Fomento da actividade xuvenil, que ten entre os seus obxectivos básicos promociona-la actividade cultural e artística entre a nosa xuventude, e a Consellería de Industria e Comercio a través da súa Dirección Xeral de Comercio e Consumo, que ten entre outras funcións, a de colaborar no desenvolvemento do mundo da industria téxtil, así como na promoción de moda galega, e de acordo co Decreto 488/1997, do 26 de decembro, e o Decreto 99/1998, do 26 de marzo, polo que, respectivamente, se establece a estructura orgánica de cada unha das ditas consellerías.</p>
<p>Polo exposto, a Consellería de Familia e Promoción do Emprego, Muller e Xuventude, consciente da importancia que ten facilitar vías polas que poida manifestarse a actividade e inquedanza artística individual e colectiva da xuventude galega, convoca cada ano unha serie de certames, concursos e mostras que abranguen un amplo abano de manifestacións de carácter artístico e artesanal e que constitúen o programa Certames e Mostras Xuventude 99.</p>
<p>Por todo isto,</p>
<p>DISPOÑO:</p>
<p>Artigo 1º</p>
<p>A Consellería de Familia e Promoción do Emprego, Muller e Xuventude convoca a VIII Mostra Galega de Novos Creadores de Moda Xuventude 99, segundo as bases que se establecen no anexo I desta orde, onde se regulan os aspectos relativos á participación, condicións xerais que van rexer na respectiva convocatoria, inscricións, desenvolvemento, premios e xurado.</p>
<p>Artigo 2º</p>
<p>A mostra obxecto da presente convocatoria desenvolverase a través das delegacións provinciais da Consellería de Familia e Promoción do Emprego, Muller e Xuventude, coa colaboración das delegacións provinciais da Consellería de Industria e Comercio.</p>
<p>Artígo 3º</p>
<p>As actividades que leven consigo o desenvolvemento desta mostra serán custeadas con cargo ás aplicacións orzamentarias 14.05.355B.640.1 e 14.01.211A.640.0 dos orzamentos xerais da Comunidade Autónoma de Galicia para 1999.</p>
<p>Disposicións derradeiras</p>
<p>Primera.-Facúltase a directora xeral de Xuventude para dictar, no ámbito das súas competencias, as resolucións precisas para o desenvolvemento desta orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 29 de abril de 1999.</p>
<p>Manuela López Besteiro</p>
<p>Conselleira de Familia e Promoción do Emprego,</p>
<p>Muller e Xuventude</p>
<p>ANEXO I</p>
<p>VIII Mostra Galega de Novos Creadores</p>
<p>de Moda Xuventude 99</p>
<p>I. Participantes.</p>
<p>Xoves deseñadores de moda galegos ou residentes en Galicia con idades comprendidas entre os 16 e os 30 anos, cumpridos durante o ano 1999, en grupo ou individualmente.</p>
<p>II. Condicións xerais.</p>
<p>1. As coleccións versarán sobre Primavera-Verán 2000.</p>
<p>2. As coleccións deben ser orixinais e non ter sido seleccionadas para a fase final noutros certames ou mostras.</p>
<p>3. Os participantes presentarán os seus deseños en láminas DIN A-3 (297 mmx420 mm), con deseño de fronte e de costas.</p>
<p>4. Poderanse presentar un máximo de tres coleccións, constando cada unha de 10 a 15 modelos, que levarán por detrás o nome da colección á que corresponde. Xuntaranse unha descrición dos materiais e complementos da colección.</p>
<p>5. Xunto coas obras deberá entregarse un sobre pechado co pseudónimo no seu exterior, e no interior o boletín de inscrición que se indica no anexo III debidamente cuberto, fotocopia do seu DNI por ámbalas dúas caras e currículo do/s autor/es.</p>
<p>6. En ningún caso nos deseños pertencentes á/s colección/s presentadas deberán figurar datos que identifiquen os deseñadores, para garanti-lo anonimato en todo momento.</p>
<p>III. Inscricións.</p>
<p>As solicitudes deberán formularse no impreso de solicitude que se indica no anexo II.</p>
<p>Os participantes deberán presenta-las solicitudes xunto cos sobres pechados no Servicio de Xuventude da Delegación Provincial da Consellería de Familia e Promoción do Emprego, Muller e Xuventude da provincia na que residan habitualmente, que pode ser en:</p>
<p>r/ Ronda da Muralla, s/n -27003 Lugo.</p>
<p>Avda. da Habana, 81-baixo 32004 Ourense.</p>
<p>r/ Durán Loriga, 9-1º 15003 A Coruña.</p>
<p>r/ Mª Berdiales 20-entreplanta 36203 Vigo.</p>
<p>r/ Benito Corbal 47-2º, 36001 Pontevedra.</p>
<p>Sen prexuízo do disposto no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>O prazo de presentación de solicitudes será ata o día 2 de setembro de 1999.</p>
<p>IV. Desenvolvemento.</p>
<p>O xurado seleccionará 10 participantes cunha colección de cada un deles.</p>
<p>Os seleccionados confeccionarán catro modelos que serán elixidos polo xurado, para o pase que se vai realizar na cidade de Vigo, no Centro Cultural Caixa Vigo, o día 10 de novembro de 1999.</p>
<p>V. Premios.</p>
<p>Establécense os seguintes premios e axudas:</p>
<p>Para cada un dos dous primeiros clasificados, un premio de 250.000 pesetas e unha bolsa de 500.000 pesetas, para cubri-los gastos de formación e aloxamento con modistos galegos de renome internacional. As bolsas serán outorgadas pola Consellería de Industria e Comercio dentro do convenio para a promoción do téxtil galego.</p>
<p>Axudas: 100.000 ptas. por cada un dos 10 seleccionados como apoio á confección dos modelos.</p>
<p>Así mesmo farase entrega a cada un dos participantes na fase final dun diploma que acredite a súa participación nesta Mostra Galega de Novos Creadores de Moda.</p>
<p>Os premios obxecto desta convocatoria estarán suxeitos ás retencións correspondentes conforme a lexislación tributaria.</p>
<p>VI. Xurado.</p>
<p>O xurado será nomeado pola delegada provincial da Consellería de Familia e Promoción do Emprego, Muller e Xuventude e pola delegada provincial da Consellería de Industria e Comercio de Pontevedra respectivamente, e estará formado por persoas cualificadas do mundo da moda, recaendo a secretaría nun funcionario da Delegación Provincial da Consellería de Familia e Promoción do Emprego, Muller e Xuventude de Pontevedra.</p>
<p>Contra a decisión do xurado non caberá recurso.</p>
<p>VII. Destino e devolución das obras.</p>
<p>Os dossieres dos xoves premiados e seleccionados quedarán en posesión da Dirección Xeral de Xuventude durante o período das actividades que se desenvolvan con motivo da presente convocatoria, e posteriormente, co consentimento do/s autor/es.</p>
<p>A documentación dos participantes que non fose retirada por eles ou persoa autorizada no prazo dun mes a partir do día seguinte ó da recepción da notificación coa decisión do xurado, poderá ser destruída ou utilizada pola dita dirección xeral na forma que coide oportuna.</p>
<p>Queda implícita a autorización do/s autor/es das obras participantes á reproducción e publicación da imaxe ou contido delas por parte da consellería, por calquera medio que considere oportuno.</p>

