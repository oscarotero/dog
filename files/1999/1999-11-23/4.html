---
date: '1999-11-23'
id: '12436'
page: 13
number: 226
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Orde do 19 de novembro de 1999 pola que se regulan as operacións de cerramento
  do exercicio de 1999 en relación coa contabilización dos gastos públicos.
range: Orde
url: 'https://www.xunta.gal/dog/Publicados/1999/19991123/Anuncio12436_gl.html'
---
<p>A regulación das operacións de cerramento do exercicio de 1999 en relación coa contabilidade dos</p>
<p>gastos públicos, fai necesario dicta-las oportunas instruccións.</p>
<p>Na súa virtude, teño a ben dispor:</p>
<p>1. Sinalamento de haberes no mes de decembro.</p>
<p>1.1. As nóminas para a percepción de haberes activos e da paga extraordinaria do mes de decembro quedarán confeccionadas o día 9 do dito mes e remitiranse o día 10 ás intervencións delegadas, que procederán á súa fiscalización e tramitación dos documentos contables correspondentes antes do día 15 do mesmo mes; para o cal, os partes do mes de decembro deberán recibirse no CIXTEC antes do día 26 de novembro cando se trate de altas ou baixas, e antes do día 24 de novembro nas demais alteracións ou modificacións.</p>
<p>1.2. Os haberes activos e as pagas extraordinarias correspondentes ó mes de decembro satisfaranse conxuntamente a partir do día 18 do mesmo mes.</p>
<p>A nómina de Seguridade Social do mes de decembro remitirase as intervencións delegadas o día 23 de decembro procedendo por estas á súa fiscalización e contabilización o día 27 de decembro.</p>
<p>2. Tramitación e pagamento de mandamentos nos últimos días do mes de decembro.</p>
<p>O último día do exercicio de 1999 no que se poderán satisfacer libramentos de pagamento pola Tesourería da Dirección Xeral de Política Financeira e Tesouro será o 30 de decembro. As citadas dependencias reiniciarán o pagamento dos pendentes de satisface-lo primeiro día hábil do mes de xaneiro de 2000.</p>
<p>3. Recepción e tramitación de documentos contables.</p>
<p>Os documentos contables en fase A, D, O, terán como data límite de entrada nas oficinas contables das intervencións delegadas, correspondentes a cada centro xestor, o día 30 de decembro, sen prexuízo do previsto no artigo 8 da Lei 6/1998, do 29 de decembro, de orzamentos xerais da Comunidade Autónoma de Galicia para 1999.</p>
<p>Para os documentos con fase K, a data límite de entrada nas ditas oficinas será o 16 do mesmo mes ou o día 7 se fosen para xustificar.</p>
<p>A data límite para que as intervencións delegadas e territoriais tramiten á Dirección Xeral de Política Financeira e Tesouro os documentos OK para xustificar será o día 13, e o resto dos documentos con fase K, o día 27 do mesmo mes. Non obstante naqueles casos excepcionais en que por razóns de prazo sexa ineludible a realización do pagamento, o conselleiro de Economía e Facenda poderá autoriza-la entrada e contabilización de documentos con fase K con posterioridade ás ditas datas.</p>
<p>Os interventores territoriais e os interventores delegados do interventor xeral da Comunidade Autónoma coidarán moi especialmente o cumprimento desta norma.</p>
<p>4. Procedemento en fin de exercicio.</p>
<p>4.1. A Dirección Xeral de Política Financeira e Tesouro realizará procesos de ordenación de pagamentos como última data válida de 1999 o día 28 de decembro, mantendo aberta a contabilidade de recepción de tales propostas ata o día 27 inclusive, data na que as oficinas de contabilidade dos centros xestores deixarán de expedir propostas de pagamento con imputación á contabilidade do exercicio de 1999. Non obstante, desde principios de 2000 e con imputación á contabilidade deste, poderá expedir ordes de pagamento por conta das propostas recibidas en calquera momento.</p>
<p>4.2. A información derivada da contabilidade financeira da Administración xeral deberá conter a dobre columna tanto os resultados correspondentes ó peche do exercicio de 1999, como os correspondentes a 1998.</p>
<p>A medida que se dispoña da valoración daquelas partidas de inmobilizado non incluídas na conta de patrimonio que forma parte integrante da Conta Xeral, procederase á súa contabilización con aboamento á conta 100 Patrimonio.</p>
<p>As intervencións delegadas, con data límite do 31 de xaneiro de 2000, deberán remitir á Subdirección Xeral de Contabilidade copia das actas de recepción provisional que se produciran durante o exercicio de 1999 correspondentes a proxectos de investimento que se imputaran ós artigos 60 e 61 da clasificación económica do orzamento de gastos, co obxecto de que poida realizarse o traspaso á conta 109 Patrimonio entregado ó uso xeral dos investimentos que entraran en funcionamento durante o exercicio</p>
<p>En tanto non se establezan os coeficientes de amortización, utilizarase o 2% para inmobles e o 10% para o restante inmobilizado amortizable.</p>
<p>5. Operacións de fin de exercicio.</p>
<p>Os créditos que o último día do exercicio non estean afectados ó cumprimento de obrigas xa recoñecidas quedarán anulados de pleno dereito, de conformidade co disposto no artigo 59.1º da Lei 11/1992, do 7 de outubro, de réxime financeiro e presupostario de Galicia.</p>
<p>Polo tanto, o último día do exercicio procederase á anulación, para todas e cada unha das aplicacións orzamentarias, dos saldos de compromisos e de autorizacións, así como ás retencións de crédito existentes.</p>
<p>Analogamente, na agrupación de exercicios posteriores anularanse os saldos de autorización e os de créditos retidos.</p>
<p>Todas estas anulacións serán realizadas de oficio pola Subdirección Xeral de Contabilidade.</p>
<p>6. Relacións nominais de acredores.</p>
<p>Conformarán a agrupación de orzamentos pechados aquelas obrigas debidamente contraídas e que por</p>
<p>algunha causa xustificada non proceda efectua-la proposta de pagamento. Enténdese que unha obriga está debidamente contraída cando a correspondente prestación se encontra realizada e xustificada adecuadamente, conforme determina o punto a) 3 do artigo 73 da Lei 11/1992.</p>
<p>6.1. Cada oficina contable formará unha relación nominal de acredores clasificada por claves territoriais e seccións, que consignará para cada acredor o DNI ou NIF e o importe das obrigas contraídas con cargo ó orzamento de 1999.</p>
<p>Esta relación deberá xustificar integramente, no cerramento do exercicio, os saldos de obrigas pendentes de propoñe-lo pagamento que figuran nos seus correspondentes estados de execución.</p>
<p>A relación clasificarase por aplicacións orzamentarias.</p>
<p>Un exemplar da relación de acredores enviarase á Intervención Xeral da Comunidade Autónoma (Subdirección Xeral de Contabilidade), outro exemplar unirase á xustificación que se remite á Intervención Xeral para o seu envío ó Consello de Contas co fin de xustifica-lo saldo de obrigas.</p>
<p>6.2. Polas obrigas pendentes de propoñe-lo pagamento o 31 de decembro de 1999, correspondentes a orzamentos pechados anteriores ó dito ano e a anticipos de tesourería, formarán tamén unha relación nominal de acredores, coa mesma estructura.</p>
<p>6.3. A Subdirección Xeral de Contabilidade devolverá a cada oficina contable a devandita relación de acredores unha vez incluídos na mesma a referencia e número de operación correspondentes ó exercicio 2000, podéndose a partir de entón contabiliza-las oportunas propostas de pagamento.</p>
<p>6.4. A Dirección Xeral de Política Financeira e Tesouro como ordenadora de pagamentos deberá formar unha relación de propostas de pagamento recibidas que estean pendentes de ordenar na data do 31 de decembro. Estas relacións xustificarán o saldo de propostas de pagamento pendentes de ordenar.</p>
<p>6.5. A Subdirección Xeral do Tesouro, da Dirección Xeral de Política Financeira e Tesouro formará unha relación de ordes de pagamento emitidas pendentes o 31 de decembro na caixa que xustificará o saldo das ditas ordes de pagamento pendentes. A estructura será:</p>
<p>1. Relación de ordes de pagamento do exercicio de 1999.</p>
<p>2. Relación de ordes de pagamento de exercicios anteriores.</p>
<p>Un exemplar das relacións sinaladas nos puntos 6.4 e 6.5 enviarase á Intervención Xeral (Subdirección Xeral de Contabilidade), outro unirase á documentación que se vai remitir ó Consello de Contas por conducto da Intervención Xeral e un terceiro quedará en poder da devandita Dirección Xeral.</p>
<p>6.6. Tódolos listados definidos neste punto VI deberanse obter automaticamente polo sistema XUMCO.</p>
<p>7. Ingresos procedentes de dereitos liquidados.</p>
<p>Os interventores territoriais coidarán moi especialmente o cumprimento do disposto no artigo 80 da Lei 11/1992, do 7 de outubro, de réxime financeiro e orzamentario de Galicia, polo que respecta ós dereitos liquidados que non sexan esixibles no momento do cerramento do exercicio orzamentario en virtude de aprazamento, fraccionamento, moratoria ou que o prazo legal para realiza-lo ingreso en período voluntario exceda do 31 de decembro.</p>
<p>8. Vixencia dos mandamentos de pagamento.</p>
<p>8.1. Os documentos P que non fosen satisfeitos o 31 de decembro conservarán a súa plena vixencia ata o momento en que se lles fagan efectivos ós acredores, se anulen ou se declare a súa prescrición.</p>
<p>8.2. As ordes de pagamento correspondentes ó exercicio 1999 ou anteriores que conteñan erros que impidan a súa realización e estean na caixa pendentes de pagamento o 31 de decembro de 1999, pagaranse en formalización no exercicio 2000, compensando o dito pagamento cun ingreso en formalización ó concepto 100.393. Outros ingresos. Recursos eventuais, que figurará como único desconto na orde de pagamento, substituíndo os que puideran figurar anteriormente.</p>
<p>9. Orzamentos pechados.</p>
<p>9.1. A Dirección Xeral de Política Financeira e Tesouro, como ordenadora de pagamentos, a partir do primeiro día hábil do mes de xaneiro de 2000, poderá ordenar pagamentos ata unha cantidade igual ó importe das obrigas recoñecidas pendentes de ordena-lo pagamento ó fin de exercicio.</p>
<p>9.2. Os pagamentos que se ordenen a partir da data indicada no número anterior, por propostas de pagamento pendentes de ordenar no cerramento do exercicio, serán contabilizadas na agrupación de orzamentos pechados.</p>
<p>10. Créditos orzamentos.</p>
<p>Os expedientes de modificación de crédito terán como data límite de entrada na Consellería de Economía e Facenda o día 3 de decembro, agás os que se refiran a créditos do capítulo I Gastos de Persoal e as seccións 1, 2, 3, 21, 22 e 23 do orzamento de gastos.</p>
<p>Disposición adicional</p>
<p>Unha vez efectuado o peche do exercicio de 1999 as intervencións delegadas e territoriais remitiranlle á Intervención Xeral da Comunidade Autónoma relacións detalladas dos saldos pendientes á fin de exercicio dos orzamentos de gastos e ingresos, así como dos conceptos extraorzamentarios, co obxecto de que o dito centro, despois da súa análise, determine as actuacións contables que se van realizar para a súa depuración.</p>
<p>Disposición derradeira</p>
<p>A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 19 de novembro de 1999.</p>
<p>José Antonio Orza Fernández</p>
<p>Conselleiro de Economía e Facenda</p>

