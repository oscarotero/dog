---
date: '1999-04-08'
id: 60D2
page: 3962
number: 66
agency: CONSELLERÍA DE INDUSTRIA E COMERCIO
section: III. OUTRAS DISPOSICIÓNS
title: >-
  Orde do 31 de marzo de 1999 pola que se convoca e regula o réxime de concesión
  de axudas para a realización de diagnósticos e implantación de tecnoloxías da
  información e as comunicacións na Comunidade Autónoma galega para 1999.
range: Orde
url: 'https://www.xunta.gal/dog/Publicados/1999/19990408/Anuncio60D2_gl.html'
---
<p>En 1998 a Consellería de Industria e Comercio encargou a realización dun diagnóstico sobre a implantación das tecnoloxías da información e as comunicacións nas empresas de Galicia. Entre os resultados máis importantes, obtívose o descoñecemento existente nas pequenas e medianas empresas sobre as novas tecnoloxías e redes que se lle ofrecen, constatándose de igual maneira o interese por incorporar e coñecer mellor estes campos, que se consideran estratéxicos, en moitos casos, para a supervivencia empresarial nos vindeiros anos.</p>
<p>En efecto, as tecnoloxías da información e a comunicación representan un campo complexo, tremendamente cambiante e onde con frecuencia non é fácil determina-las mellores solucións que hai que aplicar en cada contexto. A isto únese que as pequenas e medianas empresas non dispoñen en xeral de departamentos nin persoal específico, polo que a miúdo carecen dos elementos necesarios para a toma de decisións.</p>
<p>Coa finalidade de contribuír a que as empresas galegas incorporen estas novas tecnoloxías resulta imprescindible deseñar mecanismos que permitan afronta-la etapa inicial deste proceso, consistente na avaliación das solucións dispoñibles e a súa mellor adaptación ós problemas empresariais concretos.</p>
<p>Para isto púxose en marcha un Plan de Incorporación de Tecnoloxías da Información e a Comunicación (TIC) ás empresas, da que a presente orde de axudas forma parte. A orde proporcionará axudas económicas que permitan realizar diagnósticos ou auditorías sobre o estado actual dos sistemas de información, as necesidades e as alternativas tecnolóxicas que se van utilizar, así como na fase de implantación, se é o caso. Esta análise enténdese como o paso inicial e básico para a definición da incorporación de equipos e servicios de información e comunicación á empresa.</p>
<p>A Subdirección Xeral de Planificación e Fomento Tecnolóxico ten entre as súas funcións a elaboración e execución de programas destinados a fomenta-lo desenvolvemento e a innovación tecnolóxica, dentro dos cales ten encaixe o plan mencionado.</p>
<p>Por outra parte, esta orde desenvolve en determinados ámbitos, o Decreto 309/1995, do 23 de novembro, sobre incentivos para o desenvolvemento económico e o fomento da actividade empresarial na Comunidade Autónoma de Galicia.</p>
<p>Na súa virtude e no uso das facultades que me foron conferidas,</p>
<p>DISPOÑO:</p>
<p>Título I</p>
<p>Disposicións xerais</p>
<p>Artigo 1º.-Obxecto.</p>
<p>É obxecto da presente orde de convocatoria desenvolve-lo marco regulamentario de axudas para accións que se desenvolvan no exercicio de 1999 para a incentivación da realización de diagnósticos e implantación de tecnoloxías da información e as comunicacións conducentes á mellora da competitividade empresarial na Comunidade Autónoma de Galicia.</p>
<p>Artigo 2º.-Aplicacións orzamentarias.</p>
<p>As axudas convocadas na presente orde para a realización de diagnósticos e implantación de sistemas de información e comunicación realízanse con cargo ás partidas orzamentarias dos orzamentos xerais da Comunidade Autónoma para 1999, 08.03.754-A.770.0 -Fomento dos servicios ás empresas- e 08.03.754-B.770.0 -Fomento das actividades industriais.</p>
<p>Artigo 3º.-Beneficiarios das axudas e ámbito de aplicación.</p>
<p>Poderán ser beneficiarios das axudas as empresas públicas ou privadas, asociacións, agrupacións de empresas ou entidades sen ánimo de lucro establecidas en Galicia. As empresas do sector téxtil e da confección dirixirán preferentemente as súas solicitudes no marco da orde de axudas para a mellora da competitividade do sector téxtil e da confección.</p>
<p>Quedan excluídas do obxecto desta orde as actividades referidas a investigación e desenvolvemento.</p>
<p>Título II</p>
<p>Axudas</p>
<p>Artigo 4º.-Actuacións subvencionables.</p>
<p>As axudas destinaranse ó financiamento daqueles proxectos que teñan por obxecto a realización de diagnósticos dos sistemas de información e comunicación dos beneficiarios (diagnóstico), diagnósticos que haberán de resultar na elaboración dun plan de actuación para eles.</p>
<p>Será así mesmo obxecto de financiamento a fase de Implantación do plan de actuación proposto, en canto ó seguimento e asesoramento na implantación dos obxectivos contidos nel (implantación). A fase de implantación haberá de resultar na instalación de solucións de tecnoloxías da información e as</p>
<p>comunicacións na empresa, que quedará recollida nun documento de implementación do plan de actuación.</p>
<p>Ámbalas fases, se existisen, deberán incluírse nun só proxecto e deberán estar realizadas por unha única empresa ou entidade externa, con recoñecida experiencia, o que deberá acreditar conforme o explicitado no artigo 6º.</p>
<p>As solucións tecnolóxicas que hai que instalar na fase de implantación non serán obxecto das axudas da presente orde, senón que poderán te-la súa cabida noutros instrumentos comprendidos no Plan de Incorporación das Tecnoloxías da Información e a Comunicación ás empresas.</p>
<p>Artigo 5º.-Contía das subvencións.</p>
<p>As axudas poderán alcanzar unha contía máxima do 50% sobre o custo dos gastos realizados en ámbalas dúas fases.</p>
<p>A contía máxima das axudas para a fase de diagnóstico será de 150.000 pesetas por pequena ou mediana empresa que desexe acollerse e de 300.000 pesetas para as grandes empresas, segundo as definicións da Unión Europea en vigor.</p>
<p>No caso de que o proxecto considerase as fases de diagnóstico e implantación, a contía máxima conxunta por pequena ou mediana empresa que desexe acollerse elevarase ata 400.000 pesetas e para as grandes empresas ata 500.000 pesetas.</p>
<p>Título III</p>
<p>Tramitación administrativa</p>
<p>Artigo 6º.-Solicitudes.</p>
<p>As solicitudes, que se dirixirán ó conselleiro de Industria e Comercio, presentaranse no rexistro xeral das delegacións provinciais, no dos servicios centrais da Consellería de Industria e Comercio ou a través dalgunha das formas recollidas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común, entre as que se inclúen os rexistros dos concellos que subscribisen convenio de colaboración para a implantación dun sistema intercomunicado de rexistro coa Administración da Comunidade Autónoma de Galicia.</p>
<p>O prazo para a presentación de solicitudes iniciarase a partir do día seguinte ó da publicación da presente orde no Diario Oficial de Galicia e finalizará o 30 de setembro de 1999, con suxeición á existencia de crédito e ó que se determina no artigo noveno.</p>
<p>As ditas solicitudes presentaranse por triplicado exemplar segundo o modelo que figura no anexo I desta orde, xunto coa seguinte documentación:</p>
<p>-Memoria explicativa. Desenvolvemento e obxectivos.</p>
<p>-Orzamento do diagnóstico ou do diagnóstico e implantación, no caso de realizárense ambos.</p>
<p>-Acreditación da empresa ou entidade externa que realizará os traballos: escritura de constitución e informe de obxecto social da empresa, persoal actual (xustificación mediante contrato ou documento certo) e traballos realizados nos dos últimos anos en relación co obxecto da presente orde de axudas.</p>
<p>-Prazo de execución.</p>
<p>-Copia cotexada da licencia fiscal ou NIF/CIF e do Imposto de Actividades Económicas (IAE).</p>
<p>-Declaración, segundo anexo III, de axudas solicitadas, obtidas ou que se prevé solicitar para o mesmo proxecto en calquera outra institución, organismo ou Administración pública, indicando a súa contía, e de que non se ten contraída ningunha débeda, por ningún concepto, coa Xunta de Galicia así como de estar ó día nas obrigas fiscais e coa Seguridade Social.</p>
<p>-Certificado expedido pola delegación provincial de Industria de estar inscrito e actualizado no Rexistro Industrial ou, nos casos en que non proceda a inscrición, certificación emitida pola delegación provincial na que conste tal circunstancia.</p>
<p>-Documento público acreditativo do poder co que actúa o solicitante xunto con fotocopia do DNI do solicitante.</p>
<p>Co fin de establece-lo control estatístico dos proxectos presentados, deberá cubrirse así mesmo o anexo II da presente orde.</p>
<p>Artigo 7º.-Corrección de defectos.</p>
<p>Se a solicitude de axuda non reúne os requisitos esixidos para cada caso concreto nesta orde, o interesado será requirido para que, nun prazo de dez días a partir do día seguinte ó da recepción do dito requirimento emende a falta ou presente os documentos preceptivos, con indicación de que, se non o fixese, será considerado desistido da súa petición, que se arquivará sen máis trámites.</p>
<p>Artigo 8º.-Estudio e valoración.</p>
<p>Concluída a fase de correción de defectos, os servicios técnicos centrais da Dirección Xeral de Programas Industriais e Infraestructuras Tecnolóxicas realizarán informe de adecuación administrativa e informe de valoración.</p>
<p>Para a realización do informe de valoración, teranse en conta os seguintes criterios:</p>
<p>-Estudios ou actuacións previas realizadas pola empresa en materia de TIC.</p>
<p>-Descrición dos obxectivos e fases de desenvolvemento segundo o recollido na memoria explicativa.</p>
<p>-Claridade e viabilidade dos obxectivos que se pretendan acadar.</p>
<p>-Proposta de realización conxunta das fases de diagnóstico e implantación.</p>
<p>-Experiencia e acreditación da entidade externa que realizará os traballos.</p>
<p>Na fase de valoración poderá requirirse o concurso de asesores externos, persoas físicas ou xurídicas, de recoñecida solvencia no campo das TIC.</p>
<p>Artigo 9º.-Resolución e aceptación das axudas.</p>
<p>Á vista do informe de valoración, o conselleiro de Industria e Comercio emitirá a resolución que proceda.</p>
<p>A resolución das concesións de axuda efectuarase ó vencemento dos meses naturais, con carácter men</p>
<p>sual ou bimensual, en función do número de proxectos presentados, e unha vez transcorridos polo menos 30 días desde a publicación da presente orde de axudas no Diario Oficial de Galicia. Polo tanto, o criterio de presentación temporal será determinante no suposto de que se esgotase a consignación orzamentaria asignada.</p>
<p>Unha vez concedida a subvención, esta deberá ser aceptada polo beneficiario, por escrito, no prazo de 15 días naturais contados a partir do día seguinte ó da súa notificación, coas condicións específicas que recolle esta orde e as que, se é o caso, se inclúan na resolución. Transcorrido ese prazo sen contestación, entenderase desestimada a subvención, arquivándose o expediente sen máis trámite.</p>
<p>A falta de resolución no prazo de dous meses desde a presentación da correspondente solicitude determinará a súa desestimación presunta, quedando expedita a vía contencioso-administrativa.</p>
<p>Artigo 10º.-Actuacións plurianuais.</p>
<p>No caso de ser beneficiarios dunha subvención plurianual, de acordo co establecido no artigo 58 da Lei 11/1992, do 7 de outubro, de réxime financeiro e presupostario de Galicia, deberá presentarse ademais a documentación establecida no artigo 35 da Lei 6/1998, do 29 de decembro, de orzamentos xerais da Comunidade Autónoma de Galicia para 1999.</p>
<p>No caso de que estes prazos sufriran calquera alteración derivada do propio desenvolvemento do investimento, notificaráselle á Consellería de Industria e Comercio para o correspondente reaxuste das anualidades comprometidas.</p>
<p>Os libramentos correspondentes a estas axudas faranse efectivos con cargo ós créditos consignados para cada exercicio orzamentario, con independencia de que os investimentos se realizasen con anterioridade, sempre que se acredite suficientemente que corresponden á actuación subvencionada ó abeiro desta orde.</p>
<p>Artigo 11º.-Xustificación do investimento.</p>
<p>Para o libramento da subvención, o beneficiario deberá ter realizadas, o 31 de outubro de 1999, as actuacións que fosen obxecto de subvención, debendo presentar nos servicios centrais da Consellería de Industria e Comercio, a documentación acreditativa desta realización, composta por tres exemplares dos seguintes documentos:</p>
<p>-Memoria na que se describa a realización do proxecto e os datos e incidencias máis significativos habidos na súa execución.</p>
<p>-Plan de actuación resultante da fase de diagnóstico e documento de implementación do plan de actuación para a fase de implantación.</p>
<p>-Documentos acreditativos do investimento e/ou actuación.</p>
<p>-Copia de cada un dos estudios, diagnósticos, manuais, plans, etc., que se realizasen ou desenvolvesen.</p>
<p>-Declaración de axudas solicitadas e certificación das axudas obtidas ou que se prevé obter para o mesmo investimento en calquera outra institución, organismo ou Administración pública, indicando a súa contía.</p>
<p>-Certificación da conta bancaria na que conste ordinal bancario, código de banco, código de sucursal e código da conta corrente onde debe realizarse o pagamento, expedida pola propia entidade bancaria.</p>
<p>-Certificados acreditativos de estar ó día nas obrigas tributarias e sociais e de non ter pendente de pagamento ningunha débeda, por ningún concepto, coa Administración pública da Comunidade Autónoma e de estar ó día no imposto sobre actividades económicas.</p>
<p>-No caso de axudas plurianuais nas que estean pendentes pagamentos futuros, xustificante acreditativo da constitución de aval bancario (ou entidade aseguradora) por tempo indefinido que garanta a anualidade da que se está tramitando o pagamento e os seus correspondentes xuros de demora (segundo o xuro legal do diñeiro indicado na Lei de orzamentos do Estado vixente) por un prazo que medie entre a data de solicitude do pagamento da anualidade en curso e o último día de xustificación dos investimentos ou gastos subvencionados polos que se efectúan pagamentos.</p>
<p>-Calquera outro documento que se requira na resolución particular de concesión da subvención.</p>
<p>Artigo 12º.-Pagamento da subvención.</p>
<p>A percepción da axuda terá lugar logo do informe favorable dos servicios técnicos centrais da Consellería de Industria e Comercio, que certifique o cumprimento das condicións e obrigas recollidas na presente orde e as que, se é o caso, se inclúan na resolución. O beneficiario deberá presenta-la documentación adicional que lle sexa requirida polos servicios técnicos, co obxecto de determina-lo alcance do proxecto ou actuacións subvencionables.</p>
<p>Artigo 13º.-Modificación do proxecto.</p>
<p>No caso de que por circunstancias técnicas, dada a complexidade do proxecto ou a súa conexión con outros procesos ou procedementos implantados ou que se van implantar, se varíe o contido específico dos investimentos ou actuacións recollidas no proxecto inicial e que incidan no investimento subvencionable, o beneficiario deberá comunicar, con anterioridade á súa materialización, os correspondentes cambios, solicitándolle a conformidade á Consellería de Industria e Comercio. A conformidade requirirá informe favorable dos servicios técnicos centrais da Dirección Xeral de Programas Industriais e Infraestructuras Tecnolóxicas, e só poderá ser aceptada cando non se alteren significativamente as actuacións iniciais previstas.</p>
<p>Artigo 14º.-Reducción e concorrencia de axudas.</p>
<p>Cando as actuacións realizadas teñan un custo inferior ó inicialmente previsto, e sempre que esta minoración non supoña unha realización deficiente do proxecto, a axuda reducirase proporcionalmente.</p>
<p>Cando por concorrencia de subvencións ou axudas o importe total subvencionado exceda dos límites máximos establecidos no Decreto 309/1995, do 23 de novembro, sobre incentivos para o desenvolvemento económico e fomento da actividade empresarial na Comunidad Autónoma de Galicia, procederá o reintegro do exceso percibido á Administración autonómica, seguindo o disposto no artigo 16º, sen prexuízo doutras responsabilidades que puideran derivarse.</p>
<p>Artigo 15º.-Control.</p>
<p>En todo caso, os beneficiarios sométense ás actuacións de control que efectúe a Consellería de Industria e Comercio e ás de control financeiro que lle corresponden á Intervención Xeral da Comunidade Autónoma, ás previstas na lexislación do Consello de Contas, así como ás que poida efectuar, se é o caso, a Comisión e o Tribunal de Contas das Comunidades Europeas, no suposto de cofinanciamento con fondos europeos.</p>
<p>Artigo 16º.-Incumprimento de obrigas.</p>
<p>No caso de que o beneficiario da subvención incumprise algunha das condicións e obrigas impostas na presente orde, ou as que, se é o caso, se inclúan na resolución, dará lugar, de acordo co disposto no artigo 78.5º da Lei 11/1992, do 7 de outubro, de réxime financeiro e presupostario de Galicia, logo da audiencia ó interesado, á revogación da axuda concedida e ó reintegro da cantidade percibida e dos seus xuros de demora, sen prexuízo, de se-lo caso, doutras responsabilidades nas que incorrese o beneficiario.</p>
<p>As cantidades que teñan que reintegra-los beneficiarios terán a consideración de ingresos de dereito público e será de aplicación para o seu cobramento o previsto nos artigos 19 a 23 da citada Lei 11/1992, do 7 de outubro.</p>
<p>Artigo 17º.-Renuncia das axudas.</p>
<p>No caso de que o beneficiario renunciase ás axudas unha vez percibidas, procederase conforme o establecido no artigo anterior.</p>
<p>Artigo 18º.-Normativa aplicable.</p>
<p>Con independencia do disposto nesta orde, haberá que aterse ó disposto na Lei 11/1992, do 7 de outubro, de réxime financeiro e presupostario de Galicia, na Lei 6/1998, do 29 de decembro, de orzamentos xerais da Comunidade Autónoma de Galicia para 1999, e na Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Disposición derradeira</p>
<p>Única.-Facúltase o director xeral de Programas Industriais e Infraestructuras Tecnolóxicas para que dicte as disposicións necesarias para a aplicación do disposto na presente orde.</p>
<p>Santiago de Compostela, 31 de marzo de 1999.</p>
<p>Antonio Couceiro Méndez</p>
<p>Conselleiro de Industria e Comercio</p>

