---
date: '1999-08-26'
id: E302
page: 10
number: 165
agency: >-
  XULGADO DE PRIMEIRA INSTANCIA E INSTRUCCIÓN NÚMERO UN DE SANTIAGO DE
  COMPOSTELA
section: V. ADMINISTRACIÓN DE XUSTIZA
title: Edicto (66/1997).
range: Edicto
url: 'https://www.xunta.gal/dog/Publicados/1999/19990826/AnuncioE302_gl.html'
---
<p>En Santiago de Compostela o dezasete de outubro de mil novecentos noventa e sete.</p>
<p>Tendo sido vistos os presentes autos de xuízo de faltas número 66/1997, por José Espinosa Lozano, maxistrado xuíz de Instrucción número un desta cidade, dictouse esta resolución con base no que se dirá, sendo denunciantes os policías locais con carnés 058 e 106, Sres. Painceira e Mourelos e sendo denunciado José Manuel López Mato. Intervén o Ministerio Fiscal.</p>
<p>I. Antecedentes.</p>
<p>Primeiro.-As actuacións teñen a súa orixe na denuncia que os policías locais ó comezo indicados puxeron na Comisaría de Santiago con data do 5</p>
<p>de abril de 1997 e pola cal acusaron ó Sr. López Mato de empregar con eles modais despectivos e ofensas leves, como axentes da autoridade no exercicio das súas funcións e como consecuencia dunha incidencia xurdida polo mal aparcamento do camión denunciado.</p>
<p>Segundo.-Reputados falta os feitos, celebrouse a vista oral o 14 de outubro de 1997, co resultado que consta e na que o Ministerio Fiscal solicitou con base no artigo 634 do Código Penal a imposición dunha multa contra o denunciado, de 10 días, cunha cota diaria de 2.500 ptas.</p>
<p>II. Feitos probados.</p>
<p>Único.-Do estudio ponderado das actuacións, en especial do actuado na vista oral, non se acredita que López Mato, dirixíndose ós policías denunciantes tras requirir estes que quitara de onde estaba o seu camión mal aparcado, lles dixera: «súanme os collóns o que digades, mentres non acabe de descargar, non saco o coche, xa nos veremos de paisano por aí, xa vos direi o que é bo».</p>
<p>III. Fundamentos de dereito.</p>
<p>Primeiro.-Non se acreditan os feitos a que se refire o atestado, pois as testemuñas, Luis Lorenzo Cedeira e Juan A. López Espiñeira, que manifestaron estar presentes na incidencia polo aparcamento, non dixeron ter oído as expresións inxuriosas ou vexatorias denunciadas, polo que ante as manifestacións contradictorias das partes e o reforzamento da declaración do denunciado coas testemuñas referidas, só cabe dictar sentencia absolutoria con tódolos pronunciamentos favorables.</p>
<p>Segundo.-Non existen custas. De habelas, declararanse de oficio (artigo 123 do Código Penal, a sensu contrario).</p>
<p>Decido que absolvo a José Manuel López Mato de responsabilidade penal polos feitos que se lle imputan.</p>
<p>Así, por esta sentencia, que lles será notificada ás partes coa advertencia de que contra ela poderán interpor recurso de apelación ante este xulgado para a Audiencia Provincial da Coruña, no prazo de cinco días desde a última notificación, e da que se unirá certificación ás actuacións orixinais para a súa notificación e cumprimento, pronúncioa, mándoa e asínoa.</p>
<p>Publicación: lida e publicada foi a anterior sentencia por José Espinosa Lozano, maxistrado xuíz de instrucción número un, que a dictou constituído en audiencia pública, no día da data. Dou fe.</p>
<p>Rubricado</p>

