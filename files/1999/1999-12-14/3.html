---
date: '1999-12-14'
id: 1318A
page: 14
number: 239
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Decreto 313/1999, do 17 de novembro, polo que se acepta a cesión a título
  gratuíto á Comunidade Autónoma de Galicia dunha parcela, situada no polígono
  da Sangriña, no termo municipal da Guarda (Pontevedra), para a ampliación da
  zona de recreo escolar.
range: Decreto
url: 'https://www.xunta.gal/dog/Publicados/1999/19991214/Anuncio1318A_gl.html'
---
<p>O Pleno da Corporación municipal do Concello da Guarda, reunido en sesión do día 20 de novembro de 1998, acordou cederlle á Comunidade Autónoma de Galicia unha parcela dunha superficie de 3.426,91 m, situada no polígono 25 A Sangriña, na parroquia de Salcidos, no termo municipal da Guarda (Pontevedra), para a ampliación da zona de recreo escolar e deportiva.</p>
<p>Conforme os artigos 17.1º da Lei 3/1985, do 12 de abril, do patrimonio da Comunidade Autónoma galega, e 34 do seu regulamento aprobado polo Decreto 50/1989, do 9 de marzo, a adquisición pura e simple de bens a título gratuíto ou lucrativo requirirá decreto do Consello da Xunta de Galicia, por proposta da Consellería de Economía e Facenda. Así mesmo, os artigos 23.1º da mesma lei e 38.1º do regulamento establecen que non se poderán adquirir bens ou dereitos a título lucrativo cando</p>
<p>o valor dos gravames, cargas ou afeccións impostos sobre eles supere o seu valor intrínseco; non se consideran carga, gravame ou afección os investimentos que teña que realiza-la Comunidade Autónoma para da-lo destino de uso xeral ou servicio público da súa competencia que fixe o cedente ou doador.</p>
<p>Na súa virtude, por proposta do conselleiro de Economía e Facenda, feita nos termos nos que o Concello da Guarda acordou a cesión e logo de deliberación do Consello da Xunta de Galicia na súa reunión do día dezasete de novembro de mil novecentos noventa e nove,</p>
<p>DISPOÑO:</p>
<p>Artigo 1º</p>
<p>Acéptase a cesión gratuíta dunha parcela, situada no termo municipal da Guarda (Pontevedra), que a seguir se describe:</p>
<p>-Parcela de 3.426,91 m de superficie, situada no polígono 25 A Sangriña, na parroquia de Salcidos, no termo municipal da Guarda (Pontevedra).</p>
<p>Linda: norte, zona escolar A Sangriña e estrada de circunvalación; sur, estrada de circunvalación; leste, estrada de circunvalación; e oeste, resto do predio matriz, (hoxe estadio de fútbol).</p>
<p>Aparece inscrita a favor do Concello da Guarda no Rexistro da Propiedade de Tui, no tomo 926, libro 101, folio 191, predio 16.945, inscrición 1ª.</p>
<p>Artigo 2º</p>
<p>A parcela cedida destinarase á ampliación da zona de recreo escolar e deportiva.</p>
<p>Artigo 3º</p>
<p>A Consellería de Economía e Facenda, a través da Secretaría Xeral e do Patrimonio, procederá á formalización da cesión no correspondente documento público e á inscrición do ben no Rexistro da Propiedade a nome da Comunidade Autónoma.</p>
<p>Disposición derradeira</p>
<p>A Consellería de Economía e Facenda, a través da Secretaría Xeral e do Patrimonio, levará a cabo tódolos trámites necesarios para a efectividade deste decreto.</p>
<p>Santiago de Compostela, dezasete de novembro de mil novecentos noventa e nove.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>

