---
date: '1999-11-02'
id: 1121E
page: 12
number: 211
agency: ESCOLA GALEGA DE ADMINISTRACIÓN PÚBLICA
section: III. OUTRAS DISPOSICIÓNS
title: >-
  Resolución do 26 de outubro de 1999 pola que se convocan unhas Xornadas
  internacionais sobre xustiza e reformas procesuais.
range: Resolución
url: 'https://www.xunta.gal/dog/Publicados/1999/19991102/Anuncio1121E_gl.html'
---
<p>Dentro do Plan de actividades da Escola Galega de Administración Pública para 1999 e de acordo coas funcións atribuídas pola Lei 4/1987, do 27 de maio, de creación da escola, e pola Lei 10/1989, do 10 de xullo, de modificación da anterior, convócanse, en colaboración coa Escola de Práctica Xurídica de Santiago de Compostela, unhas Xornadas internacionais sobre xustiza e reformas procesuais, convocatoria que se desenvolverá conforme as seguintes bases:</p>
<p>Primeira.-Obxectivos.</p>
<p>Con estas xornadas preténdese acadar unha dobre finalidade. Dunha banda, ofrecer un panorama detallado e promover un profundo debate sobre a situación actual da Administración de xustiza en España, nos países do noso contorno e en Latinoamérica, a través da óptica dos diferentes responsables políticos e dos operadores xurídicos. Doutra parte, mellora-los coñecementos dos asistentes sobre as reformas producidas nos últimos tempos, que se están levando a cabo no ordenamento procesual español. Neste sentido dedicarase unha especial atención á reforma do proceso civil, tarefa que ocupa actualmente as nosas cámaras e que desembocará na promulgación da nova Lei de axuizamento civil con pretensión de converterse en lei procesual común.</p>
<p>Segunda.-Contido.</p>
<p>Trataranse estes temas:</p>
<p>-A situación actual da xustiza en España.</p>
<p>-A xustiza en Europa e América.</p>
<p>-A nova Lei da xurisdicción contencioso-administrativa.</p>
<p>-A reforma do proceso laboral.</p>
<p>-A reforma do proceso penal.</p>
<p>-O proxecto da LAC.</p>
<p>Terceira.-Destinatarios.</p>
<p>Persoal ó servicio da Xunta de Galicia e da Administración local galega, xuíces, avogados, profesionais do dereito, alumnos de escolas de práctica xurídica, alumnos da universidade e interesados en xeral.</p>
<p>Cuarta.-Desenvolvemento.</p>
<p>-Horario: as sesións serán de mañá e tarde.</p>
<p>-Lugar e datas: as xornadas convocadas terán lugar no salón de actos da Escola Galega de Administración Pública (rúa de Madrid 2-4, polígono das Fontiñas, Santiago de Compostela) os días 22, 23 e 24 de novembro de 1999.</p>
<p>Quinta.-Inscrición.</p>
<p>-Prazo: remata o xoves, día 18 de novembro de 1999.</p>
<p>-Tramitación de solicitudes: as solicitudes irán dirixidas ó director da Escola Galega de Administración Pública, polígono das Fontiñas, rúa de Madrid, 2-4, 15707, Santiago de Compostela, segundo o modelo que figura como anexo a esta convocatoria, e presentaranse no rexistro xeral da EGAP ou por calquera das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemen</p>
<p>to administrativo común. Admitiranse tamén inscricións por telefax: 981 54 63 37.</p>
<p>-Número de prazas: limitado á capacidade do local.</p>
<p>-Inscrición fóra de prazo: só se admitirán, de quedaren prazas baleiras, coa condición de que se cumpran os requisitos xerais antes indicados.</p>
<p>Os peticionarios poderán obter confirmación da súa posible admisión chamando, o día 19 de novembro, por teléfono, das 10 ás 14.45 horas, ós seguintes números da EGAP: 981 54 62 39 ou 981 54 60 40.</p>
<p>Sexta.-Modificacións.</p>
<p>A EGAP reserva para si a facultade de interpretar e resolve-las incidencias que puidesen xurdir no desenvolvemento das xornadas, así como a de cancelalas, se o escaso número de solicitudes non xustificase a súa realización.</p>
<p>Sétima.-Certificación de asistencia.</p>
<p>Entregaráselles, ó remate destas xornadas, a aquelas persoas inscritas que concorresen asiduamente a elas, cando a súa asistencia sexa igual ou superior ó 85% das horas lectivas programadas, e expresarase, neste documento, a natureza da actividade e as datas da súa realización.</p>
<p>Santiago de Compostela, 26 de outubro de 1999.</p>
<p>Domingo Bello Janeiro</p>
<p>Director da Escola Galega de Administración Pública</p>

