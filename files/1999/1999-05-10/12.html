---
date: '1999-05-10'
id: 780A
page: 5
number: 88
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 9 de abril de 1999, da Delegación Provincial de Pontevedra, pola
  que se dispón o rexistro, depósito e publicación, no Diario Oficial de
  Galicia, do convenio colectivo do sector de almacenistas de madeira.
range: Resolución
url: 'https://www.xunta.gal/dog/Publicados/1999/19990510/Anuncio780A_gl.html'
---
<p>Visto o expediente do convenio colectivo para o sector de almacenistas de madeira, que tivo entrada nesta delegación provincial do día 6-4-1999, subscrito en representación da parte económica pola Asociación Provincial de Empresarios de la Madera (Asema), e da parte social, polas centrais sindicais CC.OO., UGT e CIG, en data 24-3-1999. De conformidade co disposto no artigo 90, 2º e 3º, do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación provincial</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo, que consta nesta delegación provincial, e a notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Vigo, nove de abril de mil novecentos noventa e nove.</p>
<p>Antonio Coello Bufill</p>
<p>Delegado provincial de Pontevedra</p>
<p>Convenio colectivo de traballo para o sector</p>
<p>de almacenistas de madeira da provincia</p>
<p>de Pontevedra</p>
<p>Artigo 1º.-Partes asinantes.</p>
<p>As partes asinantes do presente convenio son en representación dos traballadores as centrais sindicais CIG, CC.OO. e UGT e en representación dos empresarios, a Asociación Provincial de Empresarios da Madeira de Pontevedra (Asema).</p>
<p>Artigo 2º.-Ámbito territorial.</p>
<p>O presente convenio é de aplicación obrigatoria en toda a provincia de Pontevedra.</p>
<p>Artigo 3º.-Ámbito funcional.</p>
<p>O convenio obriga a tódolos almacéns e cooperativas de compravenda de madeiras, ben ó retallo ou por xunto e de importación e exportación.</p>
<p>Cando a empresa, ademais de dedicarse a algunha das actividades antes indicadas, explota industrias de elaboración ou transformación dos artigos propios do seu comercio de compravenda, xa sexa no mercado nacional ou comportador-exportador, respectará para o persoal, do que a actividade ou clase de traballo figura especificado neste convenio, as condicións máis favorables non sendo de aplicación a este persoal as doutros convenios que lles fosen menos vantaxosas.</p>
<p>Artigo 4º.-Ámbito persoal.</p>
<p>O presente convenio afectará a tódolos traballadores que presten servicios en calquera das empresas almacenistas de madeiras.</p>
<p>Artigo 5º.-Efectos económicos.</p>
<p>Independentemente da entrada en vigor do presente convenio, os seus efectos económicos comezarán a rexer a partir do 1 de xaneiro de 1999.</p>
<p>Artigo 6º.-Duración.</p>
<p>O presente convenio rematará a súa vixencia o día 31 de decembro de 1999.</p>
<p>Artigo 7º.-Garantías persoais.</p>
<p>Tódalas condicións persoais máis beneficiosas consignadas en anteriores convenios, ou pacto entre patronal e traballadores, serán respectadas individualmente.</p>
<p>Artigo 8º.-Salarios.</p>
<p>Todo o persoal afectado polo presente convenio, percibirá, desde o 1 de xaneiro de 1999, as retribucións consignadas nos anexos deste convenio, acrecentadas, se é o caso, co premio de antigüidade.</p>
<p>Artigo 9º.-Revisión salarial.</p>
<p>No caso de que o índice de prezos do consumo (IPC), establecido polo INE, rexistrase o 31 de decembro de 1999 repecto ó 31 de decembro de 1998, un incremento superior ó 2,6%, efectuarase unha revisión da táboa salarial, tan pronto se constate oficialmente a dita circunstancia no exceso sobre a indicada cifra. A dita revisión efectuarase con efectos do 1 de xaneiro de 1999, servindo así mesmo</p>
<p>de base de cálculo para o incremento salarial do 2000. A revisión salarial pagarase dunha soa vez durante o primeiro trimestre do 2000.</p>
<p>Artigo 10º.-Gratificacións extraordinarias.</p>
<p>Por este concepto, os traballadores percibirán trinta días do salario establecido neste convenio, máis a antigüidade a que tiveran dereito, en cada unha das extras do 24 de xullo e Nadal. Así mesmo, todo o persoal afectado polo presente convenio, percibirá 30 días de paga extra, fixados na ordenanza laboral da madeira, que se pagará o día 19 de marzo de cada ano.</p>
<p>Artigo 11º.- Vacacións.</p>
<p>O persoal afectado polo presente convenio, desfrutará por este concepto de 30 días naturais, dos cales 22, como mínimo, serán laborables.</p>
<p>Artigo 12º.-Antigüidade.</p>
<p>O premio de antigüidade será calculado sobre o salario pactado neste convenio, a razón do 5% por cada quinquenio.</p>
<p>Artigo 13º.-Roupa de traballo.</p>
<p>As empresas facilitarán a todo o persoal dúas pezas de roupa de traballo, que determina a ordenanza laboral, e dous pares de guantes ó ano. O incumprimento desta obriga dará lugar ó pagamento de 6.765 ptas. para a roupa e de 1.620 pesetas para os guantes.</p>
<p>Artigo 14º.-Compensacións.</p>
<p>Como complemento por enfermidade, as empresas a partir do cuarto día de baixa por enfermidade, pagarán ós seus productores a diferencia, ata a total do salario, incluídas as melloras obtidas por este convenio, durante o período en que o productor reciba asistencia polo seguro obrigatorio de enfermidade.</p>
<p>No suposto de baixas producidas por accidente de traballo as empresas completarán ata a totalidade do salario do convenio a correspondente prestación económica da Seguridade Social a partir do primeiro día da baixa.</p>
<p>Artigo 15º.-Axudas de custo.</p>
<p>Tódolos traballadores que por necesidade da empresa e por orde do empresario teñan que efectuar viaxe ou desprazamento que lles impidan realizar xantares ou pernoitas no seu lugar habitual ou domicilio terán dereito ás seguintes axudas de custo:</p>
<p>-Axuda de custos completa: 3.435 ptas.</p>
<p>-Media axuda de custos: 1.435 ptas.</p>
<p>Se por circunstancias especiais os gastos orixinados superan o importe das axudas de custo, o exceso será pagado pola empresa, logo de coñecemento dela e posterior xustificación do traballador.</p>
<p>Artigo 16º.-Denuncia.</p>
<p>De acordo coa lexislación vixente, o presente convenio terá que ser denunciado con tres meses de antelación á súa data de remate que é o 31 de decembro de 1999.</p>
<p>Artigo 17º.-Xornada.</p>
<p>A xornada ordinaria anual de vixencia para o presente convenio, polo período 1 de xaneiro de 1999 ó 31 de decembro de 1999, será de 1.792 horas.</p>
<p>Establécese o horario de inverno en corenta horas semanais, segundo establece a Lei 4/1983, descansando os sábados; non embargante, para o período deste convenio e sen que sirva de precedente para outros, establécese o horario de 9 a 13 horas pola mañá e de 15 a 19 horas pola tarde.</p>
<p>Durante o verán, o horario que se establece, do 15 de xuño ó 31 de agosto, é o seguinte: de 7 a 15 horas, cada día laborable, descansando igualmente os sábados.</p>
<p>Artigo 18º.-Xornadas non laborables.</p>
<p>Para vixencia do presente convenio terán a consideración de festivos e aboables para tódolos efectos os seguintes días: 7, 24 e 31 de decembro de 1999.</p>
<p>No caso de que algún concello da provincia sinale como festivo local algún dos días anteriormente referidos establécese como festivo en substitución o día laborable inmediatamente seguinte.</p>
<p>Artigo 19º.-Licencias.</p>
<p>1. O traballador, logo de aviso e xustificación, poderá ausentarse do traballo, con dereito a remuneración, por algún dos motivos e polo tempo seguinte:</p>
<p>a) Quince días naturais no caso de matrimonio.</p>
<p>b) Dous días nos casos de nacemento de fillo ou enfermidade grave ou falecemento de parentes ata segundo grao de consanguinidade ou afinidade. Cando, con tal motivo, o traballador necesite facer un desprazamento para o efecto, o prazo será de catro días.</p>
<p>c) Un día por traslado do domicilio habitual.</p>
<p>d) Polo tempo indispensable, para o cumprimento dun deber inescusable de carácter público e persoal, comprendido o exercicio do sufraxio activo. Cando conste nunha norma legal ou convencional un período determinado, haberá que aterse ó que esta dispoña en canto á duración da ausencia e á súa compensación económica.</p>
<p>Cando o cumprimento do deber antes referido supoña a imposibilidade da prestación do traballo debido en máis de vinte por cento das horas laborais nun período de tres meses, poderá a empresa pasar ó traballador afectado á situación de excedencia regulada no apartado 1º do artigo 46 do Estatuto dos traballadores.</p>
<p>e) Para realizar funcións sindicais ou de representación do persoal nos termos establecidos legal ou convencionalmente.</p>
<p>2. As traballadoras, por lactación dun fillo menor de nove meses, terán dereito a unha hora de ausencia do traballo, que poderán dividir en dúas fraccións. A muller, pola súa vontade, poderá substituír este</p>
<p>dereito por unha reducción da xornada normal en media hora coa mesma finalidade. Este permiso poderá ser desfrutado indistintamente pola nai ou polo pai no caso de que ambos traballen.</p>
<p>Este artigo de licencias terá vixencia namentres sexa de aplicación o artigo 37.3º e 4º do Estatuto dos traballadores na redacción dada polo Real decreto lexislativo 1/1995, do 22 de marzo.</p>
<p>Artigo 20º.-Revisión médica.</p>
<p>As empresas estarán obrigadas a xestiona-la realización dunha revisión médica anual para todo o persoal do cadro, sendo o tempo para ela retribuído, a través dos seus propios medios ou dunha entidade aseguradora.</p>
<p>Artigo 21º.-Taboleiro de anuncios.</p>
<p>Toda empresa estará obrigada a poñer no taboleiro de anuncios todo o relacionado con:</p>
<p>-Horarios.</p>
<p>-Lista de vacacións.</p>
<p>-Boletíns de cotizacións e Seguridade Social.</p>
<p>Artigo 22º.-Comisión paritaria.</p>
<p>De acordo co establecido no artigo 85 do Estatuto dos traballadores, créase unha comisión paritaria integrada por tres representantes, un de cada central, e tres representantes da parte empresarial.</p>
<p>Artigo 23º.-Seguro colectivo.</p>
<p>As empresas concertarán seguros colectivos de accidentes, con primas íntegras, mediante pólizas que cubran as seguintes indemnizacións:</p>
<p>-Accidente laboral con resultado de morte: 1.435.000 ptas.</p>
<p>-Accidente laboral con resultado de invalidez permanente, total, absoluta ou grande invalidez: 1.845.000 ptas.</p>
<p>Estas indemnizacións entrarán en vigor a partir do 1 de xaneiro de 1999, e terán vixencia ata o 31 de decembro de 1999.</p>
<p>Artigo 24º.-Mesa negociadora.</p>
<p>Acórdase que, nos primeiros 15 días do mes de outubro de 1999, se constitúa a mesa negociadora do próximo convenio.</p>
<p>Artigo 25º.-Idioma.</p>
<p>O presente convenio publicarase no BOP e no DOG en galego e castelán.</p>
<p>Táboa salarial 1999</p>
<p>CategoríasSalario/mes</p>
<p>Persoal administrativo</p>
<p>Xefe administrativo 148.053 ptas.</p>
<p>Oficial de primeira 130.070 ptas.</p>
<p>Oficial de segunda 121.818 ptas.</p>
<p>Auxiliar, telefonista e mecanógrafo/a 107.970 ptas.</p>
<p>Viaxantes</p>
<p>Viaxantes corredores de praza 121.818 ptas.</p>
<p>Persoal en xeral</p>
<p>Dependentes 110.213 ptas.</p>
<p>Encargado 126.687 ptas.</p>
<p>Carreteiro mozo 109.083 ptas.</p>
<p>Peón especialista 110.213 ptas.</p>
<p>Peón 106.400 ptas.</p>
<p>Serrador de 1ª 121.818 ptas.</p>
<p>Serrador de 2ª 112.685 ptas.</p>
<p>Serrador de serra circular 112.086 ptas.</p>
<p>*Nota: os choferes percibirán o salario correspondente ás categorías de oficiais de primeira ou segunda, de acordo co seu carné de conducir.</p>

