---
date: '1999-05-10'
id: 77DA
page: 5
number: 88
agency: CONSELLERÍA DE MEDIO AMBIENTE
section: I. DISPOSICIÓNS XERAIS
title: >-
  Decreto 122/1999, do 23 de abril, polo que se modifica o Decreto 482/1997, do
  26 de decembro, polo que se establece a estructura orgánica da Consellería de
  Medio Ambiente.
range: Decreto
url: 'https://www.xunta.gal/dog/Publicados/1999/19990510/Anuncio77DA_gl.html'
---
<p>A estructura orgánica da Consellería de Medio Ambiente estableceuse polo Decreto 482/1997, do 26 de decembro, incluíndo a existencia, dentro da Dirección Xeral de Montes e Medio Ambiente Natural, da Subdirección Xeral de Medio Ambiente Natural, Caza e Pesca Fluvial, á que se lle encomendan, entre outras, as funcións de programación, execución, seguimento e avaliación das actuacións encamiñadas á conservación, restauración e xestión dos espacios naturais, da flora e da fauna silvestre; a aplicación da normativa sobre protección de animais domésticos e salvaxes en catividade, o fomento e ordenación dos recursos cinexéticos e piscícolas de auga doce e a utilización socio-recreativa do medio natural. A crecente demanda de servicios para prestar pola consellería, no ámbito do relativo ó fomento e á ordenación dos recursos cinexéticos e piscícolas, fan necesario modifica-la súa estructura orgánica creando unha nova unidade administrativa co nivel orgánico de servicio, dependente da </p>
<p>Subdirección Xeral de Medio Ambiente Natural, Caza e Pesca Fluvial, á que se lle encomendan as funcións de xestión dos recursos cinexéticos e piscícolas, a xestión das granxas cinexéticas, dos centros ictioxénicos e dos centros de recuperación da fauna salvaxe, denominado Servicio de Caza e Pesca Fluvial. A creación desa unidade administrativa comporta a modificación das funcións do xa existente Servicio de Conservación de Recursos Naturais, que conservaría a realización das relativas á ordenación do uso socio-recreativo do medio natural, e engádenselle as derivadas da aplicación da normativa de protección de animais domésticos e salvaxes en catividade e as de elaboración de proxectos e informes de protección do ambiente natural, tamén afectadas pola crecente demanda da actuacións administrativas nestas áreas.</p>
<p>Pola súa vez, o xa citado Decreto 482/1997 recolle as competencias e funcións encomendadas á Dirección Xeral de Calidade e Avaliación Ambiental, en relación co control e a avaliación da incidencia que sobre o ambiente provoque a actividade humana e o fomento de sistemas e estratexias de corrección da dita incidencia, así como a súa posta en marcha, para o logro dun desenvolvemento sostible. O titular da citada dirección xeral foi designado autoridade ambiental da Xunta de Galicia, e como tal forma parte da rede de autoridades ambientais da Unión Europea para a integración e o seguimento do ambiente nos fondos estructurais. Para o exercicio</p>
<p>das funcións que como autoridade ambiental ten encomendadas, considérase preciso que a dirección xeral conte cunha unidade denominada Área de Apoio a Autoridade Ambiental que, con rango de servicio e baixo a súa dependencia directa, realice funcións de apoio técnico en relación coas ditas competencias, que comprenderán o estudio, informe, proposta, coordinación e seguimento en relación coa lexislación en materia de ambiente e participación nos comités de xestión de subprogramas rexionais, sectoriais e do marco comunitario de apoio.</p>
<p>Así mesmo, nas delegacións provinciais da Consellería de Medio Ambiente nas provincias da Coruña, Lugo e Pontevedra tíñase en conta polo Decreto 482/1997 a existencia dos servicios denominados de costas, considerándose necesario que, tanto en coherencia coa denominación establecida para o Servicio de Conservación do Litoral, dependente da Subdirección Xeral de Medio Ambiente Natural, Caza e Pesca Fluvial, como en evitación de confusións con servicios dependentes da Administración central, a denominación destes servicios sexa tamén a de servicios de conservación do litoral.</p>
<p>As disposicións adicionais do devandito Decreto 482/1997 recollen as competencias e funcións que ata ese momento viñan exercendo outras consellerías, e que son transferidas á Consellería de Medio Ambiente, o que implicou que as delegacións provinciais asumisen unhas funcións en virtude do ámbito competencial da nova consellería, que demandan a creación duns servicios de apoio xurídico en cada unha delas, dada a complexidade e trascendencia das ditas competencias e funcións e o volume de traballo que se vai desenvolver que fan necesario contar con persoal cualificado no eido xurídico para efectos de poder cumpri-los obxectivos marcados polos principios de eficacia, desconcentración e racionalización de organización administrativa por parte da Consellería de Medio Ambiente.</p>
<p>Na súa virtude e por proposta do conselleiro de Medio Ambiente, co informe favorable das consellerías da Presidencia e Administración Pública e de Economía e Facenda e logo de deliberación do Consello da Xunta de Galicia na súa reunión do día vintetrés de abril de mil novecentos noventa e nove,</p>
<p>DISPOÑO:</p>
<p>Artigo 1º</p>
<p>Créase, dentro da Dirección Xeral de Montes e Medio Ambiente Natural e dependendo da Subdirección Xeral de Medio Ambiente Natural, Caza e Pesca Fluvial, o Servicio de Caza e Pesca Fluvial, que realizará as funcións de xestión dos recursos cinexéticos e piscícolas, a xestión das granxas cinexéticas, dos centros ictioxénicos e dos centros de recuperación da fauna salvaxe.</p>
<p>Artigo 2º</p>
<p>Modifícanse as funcións do Servicio de Conservación de Recursos Naturais dependente da Sub-</p>
<p>dirección Xeral de Medio Ambiente Natural, Caza e Pesca Fluvial, da Dirección Xeral de Montes e Medio Ambiente Natural, que serán as derivadas da aplicación da normativa de protección de animais domésticos e salvaxes en catividade, da ordenación do uso socio-recreativo do medio natural e a elaboración de proxectos e informes de protección do ambiente natural.</p>
<p>Artigo 3º</p>
<p>Baixo a dependencia orgánica e funcional da Dirección Xeral de Calidade e Avaliación Ambiental, crease a seguinte unidade con nivel orgánico de servicio:</p>
<p>-Área de Apoio á Autoridade Ambiental, que realizará as funcións de estudio, proposta, informe, seguimento e coordinación que lle sexan encomendadas en relación coas funcións do titular da dirección xeral como autoridade ambiental da Xunta de Galicia.</p>
<p>Artigo 4º</p>
<p>Modifícase a denominación dos servicios de costas existentes nas delegacións provinciais da Consellería de Medio Ambiente, nas provincias da Coruña, Lugo e Pontevedra, que pasan a denominarse Servicios de Conservación do Litoral.</p>
<p>Artigo 5º</p>
<p>Créase, dentro de cada unha das delegacións provinciais da Consellería de Medio Ambiente a seguinte unidade co nivel orgánico de servicio:</p>
<p>-Servicio Técnico Xurídico, coas funcións de estudio, tramitación e formulación, se é o caso, de propostas de resolución de expedientes sancionadores, elaboración de informes e dictames sobre os actos administrativos emanados da delegación provincial e, en xeral, tramitación de todos aqueles asuntos que por razón da súa competencia lle sexan encomendados polo delegado provincial.</p>
<p>Disposición derrogatoria</p>
<p>Quedan derrogadas cantas disposicións de igual ou inferior rango se opoñan ó disposto neste decreto.</p>
<p>Disposicións derradeiras</p>
<p>Primeira.-Autorízase o conselleiro de Medio Ambiente para dicta-las disposicións precisas para o desenvolvemento deste decreto.</p>
<p>Segunda.-Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, do vintetrés de abril de mil novecentos noventa e nove.</p>
<p>Manuel Fraga Iribarne</p>
<p>Presidente</p>
<p>José Carlos del Álamo Jiménez</p>
<p>Conselleiro de Medio Ambiente</p>

