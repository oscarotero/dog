---
date: '1999-08-16'
id: D94E
page: 10
number: 157
agency: 'CONSELLERÍA DE AGRICULTURA, GANDERÍA E POLÍTICA AGROALIMENTARIA'
section: I. DISPOSICIÓNS XERAIS
title: >-
  Orde do 2 de agosto de 1999 pola que se modifica a do 12 de xuño de 1996, pola
  que se dictan normas de aplicación sobre os documentos que acompañan o
  transporte de productos vitivinícolas e dos rexistros que se deben levar no
  sector vitivinícola na Comunidade Autónoma de Galicia.
range: Orde
url: 'https://www.xunta.gal/dog/Publicados/1999/19990816/AnuncioD94E_gl.html'
---
<p>Pola Orde do 12 de xuño de 1996 reguláronse no ámbito da Comunidade Autónoma de Galicia as condicións que debe cumpri-lo transporte de productos vitivinícolas e os rexistros que deben levarse no sector vitivinícola galego.</p>
<p>Así mesmo, o Decreto 69/1999, do 18 de marzo, modificou o Decreto 25/1998, do 22 de xaneiro, polo que se establecía a estructura orgánica da Consellería de Agricultura, Gandería e Política Agroalimentaria, o que fai necesario axusta-la devandita orde á nova estructura creada.</p>
<p>Por outra banda, a experiencia adquirida nos controis realizados dentro do sector vitivinícola fai conveniente modifica-la devandita Orde do 12 de xuño de 1996.</p>
<p>En consecuencia, de acordo co disposto no artigo 30.1.3 do Estatuto de autonomía de Galicia, en uso das competencias que confire a Lei 1/983, reguladora da Xunta e do seu presidente, modificada por Lei 11/1988 do 20 de outubro,</p>
<p>DISPOÑO:</p>
<p>Artigo único.-Modifícanse os seguinte artigos da Orde do 12 de xuño de 1996 do seguinte xeito:</p>
<p>1. No artigo 4.1º, engádese o seguinte parágrafo:</p>
<p>«Correspondendo ós Servicios Industriais e Comercialización Agroalimentaria a certificación de indicación de procedencia para os viños de mesa con indicación xeográfica, indicando no documento de acompañamento, no recadro correspondente, a lenda: Este documento ten valor de certificado de procedencia para os viños de mesa que nel figuran».</p>
<p>2. No artigo 5º engádese o punto 3:</p>
<p>3. Tódolos documentos de acompañamento de transporte de productos vitivinícolas en recipientes de volume nominal superior a 60 litros, xa se trate dos recollidos na lexislación vixente sobre impostos especiais ou do indicado no artigo 2º desta norma deberán ter un número de referencia que forme parte dunha serie consecutiva e remita de maneira inequívoca as partidas concretas asentadas na contabilidade do expedidor.</p>
<p>3. No artigo 9º engádese o punto 3:</p>
<p>3. A escritura dos asentos nos libros rexistro deberá facerse de forma lexible e indeleble, non sendo admisible que se fagan a lapis nin deixar entreliñas en branco. As anotacións nos libros rexistros efectua</p>
<p>ranse, polo que respecta ás entradas, a máis tardar o día hábil seguinte ó da recepción e, polo que respecta as saídas, a máis tardar o terceiro día hábil seguinte ó envío.</p>
<p>4. Engádese ó punto 1 do artigo 10º o seguinte parágrafo:</p>
<p>«As anotacións nos libros rexistros das elaboracións feitas pola industria comprenderán, igualmente, tipo de producto, graduación alcohólica ou densidade».</p>
<p>5. No artigo 10º, o punto 3 queda modificado da seguinte forma:</p>
<p>«As entradas diarias de uva nas adegas de molturación reflectiranse nos libros-rexistro nun só asento diario pola cantidade total de mosto obtido para cada tipo de producto. Se na etiquetaxe dos productos obtidos se incluíse a varidade de uva, o ano de colleita, a procedencia xeográfica e demais indicacións recollidas nos artigos 17 e 18 do RCEE 2392/1989, estas faranse constar inescusablemente nos epígrafes «Designación do producto» ou en «Observacións» de tódolos asentos dos libros de rexistro que se refiran ás partidas que interviñeron na súa elaboración».</p>
<p>6. No artigo 10º engádese o punto 4, redactado da seguinte forma:</p>
<p>«4. Nas anotacións dos libros rexistros admitiranse as seguintes tolerancias:</p>
<p>-Na indicación do grao alcohólico adquirido e no total, unha toleración do ±0,2% vol.</p>
<p>-Na indicación do contido de axucre, unha toleración do 3%».</p>
<p>7. O artigo 12º queda modificado da seguinte forma:</p>
<p>«Os libros-rexistro pecharanse o 31 de agosto de cada ano, coincidindo co inventario anual de existencias.</p>
<p>O 1 de setembro anotaranse como entradas as existencias a esa data, diferenciándoas por productos da mesma categoría, denominación, grao alcohólico ou densidade.</p>
<p>Se as existencias teóricas non coincidisen coas reais, deixarase constancia deste feito nos libros pechados, e procederase a regulariza-la situación».</p>
<p>8. Substitúense os anexos I, II e III polos modelos que figuran no anexo I desta orde.</p>
<p>Disposicións derradeiras</p>
<p>Primeira.-Facúltase o director xeral de Industrias e Alimentación para dicta-las normas necesarias para o mellor cumprimento desta orde.</p>
<p>Segunda.-Esta orde entrará en vigor o día seguinte ó da súa publicación no DOG.</p>
<p>Santiago de Compostela, 2 de agosto de 1999.</p>
<p>Cástor Gago Álvarez</p>
<p>Conselleiro de Agricultura, Gandería</p>
<p>e Política Agroalimentaria</p>

