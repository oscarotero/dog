---
date: '1999-06-21'
id: B0C6
page: 7819
number: 117
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Orde do 3 de xuño de 1999 pola que se declara a alleabilidade dunha parcela
  que integra o inmoble situado na rúa Montevideo, 9, da cidade de Lugo.
range: Orde
url: 'https://www.xunta.gal/dog/Publicados/1999/19990621/AnuncioB0C6_gl.html'
---
<p>A Comunidade Autónoma de Galicia, en virtude dos reais decretos 1634/1980, do 31 de xullo, sobre transferencias da Administración do Estado á Xunta de Galicia en materia de traballo, industria, comercio, sanidade, cultura e pesca (BOE do 9 de agosto); 2368/1984, do 19 de decembro, sobre valoración definitiva, ampliación de medios adscritos ós servicios traspasados e adaptación dos transferidos en fase preautonómica en materia de sanidade (BOE do 16 de xaneiro de 1985), e 1995/1985, do 9 de outubro, sobre traspaso de funcións e servicios da Administración do Estado á Comunidade Autónoma de Galicia en materia de sanidade (AISNA), (BOE do 14 de novembro), posúe a titularidade do inmoble situado na rúa Montevideo, 9, termo municipal de Lugo.</p>
<p>O Concello de Lugo solicitou da Consellería de Sanidade e Servicios Sociais a utilización dunha franxa de terreo que une a rúa Montevideo co Carril dos Fornos, con destino a apertura dunha vía pública de conexión das ditas vías.</p>
<p>A Consellería de Sanidade e Servicios Sociais, que ten na actualidade adscrito o inmoble, informou favorablemente a cesión solicitada, o que implica, á vista do disposto no artigo 24 do Decreto 50/1989, do 9 de marzo, polo que se aproba o Regulamento da Lei 3/1985, do 12 de abril, de patrimonio da Comunidade Autónoma de Galicia, a conformidade coa desafectación do dominio público da devandita parcela de terreo.</p>
<p>Mediante Decreto 149/1999, do 14 de maio (DOG nº 99, do 26 de maio), desafectouse do dominio público o antedito inmoble, logo do informe favorable da Consellería de Sanidade e Servicios Sociais.</p>
<p>Co obxecto de posibilita-la cesión do dito inmoble, requírese a previa declaración da súa alleabilidade, segundo o disposto nos artigos 24 da Lei 3/1985, do 12 de abril, do patrimonio da Comunidade Autó-</p>
<p>noma de Galicia e 60 do Decreto 50/1989, do 9 de marzo, polo que se aproba o Regulamento para a execución da antedita lei.</p>
<p>En virtude do anteriormente exposto, por proposta da Secretaría Xeral e do Patrimonio,</p>
<p>DISPOÑO:</p>
<p>Artigo único.-Declárase a alleabilidade da franxa de terreo de setecentos sesenta metros cadrados que se segregará do inmoble sito na rúa Montevideo, 9, termo municipal de Lugo, que linda ó norte, en liña aproximada de doce metros, coa rúa Montevideo; ó sur, en liña aproximada de once metros co Carril dos Fornos; ó leste, en liña aproximada de sesenta e catro metros, co edificio da antiga Delegación Provincial da Consellería de Sanidade e Servicios Sociais, e ó oeste, en liña aproximada de sesenta e oito metros, con Manuel Millares Cortón e máis de Benigno López Campo.</p>
<p>O dito terreo segregarase do predio matriz inscrito no Rexistro da Propiedade de Lugo nº 1 a nome da Comunidade Autónoma de Galicia, no tomo 698, libro 291, folio 150, predio número 21010, inscrición 3ª.</p>
<p>Santiago de Compostela, 3 de xuño de 1999.</p>
<p>P.D. (Orde 13-12-1993)</p>
<p>Emilio Álvarez Rey</p>
<p>Secretario xeral e do Patrimonio da Consellería de Economía e Facenda</p>

