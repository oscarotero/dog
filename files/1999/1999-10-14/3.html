---
date: '1999-10-14'
id: 104B6
page: 12
number: 199
agency: 'CONSELLERÍA DE AGRICULTURA, GANDERÍA E POLÍTICA AGROALIMENTARIA'
section: III. OUTRAS DISPOSICIÓNS
title: >-
  Orde do 30 de setembro de 1999 sobre o procedemento de xestión das axudas
  destinadas a promove-la constitución das Agrupacións de Productores Agrarios.
range: Orde
url: 'https://www.xunta.gal/dog/Publicados/1999/19991014/Anuncio104B6_gl.html'
---
<p>A Unión Europea ten establecido un réxime de axudas á constitución e funcionamento administra</p>
<p>tivo das Agrupacións de Productores Agrarios (APAS) como sistema de favorece-la concentración da oferta agraria e a adecuación da producción ás existencias do mercado. O Ministerio de Agricultura, Pesca e Alimentación publicou con data do 21 de xaneiro de 1999 o Real decreto 2722/1998, do 18 de decembro, no que se desenvolve o réxime de axudas destinadas a promove-la constitución de APAS. No seu artigo 4 establécese que, no caso das APAS de ámbito xeográfico non superior ó dunha Comunidade Autónoma, correspóndelles a estes a tramitación, resolución e pagamento das axudas.</p>
<p>Por todo iso, en consonancia co establecido no artigo 30.I.3º do Estatuto de autonomía de Galicia e en uso das facultades que me confire a Lei 1/1983, do 22 de febreiro, reguladora da Xunta e do seu presidente</p>
<p>DISPOÑO:</p>
<p>Artigo 1º.-Obxecto.</p>
<p>Esta orde establece as bases reguladoras da tramitación de axudas para gastos de constitución e funcionamento das agrupacións de productores agrarios e as súas unións que teñan un ámbito xeográfico non superior ó de Galicia.</p>
<p>Artigo 2º.-Beneficiarios.</p>
<p>As agrupacións de productores e as súas unións recoñecidas a través do Regulamento 1360/1978, do Regulamento (CE) 952/1997, do Regulamento (CEE) 1696/1971 ou do Regulamento (CE) 2200/1996, e inscritas no correspondente rexistro.</p>
<p>Artigo 3º.-Solicitudes.</p>
<p>As solicitudes de axuda, dirixidas ó conselleiro de Agricultura, Gandería e Política Agroalimentaria, presentaranse no modelo que figura como anexo, xunto coa documentación adicional seguinte, referida ó período de funcionamento do que se solicita axuda:</p>
<p>-Memoria de actividades.</p>
<p>-Relación e xustificación do valor da producción comercializada.</p>
<p>-Relación e xustificación dos gastos de constitución, se é o caso, e de funcionamento.</p>
<p>-Balance e contas de resultados.</p>
<p>-Relación de socios.</p>
<p>-Declaración sobre outras axudas concedidas para o mesmo fin.</p>
<p>-Fotocopia do NIF e certificación bancaria da existencia da conta na que se solicita o ingreso da subvención.</p>
<p>-Acreditación formal de estar ó día nas obrigas tributarias e fronte á Seguridade Social, así como de non ter débedas pendentes de pagamento coa Administración pública da Comunidade Autónoma.</p>
<p>Artigo 4º.-Tramitación.</p>
<p>As solicitudes de axuda presentaranse prioritariamente nos servicios de Industrialización e Comercialización Agroalimentaria das delegacións provinciais correspondentes da consellería, sen prexuízo do disposto no artigo 38 da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999.</p>
<p>A Consellería de Agricultura, Gandería e Política Agroalimentaria resolverá as peticións presentadas seguindo a orde de presentación da documentación completa, e tendo en conta as dispoñibilidades orzamentarias de cada momento.</p>
<p>Artigo 5º</p>
<p>As solicitudes non resoltas no prazo de 6 meses consideraranse desestimadas.</p>
<p>Artigo 6º</p>
<p>A data máxima de presentación de solicitudes de axudas no exercicio orzamentario de 1999 remata o 30 de novembro de 1999.</p>
<p>Artigo 7º</p>
<p>O pagamento das subvencións efectuarase con cargo ó concepto orzamentario 09.04.615 A.470.0 dotado inicialmente cun importe de 77.500.000 ptas., así como con outros remanentes que puidesen existir no mesmo concepto.</p>
<p>Disposición transitoria</p>
<p>As solicitudes presentadas con anterioridade á data de publicación desta normativa ó abeiro dos regulamentos da Unión Europea ou das normas do Ministerio de Agricultura, Pesca e Alimentación e non resoltos seguirán o seu trámite.</p>
<p>Disposicións derradeiras</p>
<p>Primeira.-Facúltase o director xeral de Industrias e Alimentación para dicta-las disposicións necesarias para o desenvolvemento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 30 de setembro de 1999.</p>
<p>Cástor Gago Álvarez</p>
<p>Conselleiro de Agricultura, Gandería e Política</p>
<p>Agroalimentaria.</p>

