---
date: '1999-10-26'
id: 10C82
page: 12
number: 207
agency: CONCELLO DA CORUÑA
section: VI. ANUNCIOS
title: Anuncio (expediente 10/1999).
range: Anuncio
url: 'https://www.xunta.gal/dog/Publicados/1999/19991026/Anuncio10C82_gl.html'
---
<p>A Alcaldía-Presidencia con data 1 de outubro de 1999 adoptou a seguinte resolución:</p>
<p>Primeiro.-Incoar expediente para a aprobación de bases e estatutos da xunta de compensación que se constituirá para a execución do polígono G3.01 do Plan Xeral de Ordenación Municipal vixente.</p>
<p>Segundo.-Aprobar inicialmente o proxecto de bases e estatutos presentado por Mª Carmen García Seage en nombre e representación da comisión xestora constituída para estes efectos.</p>
<p>Terceiro.-Ordena-la citación persoal no expediente a aqueles que aparezan como interesados na súa calidade de titulares de bens e dereitos afectados, así como a publicación no Diario Oficial de Galicia do anuncio correspondente segundo modelo oficial que se xunta, facultando a comisión xestora, e no seu nome a Mª Carmen García Seage como presidenta dela, para a súa presentación e dilixenciamento ante o órgano correspondente.</p>
<p>O que se fai público de conformidade co disposto no artigo 133.4º en relación co 102, ambos da Lei 1/1997, do 24 de marzo, do solo de Galicia (BOE nº 103, do 30 de abril), advertindo os interesados de que o expediente se encontra á súa disposición nas oficinas de xestión do Servicio de Urbanismo, sitas na Avda. da Mariña nº 18, entre as 12 e as 14 horas de luns a venres durante o prazo de 20 días a partir da publicación ou notificación do acordo que se traslada, onde poderá consultalo e presentar cantas alegacións teña por conveniente na defensa dos seus dereitos, incluída a petición de incorporación á comisión xestora, nese caso deberá achegar exacta identificación do predio ou predios da súa propiedade, así como copia dos títulos xustificativos do seu dominio.</p>
<p>A Coruña, 1 de outubro de 1999.</p>
<p>O alcalde</p>
<p>P.D.</p>
<p>Salvador Fernández Moreda</p>
<p>Estatutos da Xunta de Compensación do Polígono G3.01 da Coruña</p>
<p>Capítulo I</p>
<p>Disposicións xerais</p>
<p>Artigo 1º.-Denominación.</p>
<p>A entidade urbanística colaboradora constitúese coa denominación de xunta de compensación do Polígono G3.01 da Coruña.</p>
<p>Artigo 2º.-Natureza.</p>
<p>1. A xunta terá natureza administrativa, personalidade xurídica propia e plena capacidade para o cumprimento das súas finalidades. A personalidade xurídica entenderase adquirida desde a inscrición da xunta no Rexistro de Entidades Urbanísticas Colaboradoras.</p>
<p>2. A xunta poderá adquirir, posuír, reivindicar, permutar, gravar, vender, segregar, agregar toda clase de bens, realizar contratos, executar obras, obrigarse, interpor recursos establecidos e exerce-las accións previstas legalmente.</p>
<p>Ademais actuará como fiduciaria con pleno poder dispositivo sobre os predios pertencentes ós propietarios que son seus membros, sen máis limitacións que as establecidas nestes estatutos. A capacidade exercerase con suxeición á Lei do solo, ó Regulamento de xestión urbanística e estes estatutos.</p>
<p>Artigo 3º.-Domicilio.</p>
<p>O domicilio da xunta queda fixado na Coruña, praza de Pontevedra, 19, 5º B.</p>
<p>Este domicilio poderá ser trasladado por acordo da asemblea xeral.</p>
<p>Artigo 4º.-Obxecto e finalidades.</p>
<p>A entidade terá por obxecto desenvolve-lo Polígono G3.01 da Coruña e a súa realización mediante a actuación polo sistema de compensación, e con esta finalidade levará a cabo tódalas operacións necesarias para distribuír entre os asociados os beneficios e cargas fixados polo planeamento.</p>
<p>Terá entre os seus fins:</p>
<p>1. Actuar como entidade urbanística colaboradora inscribíndose no rexistro para o efecto e no mercantil por calquera motivo que se considere oportuno.</p>
<p>2. Execución da urbanización, mediante a redacción do proxecto e execución das obras e desenvolver toda a actuación compensatoria sobre os terreos ordenados polo Plan Xeral de Ordenación Municipal incluídos no polígono.</p>
<p>3. Requirir do concello a expropiación forzosa en beneficio da xunta, dos propietarios que non se incorporen en tempo e forma a ela e dos que incumpran as súas obrigas no seu seo, así como solicitar del a vía de constrinximento para o cobramento das débedas á xunta dos seus membros.</p>
<p>4. Incorpora-los terreos á xunta con capacidade de disposición fiduciaria establecida por estes estatutos, quedando afectos ó cumprimento das obrigas urbanísticas do proceso compensatorio. Desenvol</p>
<p>ve-lo sistema de compensación e entrega-las parcelas resultantes ós membros da xunta.</p>
<p>5. Actuar economicamente para o cumprimento dos seus fins incluso en operacións de crédito avaladas con garantías sobre os terreos.</p>
<p>6. Esixirlles ás compañías subministradoras de servicios e enerxía o reembolso dos custos das instalacións que lles afecten e legalmente lles corresponda satisfacer.</p>
<p>7. Tódolos restantes obxectivos previstos na Lei do solo e no Regulamento de xestión urbanística.</p>
<p>Artigo 5º.-Administración actuante.</p>
<p>1. A xunta de compensación actuará baixo a tutela do Concello da Coruña.</p>
<p>2. Para o exercicio da mencionada tutela corresponde ó concello:</p>
<p>a) Dar audiencia dos estatutos e bases de compensación ós propietarios non promotores da xunta, para a formulación de alegacións e, se é o caso, para a súa incorporación á xunta.</p>
<p>b) Aproba-los estatutos, as bases de actuación e as modificacións que sexan acordadas pola xunta.</p>
<p>c) Designar un representante na xunta de compensación.</p>
<p>d) Aproba-la constitución da xunta e remiti-lo acordo e a escritura de constitución ó Rexistro de Entidades Urbanísticas Colaboradoras para a súa inscrición.</p>
<p>e) O exercicio da expropiación forzosa, a beneficio da xunta, respecto dos terreos dos propietarios non incorporados ou que incumpran as súas obrigas.</p>
<p>f) Utiliza-la vía de constrinximento para o cobramento das contías debidas por calquera dos membros da xunta.</p>
<p>g) Resolver en alzada os recursos contra os acordos da xunta.</p>
<p>h) Tódalas restantes atribucións que resulten da lexislación urbanística vixente.</p>
<p>Artigo 6º.-Duración.</p>
<p>A xunta terá unha duración indefinida desde a súa constitución en escritura pública ata o cumprimento total do seu obxecto e finalidades, con excepción de que se produza a súa disolución, de acordo co que se establece no artigo 33 deste estatuto.</p>
<p>Capítulo II</p>
<p>Asociados</p>
<p>Artigo 7º.-Asociados.</p>
<p>A xunta quedará integrada por:</p>
<p>a) Os propietarios dos predios incluídos no polígono de actuación, que promoveron o sistema e que representan máis do 60% da propiedade total da zona de actuación.</p>
<p>b) O resto de propietarios de predios incluídos no polígono de actuación que soliciten o ingreso na xunta en calquera dos supostos dos artigos 162</p>
<p>e 163 do Regulamento de xestión urbanística e acepten estes estatutos e as bases de actuación da xunta, mediante escrito ou comparecencia na que conste expresamente a aceptación, así como a presentación da documentación que se menciona no punto seguinte.</p>
<p>c) O Concello da Coruña figurará na xunta de compensación como administración urbanística actuante.</p>
<p>2. En calquera caso, os propietarios incorporados á xunta terán que achegar, no prazo de dez días desde a súa incorporación, os títulos e documentos acreditativos da súa titularidade e deberán declara-las situacións xurídicas, cargas e gravames, que afecten ós seus respectivos predios, con expresión, se é o caso, da natureza, nome ou domicilio dos titulares dos dereitos.</p>
<p>3. Tódolos asociados, sexan fundadores ou aheridos, terán, unha vez incorporados á xunta, os mesmos dereitos e obrigas.</p>
<p>Artigo 8º.-Constitución da xunta de compensación.</p>
<p>Transcorrido un mes desde a notificación que efectuará o concello de que se aprobaron definitivamente os estatutos e bases, el mesmo requirirá os interesados para constituí-la xunta en escritura pública que deberá comprender como mínimo o previsto no Regulamento de xestión urbanística.</p>
<p>Artigo 9º.-Empresas urbanizadoras.</p>
<p>1. A incorporación á xunta de empresas urbanizadoras que acheguen total ou parcialmente os fondos necesarios para a urbanización ou que procedan á súa execución, requirirá a aprobación da asemblea xeral co quórum sinalado no artigo 25º. No acordo determinaranse as condicións da incorporación, de acordo coas bases de actuación e, en especial, os compromisos e garantías da súa xestión na forma e contía determinadas pola xunta.</p>
<p>Neste suposto a empresa urbanizadora estará representada na xunta na forma que determina o artigo 166 f) do Regulamento de xestión urbanística.</p>
<p>2. Se se acordase, por parte da xunta e da empresa urbanizadora, a contraprestación dos gastos efectuados por esta última mediante a adxudicación de terreos resultantes da urbanización, estes valoraranse de acordo co valor urbanístico baseándose nun cadro de equivalencias que se terá que aprobar no momento do acordo de incorporación.</p>
<p>Artigo 10º.-Socios singulares.</p>
<p>Cando existan propiedades compartidas os comuneiros designarán unha persoa para o exercicio das súas facultades na xunta e responderán solidariamente das súas obrigas con ela; esta designación será requisito imprescindible para adhesión destas propiedades indivisas.</p>
<p>Cando exista núa propiedade dunha persoa e usufructo doutra, o nu propietario será quen teña a condición de socio da xunta.</p>
<p>Naqueles casos de propietarios menores ou incapaces, formarán parte da xunta os seus represen</p>
<p>tantes e a disposición do predio para efectos do proceso compensatorio non estará suxeita a limitacións de carácter civil.</p>
<p>Ata o momento que a xunta non posúa coñecemento formal da titularidade dalgunha parcela, esta será tratada como de propietario descoñecido, seguíndose todo o proceso co dito carácter e así se expropiará ou inscribirá no Rexistro da Propiedade o dereito resultante.</p>
<p>Para todos aqueles casos non descritos anteriormente aplicarase o que dispoña a Lei do solo, o Regulamento de xestión urbanística e o resto de disposicións xerais sobre urbanismo ou, no seu defecto, a Lei de réxime xurídico das sociedades anónimas.</p>
<p>Capítulo III</p>
<p>Dereitos e obrigas dos socios</p>
<p>Artigo 11º.-Dereitos.</p>
<p>Os membros da xunta gozan dos seguintes dereitos:</p>
<p>a) Participar con voz e voto na asemblea xeral. O voto será ponderado coas respectivas cotas de participación.</p>
<p>b) Ser elector e elixible para os cargos sociais.</p>
<p>c) Presentar propostas e suxestións.</p>
<p>d) Participar nos resultados da xestión de acordo coas bases de actuación e cos principios de solidariedade de beneficios e cargas.</p>
<p>e) Obter información da xunta e dos seus órganos.</p>
<p>f) Tódolos restantes dereitos que lles correspondan de acordo con estes estatutos e as disposicións legais aplicables.</p>
<p>2. Os cotitulares dunha cota de participación terán que designar, mediante documento fidedigno, un representante con facultades suficientes para o exercicio dos dereitos e obrigas como asociado, respondendo solidariamente das obrigas derivadas da súa condición.</p>
<p>Artigo 12º.-Obrigas.</p>
<p>1. Os asociados están sometidos ás obrigas de carácter xeral derivadas do cumprimento das prescricións e normas legais e de planeamento urbanístico vixente, así como dos acordos adoptados polos órganos de goberno e administración da xunta.</p>
<p>2. Os asociados estarán especialmente obrigados a:</p>
<p>a) Outorga-los documentos necesarios para a formalización das cesións obrigatorias e gratuítas fixadas polo planeamento vixente, así como regulariza-la titularidade e situación rexistral dos terreos da súa propiedade achegados á xunta de compensación nos prazos que esta sinale.</p>
<p>b) Satisfacer puntualmente as cantidades necesarias para atende-los gastos ordinarios de xestión da xunta. Para este efecto, o consello rector fixará a cantidade correspondente a cada membro en función da cota de participación que teña atribuída.</p>
<p>c) Paga-las cotas ou cantidades que lles correspondan para a execución das obras de urbanización,</p>
<p>de acordo co que establecen o artigo 58 e seguintes do Regulamento de xestión urbanística.</p>
<p>d) Comunicarlle á xunta o propósito de transmiti-los terreos ou a participación nela, cun mes de antelación.</p>
<p>e) Permiti-la ocupación dos predios para a execución das obras de urbanización ou outras actividades inherentes ós obxectivos e finalidades da xunta.</p>
<p>2. Os propietarios incorporados á xunta deberán facerse cargo das cargas e gravames que afecten ós terreos da súa titularidade así como das indemnizacións que resulten polo desafiuzamento de ocupantes ou inquilinos dos seus predios.</p>
<p>3. O incumprimento das obrigas por parte de calquera asociado determinará a responsabilidade definitiva nos artigos 181 e seguintes do Regulamento de xestión urbanística.</p>
<p>4. A incorporación dos propietarios á xunta non presupón a transmisión a ela dos inmobles afectos ós resultados da xestación común, pero en todo caso os terreos permanecen directamente afectados polo cumprimento das obrigas inherentes ó sistema de compensación, con anotación no Rexistro da Propiedade na forma sinalada no Regulamento de xestión urbanística,</p>
<p>Artigo 13º.-Transmisións.</p>
<p>Os membros da xunta poderán allea-los seus terreos ou a participación nela coas seguintes condicións e efectos:</p>
<p>a) O transmisor deberá notificarlle á xunta de maneira fidedigna as circunstancias do adquirente e as condicións da transmisión.</p>
<p>b) O adquirente, por calquera título, queda subrogado nos dereitos e en tódalas obrigas pendentes por razón da participación alleada, debéndose facer constar esta circunstancia no título de transmisión.</p>
<p>c) As transmisións de terreos que se realicen como consecuencia da constitución da xunta de compensación por achega dos propietarios da unidade de execución, ou en virtude de expropiación forzosa, e as adxudicacións de soares que se efectúen a favor dos propietarios membros da xunta e en proporción ós terreos incorporados por aqueles, estarán exentas, con carácter permanente, se se cumpren tódolos requisitos urbanísticos, do imposto sobre transmisións patrimoniais e actos xurídicos documentados, e non terán a consideración de transmisións de dominio para efectos da exacción do imposto sobre o incremento de valor dos terreos de natureza urbana.</p>
<p>Capítulo IV</p>
<p>Órganos de goberno e administración</p>
<p>Artigo 14º</p>
<p>1. Rexen a xunta os seguintes órganos:</p>
<p>a) Asemblea xeral.</p>
<p>b) Consello Rector.</p>
<p>c) Presidente.</p>
<p>d) Secretario.</p>
<p>2. Potestativamente, cando o coide conveniente o Consello Rector, poderase designar un xerente, coas facultades que expresamente se determinen, e un tesoureiro, cargo que será por un vocal do Consello Rector.</p>
<p>Artigo 15º.-A asemblea.</p>
<p>Estará constituída por tódolos asociados e un representante do Concello da Coruña, designado expresamente por este.</p>
<p>Tódolos membros da xunta, mesmo os disidentes e os que non asistisen ás reunións, quedarán sometidos ós acordos adoptados validamente.</p>
<p>Artigo 16º.-Reunións.</p>
<p>A asemblea xeral reunirase en sesión ordinaria dúas veces ó ano e, en sesión extraordinaria, cando o coide necesario o presidente ou o Consello Rector, ou ben cando o soliciten por escrito asociados que representen, como mínimo, o 30% das cotas de participación. Neste último suposto, o presidente deberá convoca-la reunión solicitada dentro do mes seguinte á solicitude.</p>
<p>Artigo 17º.-Facultades.</p>
<p>Correspóndelle á asemblea xeral as facultades seguintes:</p>
<p>a) Proposta de modificación dos estatutos.</p>
<p>b) Nomeamento e cesamento do secretario, do presidente e, se procede, do xerente e do tesoureiro.</p>
<p>c) Aprobación da memoria anual e das contas.</p>
<p>d) Proposta de disolución da xunta.</p>
<p>e) Distribución de beneficios e perdas segundo o establecido nas bases de actuación.</p>
<p>f) Aprobación do proxecto de compensación.</p>
<p>g) Incorporación de empresas urbanizadoras e constitución de sociedades con fins de urbanización ou complementarios.</p>
<p>h) Calquera outro asunto que afecte, con carácter relevante, á vida da entidade.</p>
<p>i) Venda dos terreos que se reserve a xunta no proxecto de compensación para facer fronte ós gastos de urbanización.</p>
<p>j) Concertación de créditos para realiza-las obras de urbanización con garantía, incluso hipotecaria, dos terreos incluídos no sector.</p>
<p>Artigo 18º.-Consello Rector.</p>
<p>1. O Consello Rector é o órgano directivo superior da xunta e estará constituído por un presidente e un secretario, que o serán da entidade, e por un mínimo de tres e un máximo de sete vocais, en representación dos asociados e en función das súas cotas de participación.</p>
<p>Un dos vocais será designado polo Concello da Coruña.</p>
<p>2. O Consello Rector ten as seguintes atribucións:</p>
<p>a) Administración da xunta de acordo coa Lei do solo, o Regulamento de xestión urbanística e estes estatutos.</p>
<p>b) Execución dos acordos da asemblea xeral.</p>
<p>c) Formulación e remisión dos proxectos de compensación á asemblea xeral.</p>
<p>d) Encargo da redacción dos proxectos de urbanización, logo de aprobación da asemblea.</p>
<p>e) Análise das ofertas da execución de obras e proposta de contratación á asemblea.</p>
<p>f) Determinación dos recursos económicos e achegas ordinarias e extraodinarias, así como os prazos para as efectuar.</p>
<p>f) Desenvolve-la xestión económica e contabiliza-los resultados da xestión.</p>
<p>g) Exerce-lo resto das facultades de goberno e administración non reservadas expresamente á asemblea xeral e as que esta lle delegue.</p>
<p>3. O Consello Rector reunirase polo menos dúas veces ó ano para ter coñecemento do desenvolvemento da xunta e adopta-los acordos pertinentes. Tamén se reunirá sempre que sexa necesario para adopta-los acordos que requiran a súa intervención e tamén cando o considere adecuado o presidente ou a asemblea xeral, ou o pidan por escrito dous ou máis vocais. Neste suposto, o presidente deberá convoca-lo consello dentro dos quince días seguintes á data en que se reciba a petición.</p>
<p>Artigo 19º.-Presidente.</p>
<p>1. A presidencia da entidade e dos seus órganos colexiados corresponderalle ó membro do Consello Rector que designe a asemblea xeral.</p>
<p>2. Terá as seguintes atribucións:</p>
<p>a) Convocar, presidir e dirixi-las deliberacións dos órganos colexiados da entidade e dirimi-los empates con voto de calidade.</p>
<p>b) Representa-la xunta en toda clase de negocios xurídicos, podendo conferir poderes a terceiras persoas para o exercicio desta representación, tanto no ámbito xudicial como no extraxudicial.</p>
<p>c) Da-lo visto e prace ás actas da asemblea xeral e do Consello Rector e ás certificacións que se expidan, así como a todos aqueles documentos que precisen a súa autorización.</p>
<p>d) Exercer calquera actividade bancaria que se esixa para o funcionamento da entidade, na forma que determine o Consello Rector.</p>
<p>e) Calquera outra función inherente ó seu cargo que lle sexa delegada pola asemblea xeral ou polo Consello Rector.</p>
<p>3. En caso de ausencia ou enfermidade, o presidente será substituído polo vocal do Consello Rector que el mesmo designe, excluído o secretario.</p>
<p>Artigo 20º.-Secretario.</p>
<p>Actuará como secretario a persoa designada pola asemblea xeral, e non será necesario que sexa un asociado da xunta. Asistirá con voz e sen voto ás reunións dos órganos colexiados.</p>
<p>Redactará acta de cada sesión dos órganos mencionados, que será asinada por el, co visto e prace</p>
<p>do presidente, e aprobarase nesa mesma ou na seguinte reunión.</p>
<p>Advertirá de toda ilegalidade manifesta nos acordos que se pretenda adoptar. Se, malia esa advertencia, fose tomado o acordo, o secretario comunicarao ó Concello da Coruña para efectos do disposto no artigo 5 deste estatuto.</p>
<p>Artigo 21º.-Tesoureiro.</p>
<p>Será designado, se proceder, pola asemblea xeral entre os vocais do Consello Rector e as súas funcións consistirán na realización dos pagamentos e cobros que correspondan ó fondo da xunta, así como na custodia deste, na rendición de contas da xestión orzamentaria da entidade e no cumprimento de tódalas demais obrigas que, respecto das súas funcións, estableza a xunta.</p>
<p>Artigo 22º.-Recursos persoais.</p>
<p>A xunta funcionará mediante a prestación persoal dos seus asociados. Sen embargo, se a prestación mencionada fose inxustificada ou demasiado onerosa para quen desempeñe cargos sociais, poderá procederse, de acordo co Consello Rector, á contratación do persoal que se coide necesario, o cal será retribuído con cargo ós recursos económicos autorizados para o efecto.</p>
<p>Capítulo V</p>
<p>Funcionamento da entidade</p>
<p>Artigo 23º.-Convocatoria de sesións.</p>
<p>Os órganos colexiados da entidade serán convocados polo secretario, por orde do presidente. A convocatoria expresará os asuntos que hai que tratar sen que sexan válidos os acordos adoptados sobre outras materias, con excepción do que dispón o artigo 25º destes estatutos.</p>
<p>As convocatorias realizaranse mediante carta por correo certificado ós domicilios designados polos interesados para as notificacións e cunha antelación de oito días naturais á data da reunión.</p>
<p>Artigo 24º.-Quórum de constitución.</p>
<p>1. A asemblea xeral quedará constituída validamente en primeira convocatoria cando asistan a ela, presentes ou debidamente representados (por escrito e para cada reunión) a maioría dos membros ou calquera número deles que represente como mínimo o 60% da superficie do polígono.</p>
<p>En segunda convocatoria, que se celebrará unha hora despois da primeira, será válida a constitución da asemblea, calquera que sexa o número de asistentes ou cotas de participación representadas, sendo preceptiva a presencia do presidente e do secretario ou do quen os substitúa.</p>
<p>2. O Consello Rector quedará validamente constituído en primeira convocatoria, sempre que o número de asistentes sexa superior á metade dos seus compoñentes e, en segunda convocatoria, unha hora despois, calquera que sexa o número de asistentes, sendo preceptiva a presencia do presidente e do secretario ou de quen os substitúa.</p>
<p>3. Non obstante o expresado nos parágrafos anteriores, os órganos colexiados entenderanse convocados e validamente constituídos para tratar calquera asunto da súa competencia, sempre que estean presentes ou representados tódolos seus membros e así o acorden por unanimidade.</p>
<p>Artigo 25º.-Adopción de acordos.</p>
<p>1. Quórum ordinario. Os acordos dos órganos colexiados adoptaranse por maioría simple das cotas de participación, coas excepcións que se determinen no punto seguinte.</p>
<p>2. Quórum especial. A adopción de acordos, por parte do órgano colexiado que corresponda, referentes a modificación dos estatutos e das bases de actuación, aprobación do proxecto de compensación, determinación de achegas extraordinarias, proposta de modificación de planeamento, e de aprobación do proxecto de urbanización, así como incorporación de empresas urbanizadoras, requirirán o voto favorable da maioría dos membros que represente máis dos dous tercios de participación.</p>
<p>3. Cómputo de votos. Farase polas cotas de participación en proporción ó dereito ou interese económico de cada asociado.</p>
<p>Para efectos de quórum, as cotas de participación que correspondan á xunta en virtude de adquisicións como beneficiaria de expropiacións, atribuiranse ós membros da xunta na proporción na que contribuísen a sufraga-los custos de expropiación.</p>
<p>Artigo 26º.-Asistencia de persoal especializado.</p>
<p>Logo de acordo do Consello Rector, poderán asistir ás reunións da asemblea xeral, con voz e sen voto, os técnicos e persoal especializado que se consideren necesarios para informar sobre os diversos asuntos.</p>
<p>Artigo 27º.-Actas.</p>
<p>Dos acordos da asemblea e do Consello Rector redactarase acta que, unha vez aprobada, se transcribirá ó respectivo libro de actas, o cal deberá estar debidamente foliado, encadernado e legalizado.</p>
<p>Capítulo VI</p>
<p>Réxime económico</p>
<p>Artigo 28º</p>
<p>1. Os recursos económicos estarán constituídos polas achegas dos asociados e os créditos que se concerten coa garantía dos terreos incluídos no polígono.</p>
<p>2. As achegas dos asociados serán de dúas clases:</p>
<p>a) Ordinarias, destinadas a sufraga-los gastos xerais da xunta, de acordo coas precisións sinaladas polo Consello Rector para tal efecto.</p>
<p>b) Extraordinarias, destinadas ó pagamento do custo da xestión e execución da urbanización segundo o establecido nas bases de actuación en relación coa forma e prazos destas achegas.</p>
<p>Artigo 29º</p>
<p>1. A exacción de achegas corresponderalle á xunta na contía e prazo acordado mediante requirimento individual.</p>
<p>2. Se transcorrido un mes desde o requirimento do pagamento, algún membro incumpre a súa obriga, facéndose notoria a súa negativa ou atraso no pagamento das cantidades debidas á xunta, esta poderá solicitar ó Concello da Coruña que se aplique a expropiación ó membro moroso, ou ben que proceda ó cobramento pola vía de constrinximento. As cantidades percibidas pola aplicación deste procedemento entregaranse á xunta.</p>
<p>Artigo 30º</p>
<p>1. A xunta levará a contabilidade da xestión económica en libros adecuados para que en todo momento poida darse razón das operacións realizadas e poidan deducirse dos ditos libros as contas que hai que dar.</p>
<p>2. A contabilidade será por conta do tesoureiro ou, se é o caso, do secretario do Consello Rector, baixo a supervisión do presidente.</p>
<p>Capítulo VII</p>
<p>Réxime xurídico</p>
<p>Artigo 31º.-Executividade.</p>
<p>Os acordos dos órganos de goberno e administración da xunta serán executivos, sen prexuízo dos recursos e accións que procedan.</p>
<p>Artigo 32º.-Recursos.</p>
<p>Contra as actuacións e acordos da xunta, os interesados poderán interpor recurso de alzada fronte a Administración actuante no prazo de quince días, tal como prevé o artigo 184 do Regulamento de xestión urbanística.</p>
<p>Capítulo VIII</p>
<p>Disolución e liquidación</p>
<p>Artigo 33º</p>
<p>1. A disolución producirase polo cumprimento dos fins para os cales foi creada a xunta e requirirase, en todo caso, acordo do Concello da Coruña.</p>
<p>2. Non procederá a aprobación da disolución mentres non conste a aceptación, por parte do concello, das obras de urbanización e dos terreos obxecto de cesión; así mesmo deberá consta-lo cumprimento das obrigas pendentes.</p>
<p>Disposición derradeira</p>
<p>1. Estes estatutos, unha vez inscritos no Rexistro de Entidades Urbanísticas Colaboradoras, terán natureza obrigatoria para a Administración e para os membros da xunta.</p>
<p>2. Calquera modificación dos estatutos que sexa acordada pola asemblea xeral requirirá a aprobación da Administración actuante e a súa inscrición no mencionado rexistro.</p>
<p>Disposición adicional</p>
<p>Para todo aquilo que non fose previsto nestes estatutos aplicarase o que dispoña a Lei do solo, o Regulamento de xestión urbanística e o resto de disposicións xerais sobre urbanismo ou, no seu defecto, a Lei de réxime xurídico das sociedades anónimas.</p>
<p>Bases de actuación da Xunta de Compensación do polígono G3.01 da Coruña</p>
<p>I. Disposicións xerais.</p>
<p>Primeira.-Obxecto.</p>
<p>Estas bases de compensación refírense á xunta de compensación do Polígono G3.01, no termo municipal da Coruña.</p>
<p>O Polígono G3.01 da Coruña foi aprobado definitivamente o 1 de outubro de 1999.</p>
<p>A finalidade das bases é regulamenta-la incorporación dos membros da xunta, no que se refire á valoración das achegas, ben de terreos, ben en metálico, para a execución da obra urbanizadora, á execución da urbanización e á liquidación dos efectos da xunta, mediante a determinación das normas referidas ó reparto de beneficios e cargas entre os seus integrantes, e baixo a tutela do Concello da Coruña, en canto que é Administración actuante e destinatario dos terreos de cesión obrigatoria.</p>
<p>Segunda.-Suxeitos interesados.</p>
<p>1. Unha vez aprobadas definitivamente estas bases e os estatutos da xunta de compensación, o Concello da Coruña constituirá a xunta mencionada, con efectos desde a inscrición do acordo de aprobación no Rexistro de Entidades Urbanísticas Colaboradoras.</p>
<p>2. Formarán parte da xunta os propietarios e, se é o caso, empresas urbanizadoras relacionadas no capítulo II dos estatutos da entidade.</p>
<p>3. Así mesmo, designarase un representante do Concello da Coruña no acordo de aprobación definitiva destas bases e estatutos da xunta, quen formará parte tanto do Consello Rector como da asemblea xeral da entidade.</p>
<p>Terceira.-Actuacións que comprende.</p>
<p>A actuación polo sistema de compensación comprenderá:</p>
<p>a) A expropiación dos predios dos propietarios non incorporados, en prazo e forma, do que será beneficiaria a xunta de compensación.</p>
<p>b) A cesión gratuíta ó Concello da Coruña dos terreos de cesión obrigatoria así como das obras e instalacións que se deban executar conforme o planeamento vixente.</p>
<p>c) O pagamento das obras de urbanización e outros custos inherentes, fixados no plan parcial e no proxecto de urbanización.</p>
<p>d) A xusta distribución dos terreos susceptibles de edificación privada, de acordo co que dispón a normativa urbanística entre os propietarios e outros membros, en proporción ás súas respectivas cotas de participación.</p>
<p>II. Criterios de valoración.</p>
<p>Cuarta.-Criterios para a valoración dos predios achegados.</p>
<p>1. Sendo así que o polígono se executa en solo urbano consolidado, o dereito dos propietarios será</p>
<p>proporcional á superficie real dos seus predios respectivos incluídos no polígono.</p>
<p>2. Asignaráselle a cada un dos predios unha porcentaxe expresada en cotas de participación de acordo co criterio sinalado no punto anterior. Estas cotas de participación constituirán o coeficiente para a adxudicación dos predios resultantes da compensación.</p>
<p>3. As superficies computables acreditaranse mediante certificado do Rexistro da Propiedade ou, no seu defecto, mediante documento notarial acreditativo de título de adquisición, segundo o que estableza o artigo 7º.2 dos estatutos da xunta.</p>
<p>4. En caso de discrepancia sobre a propiedade dun predio, parte del, ou nos seus lindeiros, a superficie en discusión considerarase pertencente a partes iguais ós litigantes, mentres non se resolva a discusión por convenio entre os interesados ou por resolución xudicial.</p>
<p>5. O valor por metro de superficie estará comprendido entre a cantidade que resulte de aplica-la fórmula:</p>
<p>A=(MPx0,77x0,2x0,8x0,85x0,5x5/6)-2,80</p>
<p>Sendo MP o módulo ponderado establecido para o réxime de vivendas de protección oficial para o ano 1994:</p>
<p>85.733 * 1,0505</p>
<p>e un 20% máis deste valor, isto é:</p>
<p>A&lt;valor&lt;&lt;1, 2 A.</p>
<p>Quinta.-Criterios de valoración dos dereitos.</p>
<p>Os titulares de dereitos reais que non se extingan coa compensación serán adxudicatarios no mesmo concepto en que o eran anteriormente, polo principio de subrogación real. O propietario deberá comparti-la cota atribuída co titular do dereito real.</p>
<p>A valoración doutros dereitos reais e das servidumes prediais realizarase de acordo coas disposicións sobre expropiación que especificamente determine a taxación deles, e subsidiariamente de acordo coas normas de dereito administrativo ou civil que regulan a institución e, no seu defecto, polas establecidas para os impostos de sucesións, transmisións patrimoniais e actos xurídicos documentados.</p>
<p>Sexta.-Criterios de valoración de edificacións, obras, plantacións ou instalacións que deban ser derribadas.</p>
<p>O valor das edificacións, obras, plantacións, instalacións e outros elementos existentes sobre os predios, e que deban ser derribados, determinarase con independencia do solo e de acordo cos criterios da Lei de expropiación forzosa, sempre e cando non formen parte da achega dos dereitos dos propietarios incorporados relacionados cos terreos.</p>
<p>Entenderase necesario o derribo cando sexa procedente a eliminación do elemento para realizar obras de urbanización previstas no plan, cando estea</p>
<p>situado nunha superficie que non vaia ser adxudicada integramente a un só propietario ou cando a súa conservación sexa incompatible coa ordenación, mesmo como uso provisional.</p>
<p>Sétima.-Taxacións.</p>
<p>As taxacións a que se refiren as dúas bases anteriores efectuaranse no proxecto de compensación.</p>
<p>Oitava.-Criterios de valoración das achegas de empresas urbanizadoras.</p>
<p>1. No suposto previsto no artigo 9º dos estatutos da xunta de compensación, a achega das empresas urbanizadoras determinarase tendo en conta o custo orzado no proxecto de urbanización ou o custo dos sectores ou partidas que teñan que ser executados, e no momento da incorporación convirase coa xunta se esta cifra é definitiva ou se serán de aplicación cláusulas de revisión de prezos ou de estabilización de custos; o acordo de aprobación deberá ser adoptado pola asemblea xeral.</p>
<p>Para a adxudicación de terreos, a asemblea xeral aprobará coa empresa urbanizadora o convenio polo cal se determinará a contrapartida á achega da empresa, segundo o que dispón o artigo 9.2º dos estatutos da entidade.</p>
<p>2. A participación da empresa diminuirá a dos membros da xunta.</p>
<p>III. Execución das obras de urbanización.</p>
<p>Novena.-Forma de contratación.</p>
<p>1. A execución das obras de urbanización levaraas a cabo unha empresa urbanizadora ou un contratista idóneo, por adxudicación directa da xunta de compensación.</p>
<p>2. Se se incorporase á xunta de compensación algunha empresa urbanizadora que achegue, total ou parcialmente, os recursos necesarios para a execución da urbanización, a execución será realizada directamente por esa empresa.</p>
<p>3. No contrato de obras garantirase o cumprimento das circunstancias esixidas no artigo 176.3º do Regulamento de xestión urbanística.</p>
<p>Décima.-Custos de urbanización.</p>
<p>1. Os custos de urbanización serán satisfeitos polos asociados proporcionalmente ás súas cotas de participación.</p>
<p>2. Consideraranse como custos de urbanización os seguintes:</p>
<p>a) Tódalas obras de vialidade necesaria e establecidas de acordo co planeamento e o proxecto de urbanización.</p>
<p>b) As obras de saneamento que afecten ó polígono.</p>
<p>c) Subministración de auga potable e de rega.</p>
<p>d) Subministración de enerxía eléctrica, que incluirá a conducción e a distribución, así como a luz pública.</p>
<p>e) Rede de telefonía.</p>
<p>f) Rede de gas.</p>
<p>g) Xardinería e arborado de parques, xardíns e vías públicas.</p>
<p>h) Custos de redacción e tramitación do proxecto de urbanización e do proxecto de compensación de acordo cos principios establecidos nestas bases.</p>
<p>IV. Distribución de beneficios e cargas.</p>
<p>Undécima.-Cesións obrigatorias de terreos e obras de urbanización.</p>
<p>1. Os terreos de cesión obrigatoria serán transmitidos ó Concello da Coruña en virtude do acordo de aprobación do proxecto de compensación.</p>
<p>Non obstante, a xunta, ou o contratista por ela designado, poderá ocupa-los terreos cedidos para a realización das obras de urbanización.</p>
<p>2. A cesión das obras de urbanización e daquelas instalacións das que a execución non estivese prevista, producirase a favor do concello.</p>
<p>Duodécima.-Cotas de participación.</p>
<p>1. A participación de cada propietario na entidade, tanto na distribución de beneficios como nas cargas ou perdas, será proporcional á superficie dos terreos respectivos dentro do sector, sen prexuízo do establecido na base sétima.</p>
<p>2. No caso de incorporación á xunta de empresas urbanizadoras, procederase no momento da súa integración ó reaxuste das participacións dos asociados, de acordo co establecido na base oitava e asignaranse as cotas correspondentes á empresa urbanizadora.</p>
<p>Décimo terceira.-Valoración e adxudicación dos predios resultantes.</p>
<p>1. Os predios que resulten valoraranse en función do aproveitamento do polígono, con criterios obxectivos e xerais para a súa totalidade.</p>
<p>A valoración basearase na superficie edificable corrixida segundo criterios de valoración do mercado.</p>
<p>2. A valoración poderase realizar en puntos ou unidades convencionais, que deberán ser taxadas en diñeiro, co fin de determina-las indemnizacións que procedan por diferencias de adxudicación e para as homoxeneizar coas achegas que se fagan en metálico.</p>
<p>3. A adxudicación dos predios resultantes ós membros da xunta farase en proporción ós bens ou dereitos achegados.</p>
<p>Procurarase que os predios adxudicados estean situados o máis cerca posible das antigas propiedades dos mesmo titulares.</p>
<p>4. Non se poderán adxudicar como predios independentes superficies inferiores á parcela mínima edificable establecida ou que non reúnan a configuración e características adecuadas para a súa edificación de acordo co planeamento.</p>
<p>En caso de que, debido á escasa contía dos dereitos de propietarios, non sexa posible adxudicar predios independentes a cada un deles, os soares que resul</p>
<p>ten adxudicaranse pro indiviso a estes propietarios. A mesma regra aplicarase ós excesos cando, por determinadas esixencias da parcelación, o dereito de certos propietarios non se esgote coa adxudicación independente que se realice no seu favor.</p>
<p>5. Cando non sexa posible a correspondencia exacta entre a cota de participación dun membro da xunta e a súa cota de adxudicación en terreos, tanto o defecto coma o exceso compensaranse en metálico, sempre e cando a diferencia non sexa superior ó 15% do valor dos terreos que lle sexan adxudicados.</p>
<p>Décimo cuarta.-Momento da adxudicación.</p>
<p>A aprobación definitiva por parte do Concello da Coruña do proxecto de compensación e o outorgamento de escritura pública co contido sinalado no artigo 172 do Regulamento de xestión urbanística, determinarán a inscrición do dito proxecto de compensación no Rexistro da Propiedade.</p>
<p>Décimo quinta.-Edificación.</p>
<p>Os soares adxudicados pola xunta poderán edificarse desde o momento en que comecen as obras de urbanización, sen prexuízo da solicitude de licencia do Concello da Coruña, mediante escrito, solicitando edificación e urbanización simultánea de acordo co establecido no Regulamento de xestión.</p>
<p>Décimo sexta.-Réxime económico.</p>
<p>1. O incumprimento por parte dos membros da xunta das obrigas e cargas que impón a Lei do solo e que se desenvolven no Regulamento de xestión urbanística, incluso nos casos nos que o dito incumprimento afecte ós prazos para cumpri-los ditos deberes e cargas, dará lugar á expropiación dos bens e dereitos destes que fará efectiva o Concello da Coruña a favor da xunta, que terá a condición xurídica de beneficiario.</p>
<p>2. Os membros da xunta teñen que realiza-las súas achegas, en metálico ou en terreos, polo menos quince días antes do vencemento dos prazos que para tal efecto fixase o Consello Rector.</p>
<p>O atraso no pagamento dos quiñóns en prazo será penalizado con xuros que se cargarán ó principal do quiñón na contía de dous puntos por riba do tipo de xuro legal.</p>
<p>3. A distribución de beneficios e perdas realizarase segundo as seguintes regras:</p>
<p>a) O Consello Rector formulará unha liquidación que someterá á aprobación definitiva da asemblea xeral.</p>
<p>b) A liquidación comprenderá tanto beneficios e perdas como a participación que corresponda a cada un dos membros da xunta.</p>
<p>c) A determinación de beneficios e perdas realizarase de acordo cos criterios de valoración establecidos nestas bases de actuación.</p>
<p>d) A distribución de beneficios e perdas realizarase a pro rata entre tódolos membros da xunta, adxudicatarios de predios resultantes, segundo o valor destas.</p>

