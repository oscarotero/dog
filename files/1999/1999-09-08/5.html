---
date: '1999-09-08'
id: F016
page: 11
number: 174
agency: CONSELLERÍA DE SANIDADE E SERVICIOS SOCIAIS
section: III. OUTRAS DISPOSICIÓNS
title: >-
  Orde do 26 de agosto de 1999, de delegación de competencias nos Colexios
  Oficiais de Farmacéuticos da Comunidade Autónoma galega.
range: Orde
url: 'https://www.xunta.gal/dog/Publicados/1999/19990908/AnuncioF016_gl.html'
---
<p>A fórmula da delegación competencial é utilizada polas administracións públicas co fin de conseguir unha maior axilización no trámite e resolución dos asuntos administrativos, en beneficio tanto do funcionamento da Administración como dos administrados.</p>
<p>Unha vez publicada a Lei 5/1999, do 21 de maio, de ordenación farmacéutica, e tendo en conta o seu fin principal, como é o de garantirlles ós cidadáns de Galicia un acceso rápido, oportuno e equitativo á atención farmacéutica que necesiten, a experiencia aconsella neste momento delegar nos Colexios Oficiais de Farmacéuticos a tramitación de determinados expedientes.</p>
<p>Todo isto sen esquece-lo debido respecto ós principios informadores do procedemento administrativo e sen menoscabo das garantías xurídicas establecidas.</p>
<p>Na súa virtude, facendo uso das facultades que me confire o artigo 38 da Lei 1/1983, do 22 de febreiro, reguladora da Xunta e do seu presidente, reformada pola Lei 11/1988, do 20 de outubro, tendo en conta o disposto no artigo 13 da Lei 30/1992, do 26 de novembro, de réxime xurídico das administracións públicas e do procedemento administrativo común, e logo de conformidade dos Colexios Oficiais de Farmacéuticos</p>
<p>DISPOÑO:</p>
<p>Artigo único</p>
<p>Delégase nos Colexios Oficiais de Farmacéuticos da Coruña, Lugo, Ourense e Pontevedra:</p>
<p>1. A tramitación e proposta de resolución dos seguintes expedientes en relación coas oficinas de farmacia:</p>
<p>a) Autorización de novas oficinas, unicamente ata o momento procedemental da proposta de resolución de autorización nos municipios que poidan contar con novas oficinas de farmacia, segundo o disposto</p>
<p>na Lei 5/1999, do 21 de maio, de ordenación farmacéutica.</p>
<p>b) Autorización de locais para apertura e posta en funcionamento.</p>
<p>c) Traslado e modificación de locais.</p>
<p>d) Transmisión e peche.</p>
<p>2. A tramitación e autorización dos nomeamentos de rexente, substituto e adxunto de oficinas de farmacia, sen prexuízo de que a toma de posesión dos interesados se efectúe ante os órganos competentes da Consellería de Sanidade e Servicios Sociais.</p>
<p>3. O establecemento, nos termos previstos na normativa de aplicación, de horarios, quendas de servicios de urxencia e vacacións das oficinas de farmacia, sen prexuízo da correspondente comunicación á Consellería de Sanidade e Servicios Sociais, a través da División de Farmacia e Productos Sanitarios do Sergas.</p>
<p>Disposición derradeira</p>
<p>A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 26 de agosto de 1999.</p>
<p>José María Hernández Cochón</p>
<p>Conselleiro de Sanidade e Servicios Sociais</p>

