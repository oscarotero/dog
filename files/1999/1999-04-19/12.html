---
date: '1999-04-19'
id: 685A
page: 4
number: 73
agency: 'CONSELLERÍA DE PESCA, MARISQUEO E ACUICULTURA'
section: III. OUTRAS DISPOSICIÓNS
title: >-
  Orde do 7 de abril de 1999 pola que se establecen axudas económicas
  individuais para asistencia a actividades de formación do profesorado.
range: Orde
url: 'https://www.xunta.gal/dog/Publicados/1999/19990419/Anuncio685A_gl.html'
---
<p>O plan de formación continuada do profesorado dos centros de formación dependentes da Consellería de Pesca, Marisqueo e Acuicultura persegue, como obxectivo xeral, mellora-la competencia profesional do profesorado, fomenta-la reflexión crítica sobre a súa actividade e crear actitudes proclives á investigación e á renovación pedagóxica coa incorporación de novas metodoloxías educacionais.</p>
<p>Coa finalidade de facilita-la participación do profesorado en actividades de formación que contribúan á consecución dos obxectivos anteriormente sinalados, esta consellería</p>
<p>DISPÓN:</p>
<p>Artigo 1º.-Finalidade.</p>
<p>Establecer axudas individuais, cofinanciadas co Fondo Social Europeo, para o profesorado que asista a actividades que teñan por obxecto a súa propia formación, actualización e perfeccionamento profesional, que se leven a cabo na Comunidade Autónoma de Galicia, no resto do territorio español ou no estranxeiro durante o ano 1999.</p>
<p>Artigo 2º.-Obxecto.</p>
<p>As axudas concederanse para actividades de formación: cursos, xornadas, encontros, conferencias, congresos e outras análogas directamente relacionadas coa disciplina, área, ciclo ou especialidade que imparta o solicitante.</p>
<p>Artigo 3º.-Contía das axudas.</p>
<p>A contía da axuda será fixada de forma individual, para o cal teranse en conta os gastos ocasionados ó profesorado pola asistencia ás actividades formativas, que poderán abrangue-los seguintes conceptos:</p>
<p>-Importe da matrícula e documentación entregada pola organización.</p>
<p>-Gastos de desprazamento.</p>
<p>-Gastos de aloxamento.</p>
<p>-Gastos de mantenza.</p>
<p>Artigo 4º.-Solicitudes e documentación.</p>
<p>4.1. Poderán solicitar axudas os profesores con destino nos centros docentes de formación profesional náutico e marítimo-pesqueira, dependentes da Consellería de Pesca, Marisqueo e Acuicultura, e sempre que para a mesma actividade non sexan beneficiarios doutra axuda.</p>
<p>4.2. Os interesados deberán presenta-la súa solicitude ante a Dirección Xeral de Formación Pesqueira e Investigación a través da dirección do centro onde presten os seus servicios, cunha antelación mínima de 20 días hábiles antes do comezo da actividade para a que se solicite a axuda.</p>
<p>4.3. Coa solicitude xuntarase a seguinte documentación :</p>
<p>a) Orixinal ou fotocopia da convocatoria, e, se é o caso, do programa da actividade para a que se solicita a axuda.</p>
<p>b) Orzamento dos gastos de matrícula, estadía e desprazamento.</p>
<p>c) Memoria explicativa dos motivos polos que se desexa asistir á actividade, con referencia á repercusión na súa formación como docente na súa área concreta.</p>
<p>d) Informe do director do centro onde se xustifique que o solicitante desenvolve na actualidade a súa actividade formativa na disciplina, área, ciclo ou especialidade pertinentes ou a conveniencia da súa asistencia á actividade por causa da súa futura dedicación a outras disciplinas formativas.</p>
<p>Artigo 5º.-Comisión e criterios de adxudicación.</p>
<p>5.1. Para o estudio das axudas nomearase unha comisión que estará formada por:</p>
<p>O xefe do Servicio de Ensinanzas Náutico e Marítimo-Pesqueiras.</p>
<p>O xefe da Sección de Ensinanzas Náutico e Marítimo-Pesqueiras.</p>
<p>O xefe da Sección de Centros, que á súa vez actuará como secretario.</p>
<p>5.2. Ademais dos que normalmente decida a citada comisión, serán criterios de adxudicación os seguintes:</p>
<p>-A relación entre a actividade formativa e a súa práctica docente.</p>
<p>-A proporción entre o gasto e o potencial de beneficio profesional reportado pola actividade.</p>
<p>-A calidade dos informes presentados en ocasións anteriores.</p>
<p>-No caso de limitacións de medios orzamentarios, daráselles prioridade, en igualdade de condicións, ós solicitantes que menos participasen neste tipo de actividades formativas.</p>
<p>Artigo 6º.-Exclusións e incompatibilidades.</p>
<p>6.1. Exclúense do ámbito desta orde as actividades formativas organizadas e convocadas pola Dirección Xeral de Formación Pesqueira e Investigación, que terán cobertura e tratamento específico.</p>
<p>6.2. Estas axudas serán incompatibles coas indemnizacións por razón de servicio reguladas polo Decreto 21/1994, do 4 de febreiro, da Consellería da Presidencia e Administración Pública.</p>
<p>Artigo 7º.-Concesión e denegación.</p>
<p>7.1. As solicitudes de axudas serán resoltas polo director xeral de Formación Pesqueira e Investigación no prazo de 10 días naturais.</p>
<p>7.2. A concesión ou denegación da axuda seralle notificada ó interesado a través do centro ó cal estea adscrito.</p>
<p>Artigo 8º.-Reclamacións.</p>
<p>Contra a resolución de concesión ou denegación, poderase interpoñer, no prazo dun mes, recurso ordinario perante o conselleiro de Pesca, Marisqueo e Acuicultura.</p>
<p>Artigo 9º.-Pagamento.</p>
<p>O pagamento da axuda farase efectivo unha vez que finalice a actividade. Para iso, o interesado deberá remitir á Dirección Xeral de Formación Pesqueira e Investigación, dentro dos 15 días seguintes ó remate da actividade, os seguintes documentos:</p>
<p>a) Informe valorativo sobre a actividade desenvolta, que inclúa alomenos os seguintes apartados:</p>
<p>-Avaliación xeral da calidade da actividade (organización, nivel técnico, utilidade, etc.).</p>
<p>-Aspectos relevantes que poden incidir na calidade da propia acción formativa.</p>
<p>-Suxestións e perspectivas innovadoras que se deducen da experiencia.</p>
<p>b) Fotocopia debidamente compulsada do resgardo da matrícula ou documento que xustifique a inscrición, no que se especificará o importe da matrícula.</p>
<p>c) Xustificación dos gastos de desprazamento segundo corresponda (billete de avión, de tren, factura da axencia, ou declaración xurada de ter realizado o desprazamento en vehículo propio), e todo isto en documentos orixinais.</p>
<p>Salvo en circunstancias excepcionais, e con desprazamentos no territorio galego, non se autoriza o uso de vehículo propio. No caso de autorizarse para desprazamentos fóra de Galicia, por causa xustificada, a contía será a correspondente ó importe do billete de avión, tren ou calquera outro medio de transporte colectivo.</p>
<p>d) Facturas do hotel polo aloxamento.</p>
<p>e) Facturas polas comidas.</p>
<p>As cantidades aboadas polos conceptos d) e e) non poderán ser superiores ó establecido na normativa que regula as indemnizacións por razón de servicio para o persoal con destino na Administración autonómica de Galicia.</p>
<p>f) Fotocopia compulsada do certificado de asistencia expedido pola entidade organizadora ou documento equivalente.</p>
<p>Artigo 10º.-Financiamento.</p>
<p>As citadas axudas financiaranse con cargo á aplicación orzamentaria 12.04.322S 640.1 dos orzamentos xerais da Comunidade Autónoma de Galicia para 1999, ata un límite de 8.000.000 de pesetas.</p>
<p>Disposición derradeira</p>
<p>Facúltase o director xeral de Formación Pesqueira e Investigación para dicta-las resolucións precisas para o cumprimento da presente orde, que entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 7 de abril de 1999.</p>
<p>P.D. (Orde 17-12-1997, DOG nº 246, do 22)</p>
<p>Juan José Álvarez Pérez</p>
<p>Secretario xeral da Consellería de Pesca,</p>
<p>Marisqueo e Acuicultura</p>

