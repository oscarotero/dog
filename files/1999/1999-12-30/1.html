---
date: '1999-12-30'
id: 13E3E
page: 15
number: 251
agency: 'CONSELLERÍA DE PESCA, MARISQUEO E ACUICULTURA'
section: I. DISPOSICIÓNS XERAIS
title: >-
  Decreto 338/1999, do 3 de decembro, polo que se modifica o Regulamento de
  viveiros de cultivos mariños nas augas de Galicia, aprobado polo Decreto
  406/1996, do 7 de novembro.
range: Decreto
url: 'https://www.xunta.gal/dog/Publicados/1999/19991230/Anuncio13E3E_gl.html'
---
<p>O presente decreto ten por obxecto a modificación do artigo 37 do Regulamento de viveiros de cultivos mariños nas augas de Galicia, co fin de regula-lo abastecemento de semente de mexillón en banco natural de acordo coa experiencia obtida desde a súa entrada en vigor.</p>
<p>O sector mexilloeiro vén demostrando que as campañas de extracción de semente de mexillón están suxeitas a unha dinámica conxuntural e que depende de factores variables como a climatoloxía, a problemática social das zonas de extracción ou a maior ou menor abundancia de semente, nun período determinado do ano.</p>
<p>As modificacións que se introducen teñen como finalidade permitir que tanto as zonas como os períodos de extracción se establezan mediante o desenvolvemento da correspondente orde, permitindo este tipo de regulación unha maior flexibilidade e facilidade de resposta á variabilidade do estado dos recursos.</p>
<p>Na súa virtude, por proposta do conselleiro de Pesca, Marisqueo e Acuicultura, oídas as organizacións representativas do sector, de acordo co dictame do Consello Consultivo de Galicia e logo de deliberación do Consello da Xunta de Galicia na súa reunión do día tres de decembro de mil novecentos noventa e nove,</p>
<p>DISPOÑO:</p>
<p>Artigo único.-Modifícanse os números 1 e 2 do artigo 37 do Decreto 406/1996, do 7 de novembro, polo que se aproba o Regulamento de viveiros de cultivos mariños nas augas de Galicia, que quedarán coa seguinte redacción:</p>
<p>1. As condicións das habilitacións para o abastecemento de semente en banco natural, as zonas e períodos de extracción, e as cantidades máximas que se extraerán en cada zona, regularanse mediante orde da Consellería de Pesca, Marisqueo e Acuicultura.</p>
<p>2. Os concesionarios de bateas dedicados ó cultivo de mexillón que desexen abastecerse de semente de banco natural, deberán solicitalo ás delegacións territoriais da Consellería de Pesca, Marisqueo e Acuicultura.</p>
<p>As delegacións territoriais resolverán as peticións de conformidade coa regulación contida na orde indicada no parágrafo primeiro deste artigo.</p>
<p>Disposición derradeira</p>
<p>O presente decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, tres de decembro de mil novecentos noventa e nove.</p>
<p>Manuel Fraga Iribarne</p>
<p>Presidente</p>
<p>Amancio Landín Jaráiz</p>
<p>Conselleiro de Pesca, Marisqueo e Acuicultura</p>

