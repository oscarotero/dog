---
date: '1999-12-24'
id: 13C1E
page: 15
number: 247
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 332/1999, do 9 de decembro, polo que se declara a urxente ocupación,
  para efectos de expropiación forzosa, polo Concello de Salvaterra de Miño
  (Pontevedra), dos bens e dereitos necesarios para a realización das obras do
  proxecto de acondicionamento da marxe dereita do río Miño ó seu paso por
  Salvaterra de Miño.
range: Decreto
url: 'https://www.xunta.gal/dog/Publicados/1999/19991224/Anuncio13C1E_gl.html'
---
<p>O Concello de Salvaterra de Miño (Pontevedra), en sesión que tivo lugar o día 2 de agosto de 1999, aprobou o proxecto de acondicionamento da marxe dereita do río Miño ó seu paso por Salvaterra de Miño e na mesma sesión acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ó abeiro do disposto no artigo 52 da Lei de expropiación forzosa. O concello remitiu a documentación complementaria para a correcta tramitación do expediente con data de entrada no rexistro xeral da Consellería de Xustiza, Interior e Relacións Laborais o día 22 de novembro de 1999.</p>
<p>Os bens nos que se concreta a declaración de urxente expropiación están determinados no expediente que se someteu a información pública.</p>
<p>A Dirección Xeral de Urbanismo da Consellería de Política Territorial, Obras Públicas e Vivenda emitiu informe favorable con data do 17 de novembro de 1999.</p>
<p>Así mesmo, o proxecto someteuse á tramitación ambiental conforme o Decreto 327/1991, do 4 de outubro, de avaliación de efectos ambientais para</p>
<p>Galicia, formulándose mediante Resolución do 1 de outubro de 1999, da Dirección Xeral de Calidade e Avaliación Ambiental da Consellería de Medio Ambiente, a declaración de efectos ambientais (DEA) do devandito proxecto.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, pola necesidade de establecer unha liña de seguridade que evite a rápida e impredicible erosión da ribeira e impedi-la posibilidade de accidentes, dada a perigosidade que hoxe representa gran parte do tramo da ribeira do Miño, sendo necesaria a restauración de vías, a consolidación da marxe e a rehabilitación do medio natural.</p>
<p>A competencia para a declaración da urxente ocupación correspóndelle ó Consello da Xunta de Galicia segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude, por proposta do conselleiro de Xustiza, Interior e Relacións Laborais e logo de deliberación do Consello da Xunta de Galicia na súa reunión do día nove de decembro de mil novecentos noventa e nove,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a urxente ocupación, polo Concello de Salvaterra de Miño (Pontevedra), para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto de acondicionamento da marxe dereita do río Miño ó seu paso por Salvaterra de Miño.</p>
<p>Santiago de Compostela, nove de decembro de mil novecentos noventa e nove.</p>
<p>Manuel Fraga Iribarne</p>
<p>Presidente</p>
<p>Antonio Pillado Montero</p>
<p>Conselleiro de Xustiza, Interior e Relacións Laborais</p>

