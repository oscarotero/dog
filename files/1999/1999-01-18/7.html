---
date: '1999-01-18'
id: '2966'
page: 543
number: 10
agency: 'CONSELLERÍA DE PESCA, MARISQUEO E ACUICULTURA'
section: III. OUTRAS DISPOSICIÓNS
title: >-
  Orde do 4 de xaneiro de 1999 pola que se establece a obriga de levar un libro
  de rexistro de socios nas confrarías de pescadores de Galicia.
range: Orde
url: 'https://www.xunta.gal/dog/Publicados/1999/19990118/Anuncio2966_gl.html'
---
<p>A existencia dun número importante de socios en cada unha das confrarías de pescadores de Galicia e a diversidade e situacións persoais e sociais deles aconsellan levar dentro de cada confraría un libro de rexistro de socios de xeito que permita o coñecemento puntual de cál é o número de membros asociados en cada momento, as obrigas, os anos de antigüidade na confraría, etc.</p>
<p>Levar este control permitirá, ademais, facilitar e axiliza-los procesos electorais e evitar que formen parte deles persoas que non reúnan os requisitos fixados nas disposicións legais, pois será o libro de rexistro de socios o que resolva calquera dúbida ó respecto.</p>
<p>Coa aprobación do Decreto 79/1998, do 12 de febreiro, polo que se regula a estructura, organización e funcionamento das confrarías de pescadores de Galicia, deuse un paso máis na organización das confrarías e na adecuación do seu funcionamento ós principios democráticos e de organización interna básicos. Organización e funcionamento que é preciso ir artellando dun xeito progresivo que facilite a ade</p>
<p>cuación á nova realidade que lle toca vivir a estas corporacións, inspirada sobre toda unha base de transparencia e igualdade que garanta o coñecemento exacto dos membros que integran esa corporación e a actividade desenvolvida por eles, a súa adicación, idade, etc., que facilitará a elaboración de estudios socieconómicos que axuden a avanzar no coñecemento do sector.</p>
<p>Por todo iso, considérase oportuno establece-la obriga de levar un libro de rexistro dos socios nas confrarías de pescadores.</p>
<p>Na súa virtude, esta consellería</p>
<p>DISPÓN:</p>
<p>Artigo 1º</p>
<p>As confrarías de pescadores de Galicia están obrigadas a levar un libro de rexistro dos seus socios nos que se inscribirán tódalas persoas físicas ou xurídicas que teñan ou accedan a tal condición.</p>
<p>Artigo 2º</p>
<p>De conformidade coa lexislación vixente, tódolos socios da confraría terán acceso ó libro de rexistro nas condicións que dispoña o Cabido, a excepción dos datos relativos á intimidade dos socios, neste caso o dereito de acceso limitarase a estes.</p>
<p>Artigo 3º</p>
<p>A inscrición no libro farase de oficio unha vez acordada a alta ou unha vez resolta a baixa de cada socio. Esta inscrición será levada a cabo polo encargado da custodia do libro.</p>
<p>Artigo 4º</p>
<p>O libro de rexistro constará de dúas seccións:</p>
<p>1. De traballadores: nesta sección inscribirase toda persoa física que reúna os requisitos legais fixados para acceder á condición de socio dunha confraría e no que necesariamente deberá constar:</p>
<p>Número de orde ou número de socio.</p>
<p>Data da solicitude.</p>
<p>Data de alta.</p>
<p>Identificación persoal na que constará nome, apelidos e DNI.</p>
<p>Enderezo, localidade e teléfono.</p>
<p>Clase de título administrativo habilitante.</p>
<p>Data de baixa.</p>
<p>Observacións.</p>
<p>2. De empresarios: nesta sección inscribirase toda persoa física ou xurídica que reúna os requisitos legais fixados para acceder á condición de socio dunha confraría e na que necesariamente deberán consta-los datos fixados no punto anterior, debéndose engadi-lo número de tripulantes e nome, matrícula e folio de embarcación.</p>
<p>Artigo 5º</p>
<p>A responsabilidad de levar custodia e depósito do libro recaerá na persoa ó servicio da confraría designada para tales efectos polo cabido de cada confraría.</p>
<p>Artigo 6º</p>
<p>A inscrición farase por rigorosa orde de entrada e admisión de socio, e non poderán quedar espacios en branco nin haber riscaduras ou emendas, en folios debidamente numerados e dilixenciados pola Consellería de Pesca, Marisqueo e Acuicultura.</p>
<p>O encargado do libro de rexistro expedirá certificación do libro a cada socio que o solicite, limitándose a facer consta-la data de alta ou de baixa, así como a clase de título administrativo habilitante que posúe.</p>
<p>Disposicións transitorias</p>
<p>Primeira.-Os actuais socios de cada confraría inscribiranse no libro de rexistro en primeiro lugar.</p>
<p>Segunda.-No prazo máximo de dous meses contados a partir da data de publicación da presente orde, tódalas confrarías deberán te-lo dito libro debidamente actualizado e en funcionamento, recollendo a totalidade dos socios.</p>
<p>Disposicións derradeiras</p>
<p>Primeira.-Facúltase o secretario xeral da Consellería de Pesca, Marisqueo e Acuicultura para dictar cantas disposicións sexan necesarias para o desenvolvemento e cumprimento da presente orde.</p>
<p>Segunda.-A presente orde entrará en vigor o día seguinte ó da súa publicación.</p>
<p>Santiago de Compostela, 4 de xaneiro de 1999.</p>
<p>P.D. (Orde 17-12-1997, DOG nº 246 do 22)</p>
<p>Juan José Álvarez Pérez</p>
<p>Secretario xeral da Consellería de Pesca,</p>
<p>Marisqueo e Acuicultura</p>

