---
date: '1999-01-18'
id: 295A
page: 539
number: 10
agency: 'CONSELLERÍA DE AGRICULTURA, GANDERÍA E POLÍTICA AGROALIMENTARIA'
section: III. OUTRAS DISPOSICIÓNS
title: >-
  Orde do 4 de xaneiro de 1999 pola que se regulan as axudas para a
  reestructuración do viñedo en Galicia.
range: Orde
url: 'https://www.xunta.gal/dog/Publicados/1999/19990118/Anuncio295A_gl.html'
---
<p>A necesidade de mellora-los viños galegos obriga a dispoñer de viñedos constituídos por variedades de calidade adecuada, en en atención a aquelas explotacións que pola súas condicións de dimensións lles é difícil acollerse a plans de mellora de carácter integral e que constiúen a gran maioria das explotacións dos viticultores galegos, é preciso arbitrar unha liña de axuda que cubra estas necesidades.</p>
<p>En consecuencia, de acordo co disposto no artigo 30ª 1.3 do Estatuto de autonomía de Galicia e en uso das competencias que me confire a Lei 1/1993, reguladora da Xunta e do seu presidente,</p>
<p>DISPOÑO:</p>
<p>Artigo 1º.-Obxecto.</p>
<p>Poderán acollerse ás axudas que recolle a presente orde aqueles agricultores que, cumprindo a lexislación vixente en materia de plantacións, subtitucións e replantacións, desexen substituí-los seus viñedos constituídos por variedades non preferentes ou autorizadas, por variedades autóctonas ou recomendadas, de acordo co establecido no Regulamento (CEE) nº 3800/81, da Comisón, sobre clasificación de variedades de vide.</p>
<p>Así mesmo, poderán acollerse os agricultores que teñan por obxectivo renova-los seus viñedos envellecidos, ou os que pretendan cambia-lo marco de plantación mellorando a súa productividade, sempre e cando as variedades utilizadas sexan autóctonas ou recomendadas.</p>
<p>Artigo 2º.-Actividades subvencionables.</p>
<p>Serán subvencionables os seguintes investimentos necesarios para a implantación do viñedo:</p>
<p>Preparación do terreo, incluíndo a arrinca de cepas. Considerase a fertilización de fondo, a desinfección e as emendas, así como distintos traballos requiridos para a implantación da nova variedade.</p>
<p>Adquisición da planta. Os portaenxertos que se utilicen deberán proceder de viveiro autorizado.</p>
<p>Instalación de esteos, arames e demais material necesario para a plantación, conseguindo mellora-la rendibilidade da explotación reducindo custos, mellorando a calidade ou garantido a producción.</p>
<p>Artigo 3º.-Condicionantes de preferencia.</p>
<p>Terán preferencia na concesión destas axudas:</p>
<p>Os solicitantes que teñan a súa explotación en zonas de denominación de orixe, en zona desfavorecida ou ben en zona de concentración parcelaria.</p>
<p>Os solicitantes que sexan agricultores o título principal, titulares de explotacións agrarias prioritarias de acordo co establecido na Lei 19/1995, do 4 de xullo, de modernización de explotacións agrarias.</p>
<p>O resto dos solicitantes.</p>
<p>En caso de solicitantes do mesmo grupo, terán preferencia as persoas xurídicas constituídas máis recentemente e logo os solicitantes de menor idade.</p>
<p>Artigo 4º.-Contía das axudas.</p>
<p>O investimento/UTA (Unidade de Traballo Agrario) non será superior a 11.145.000 ptas., e o investimento máximo/explotación será de 22.290.000 ptas.</p>
<p>A porcentaxe máxima de subvención para bens inmobles será do 30% do investimento auxiliable, se a explotación radica en zona desfavorecida, e do 26% no resto das zonas.</p>
<p>A superficie máxima subvencionable corresponderá a unha plantación de 2 ha, e 500 m será o mínimo de superficie atendible.</p>
<p>En ningún caso serán subvencionables plantacións de viñedo e regadío.</p>
<p>Artigo 5º.-Tramitación e resolución.</p>
<p>1. As solicitudes, para acollerse ás axudas que inclúe a presente orde, presentaranse en calquera das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común, ata o 30 de abril do presente ano, preferentemente nas oficinas locais ou provinciais da Consellería de Agricultura, Gandería e Política Agroalimentaria, utilizando o impreso normalizado do anexo I.</p>
<p>2. A solicitude deberá ir acompalada da seguinte documentación:</p>
<p>a) Agricultores individuais:</p>
<p>Fotocopia compulsada do DNI ou NIF.</p>
<p>Fotocopia compulsada da declaración da renda das persoas físicas correspondente ó último exercicio económico.</p>
<p>Fotocopia compulsada do boletín de cotización á Seguridade Social dos tres últimos meses, ou ben certificación da Tesourería Xeral da Seguridade Social de estar ó día na cotización.</p>
<p>Acreditación de non ter pendente de pagamento ninguha débeda, por ningún concepto, coa Administración pública da Comunidade Autónoma.</p>
<p>Acreditación da existencia de dereitos de replantación debidamente formalizados mediante impreso oficial A: declaración de arrinca de viñedo para dereito de replantación, de acordo coa lexislación vixente en materia de plantación de viñedo.</p>
<p>b) Asociacións con personalidade xurídica:</p>
<p>b.1. Asociacións con personalidade xurídica que teñan a actividade agraria como actividade principal:</p>
<p>Fotocopia compulsada do CIF da asociación.</p>
<p>Fotocopia compulsada da declaración da renda das persoas físicas, correspondente ó último exercicio económico, de alomenos o 50% dos socios.</p>
<p>Fotocopia compulsada do boletín de cotización á Seguridade Social, correspondente ós tres últimos meses, de alomenos, o 50% dos socios.</p>
<p>Acreditación da existencia de dereitos de replantación debidamente formalizados mediante impreso oficial A: declaración de arrinca de viñedo para dereito de replantación, de acordo coa lexislación vixente en materia de plantación de viñedo.</p>
<p>Certificación da Axencia Estatal de Administración Tributaria de estar ó día no cumprimento das súas obrigas fiscais.</p>
<p>Acreditación de non ter pendente de pagamento ningunha débeda, por ningún concepto, coa Administración pública da Comunidade Autónoma.</p>
<p>Documentos TC1 xustificativo de estar ó día na cotización á Seguridade Social.</p>
<p>b.2. Outras asociacións con personalidade xurídica:</p>
<p>Fotocopia compulsada do CIF da asociación.</p>
<p>Certificación da Axencia Estatal de Administración Tributaria de estar ó día na cotización á Seguridade Social.</p>
<p>Acreditación de non ter pendente de pagamento ningunha débeda, por ningún concepto, coa Administración pública da Comunidade Autónoma.</p>
<p>Documento TC1 xustificativos de estar ó día na cotización á Seguridade Social.</p>
<p>Acreditación da existencia de dereitos de replantación debidamente formilizados mediante impreso oficial A: declaración de arrinca viñedo para dereito de replantación, de acordo coa lexislación vixente en materia de plantación de viñedo.</p>
<p>3. As delegación provinciais remitirán un informe sobre as solicitudes recibidas á Dirección Xeral de Producción Agropecuaria, que emitirá a proposta correspondente para a súa aprobación polo conselleiro de Agricultura, Gandería e Política Agroalimentaria.</p>
<p>Artigo 6º.-Prazo de realización dos investimentos.</p>
<p>1. As melloras aprobadas deberán estar realizadas antes do 31 de maio de 1999. O beneficiario comunicará esta circunstancia, antes da citada data, nas oficinas da Consellería de Agricultura, Gandería e Política Agroalimentaria xuntando as facturas e xustificantes do investimento, para que, feitas as comprobacións oportunas, proceda a delegación provincial a efectua-la corrrespondente proposta de pagamento.</p>
<p>Entre os documentos que terán que presentar figura a solicitude de autorización para a plantación de viñedo debidamente formalizada mediante impreso oficial P: solicitude de autorización para plantación de viñedo, de acordo coa lexislación vixente en materia de plantación de viñedo.</p>
<p>2. No caso de que, por causa xustificada, o beneficiario non realizase os investimentos no devandito prazo, a Consellería de Agricultura, Gandería e Política Agroalimentaria, por solicitude del, poderá concede-la correspondente prórroga para a execución das melloras.</p>
<p>Artigo 7º.-Financiamento.</p>
<p>No exercicio de 1999 este programa financiarase con cargo ó concepto orzamentario 09.03.614-A.776.0 reestructuración e reconversión do viñedo dotado con 30.000.000 de ptas, dos orzamentos xerais da Comunidade Autónoma de Galicia para 1999.</p>
<p>Disposición transitoria</p>
<p>As solicitudes formuladas ó abeiro da orde do 4 de maio de 1998 axudas para a reestructuración do viñedo en Galicia, ás que non lles foi concedida a subvención solicitada, serán tidas en conta na presente convocatoria, salvo indicación do interesado en sentido contrario. A tramitación dos expedientes continuará desde o trámite no que se encontrase ó termo do exercicio anterior.</p>
<p>Disposicións derradeiras</p>
<p>Primeira.-Facúltase o director xeral de Producción Agropecuaria para dicta-las instrucións precisas para a aplicación da presente orde.</p>
<p>Segunda.-A presente orde entrará en vigor ó día seguinte ó da súa publicación no Diario Oficial de Galicia</p>
<p>Santiago de Compostela, 4 de xaneiro de 1999.</p>
<p>Cástor Gago Álvarez</p>
<p>Conselleiro de Agricultura, Gandería</p>
<p>e Política Agroalimentaria</p>

