---
date: '1999-01-18'
id: 295E
page: 543
number: 10
agency: 'CONSELLERÍA DE CULTURA, COMUNICACIÓN SOCIAL E TURISMO'
section: III. OUTRAS DISPOSICIÓNS
title: >-
  Orde do 11 de xaneiro de 1999 pola que se regulan as comprobacións técnicas de
  equipos das emisoras de FM adxudicadas no concurso regulado polo Decreto
  281/1997, do 9 de outubro.
range: Orde
url: 'https://www.xunta.gal/dog/Publicados/1999/19990118/Anuncio295E_gl.html'
---
<p>Adoptado o acordo do Consello da Xunta de Galicia na súa reunión do 5 de marzo de 1998 (Resolución do 5) relativo á adxudicación provisional de corenta e unha emisoras, de carácter comercial, en ondas métricas con modulación de frecuencia, resulta necesario, por parte das sociedades adxudicatarias do concurso regulado polo Decreto 281/1997, do 9 de outubro, face-las comprobacións técnicas oportunas que permitan o correcto funcionamento dos equipos de radiodifusión co fin de lles dar cumprimento ás esixencias e obrigas das concesións en canto a calidade e cobertura do servicio.</p>
<p>Na súa virtude, facendo uso das facultades que me confire a disposición derradeira primeira do citado Decreto 281/1997, do 9 de outubro, esta consellería</p>
<p>ACORDA:</p>
<p>Artigo único.</p>
<p>1. Autorízanse as sociedades adxudicatarias do concurso regulado polo Decreto 281/1997, do 9 de outubro, a face-las comprobacións técnicas oportunas dos equipos de radiodifusión, consistentes na posta en marcha e funcionamento deles, sempre e cando as conexións que se realicen para esta finalidade, se fagan con carácter descontinuo e, en ningún caso, se realice unha xestión comercial das emisoras adxudicadas.</p>
<p>2. As ditas comprobacións técnicas deberán cesar, no suposto de producir interferencias radioeléctricas, debéndose proceder de inmediato, neste caso, á desconexión dos equipos empregados.</p>
<p>3. A autorización para as citadas comprobacións técnicas, entenderase, en todo caso, sen prexuízo das probas de emisión públicas que soamente poderán efectuarse despois de estaren inspeccionadas e aprobadas as instalacións polos servicios técnicos da Dirección Xeral de Telecomunicacións do Ministerio de Fomento.</p>
<p>Disposición derradeira</p>
<p>Esta orde entrará en vigor o día da súa publicación no Diario Oficial de Galicia.</p>
<p>Santiago de Compostela, 11 de xaneiro de 1999.</p>
<p>Jesús Pérez Varela</p>
<p>Conselleiro de Cultura, Comunicación Social</p>
<p>e Turismo</p>

