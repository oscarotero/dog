---
date: '1999-04-29'
id: '7082'
page: 5
number: 81
agency: 'CONSELLERÍA DE PESCA, MARISQUEO E ACUICULTURA'
section: III. OUTRAS DISPOSICIÓNS
title: >-
  Orde do 8 de abril de 1999 pola que se regula a concesión de axudas para o
  desenvolvemento de programas de educación ambiental sobre o medio mariño.
range: Orde
url: 'https://www.xunta.gal/dog/Publicados/1999/19990429/Anuncio7082_gl.html'
---
<p>A crecente preocupación pola deterioración dos ecosistemas mariños, sexa pola contaminación sexa pola explotación abusiva, debe levar a adopta-las medidas que posibiliten a recuperación deles. Dado que, nunha grande parte, o éxito de tales medidas depende da concienciación colectiva, polo que supón de cambio de actitudes e de esixencias sobre as institucións, é conveniente apoiar aquelas accións destinadas a lograr un maior grao de coñecemento do medio mariño e de concienciación sobre a nece</p>
<p>sidade de lograr unha explotación non destructiva compatible coa renovación dos recursos. Polo que,</p>
<p>DISPOÑO:</p>
<p>Artigo 1º.-Obxecto.</p>
<p>Convocar axudas para o desenvolvemento de programas de educación ambiental sobre o medio mariño, conforme as normas contidas na presente orde garantindo os preceptos legais de igualdade, concorrencia e publicidade.</p>
<p>As axudas, polo importe de global de seis millóns trescentas cincuenta mil pesetas (6.350.000 ptas.) concederanse con cargo á partida orzamentaria 12.04.480.0 do programa 342.A do proxecto de orzamentos da Comunidade Autónoma de Galicia para o ano 1999.</p>
<p>Artigo 2º.-Fins.</p>
<p>As actividades que poderán acollerse a estas axudas serán aquelas que teñan por finalidade:</p>
<p>1. Realización de xornadas, cursos, seminarios e encontros de estudio sobre o medio mariño ou a súa problemática ambiental.</p>
<p>2. Realización de exposicións, proxeccións audiovisuais e outras actividades ambientais sobre o medio mariño dirixidas a xoves ou a poboación en xeral.</p>
<p>3. Preparación e elaboración de orixinais de material didáctico sobre o medio mariño dirixido a educación ambiental e/ou a súa publicación ou realización para distribuír gratuitamente.</p>
<p>Ós beneficiarios poderalles ser concedida a axuda, soamente, para unha das finalidades descritas anteriormente.</p>
<p>Artigo 3º.-Beneficiarios.</p>
<p>Poderán ser beneficiarios das axudas:</p>
<p>1. As confrarías de pescadores e organizacións de productores pesqueiros recoñecidas.</p>
<p>2. As entidades que teñan como fin a defensa da natureza e estean inscritas no rexistro existente para tal efecto na Xunta de Galicia.</p>
<p>3. Outras entidades culturais sen fin de lucro.</p>
<p>4. As persoas físicas, individualmente ou en colaboración con outras, se a solicitude é para a preparación e elaboración de orixinais de material didáctico recollido no artigo 2º.3.</p>
<p>Tódolos beneficiarios relacionados anteriormente deberán ter o seu domicilio social, no caso das entidades, ou particular, no caso de persoas físicas, no ámbito territorial da Comunidade Autónoma de Galicia.</p>
<p>Artigo 4º.-Contía e límites de axuda.</p>
<p>As axudas concederanse para as distintas finalidades nas contías e cos límites máximos que se indican:</p>
<p>1. Para a finalidade prevista no artigo 2º.1, os gastos derivados da organización, honorarios de con</p>
<p>ferenciantes e profesorado e outros, excluídos os de adquisición de material inventariable, ata un 80% do orzamento cun máximo de 500.000 ptas.</p>
<p>2. Para a finalidade prevista no artigo 2º.2., os gastos derivados da organización, realización de material expositivo, aluguer de equipos e material, realización de material de divulgación do propio acto e outros correspondentes á actividade, excluídos os de adquisición de material inventariable, ata a totalidade do orzamento cun máximo de 1.000.000 ptas.</p>
<p>3. Para a finalidade prevista no artigo 2º.3, os gastos derivados da preparación do material, como fotografías, ilustracións, e outros necesarios para a elaboración da unidade que se incluirán na memoria e os de imprenta, ata a totalidade do orzamento cun máximo de 700.000 ptas., se se inclúe a publicación ou realización do material para a súa distribución gratuíta. Se se solicita unicamente para a preparación e elaboración do orixinal do material, o límite fíxase en 300.000 ptas.</p>
<p>Artigo 5º.-Compatibilidade da axuda.</p>
<p>A percepción desta axuda poderá ser compatible con calquera outra que concedan as diversas administracións públicas para a mesma finalidade, sempre que o seu conxunto non exceda as limitacións establecidas na disposición cuarta desta orde. No caso de que foran superadas estas limitacións, a Consellería de Pesca, Marisqueo e Acuicultura minorará o importe da axuda concedida ata alcanza-los máximos permitidos.</p>
<p>Artigo 6º.-Presentación das solicitudes.</p>
<p>As solicitudes axustaranse ó modelo que figura como anexo da presente orde, debendo ser presentadas nos rexistros das delegacións territoriais da Consellería de Pesca, Marisqueo e Acuicultura, ou por calquera dos medios establecidos no artigo 38.4º da Lei 30/1992, do 26 de de novembro, de réxime xurídico das administracións públicas e do procedemento administrativo común.</p>
<p>Artigo 7º.-Prazo de presentación de solicitudes.</p>
<p>O prazo para a presentación de solicitudes será de 30 días naturais contados a partir do seguinte ó da publicación desta orde no Diario Oficial de Galicia.</p>
<p>Artigo 8º.-Documentación.</p>
<p>Xunto coa solicitude deberá presentarse a seguinte documentación por duplicado (orixinal e fotocopia):</p>
<p>1. Fotocopia compulsada do DNI do solicitante.</p>
<p>2. Ademais:</p>
<p>a) Fotocopia compulsada dos estatutos da sociedade.</p>
<p>b) Certificación do órgano competente na que se especifique o acordo polo que se lle concede autorizacion para face-la solicitude ó asinante dela. Se</p>
<p>actuase en virtude de atribucións fixadas nos estatutos, indicarase así na solicitude, citando a disposición que recolle a competencia.</p>
<p>c) Certificación do órgano competente na que se acredite o desempeño actual do cargo.</p>
<p>3. Fotocopia da tarxeta de identificación fiscal, ou NIF, segundo se trate de persoas xurídicas ou físicas.</p>
<p>4. Fotocopia compulsada do documento que acredite a inscrición no rexistro de asociacións, se é o caso.</p>
<p>5. Certificación bancaria na que conste o titular, o número de conta e as claves do banco e da sucursal, así como o enderezo desta, para efectos do pagamento da axuda.</p>
<p>6. Memoria que conteña unha descrición detallada do programa de actividades, do calendario, do persoal, dos medios necesarios, do material educativo e calquera outro aspecto que se considere de interese.</p>
<p>7. Plan económico indicando a parte que corresponde a recursos propios da entidade solicitante e cal a axudas percibidas ou solicitadas para o mesmo fin procedentes de calquera administración estatal, autonómica, local ou institucional.</p>
<p>Os solicitantes que xa presentasen solicitudes no ano 1998 quedarán eximidos de presenta-la documentación dos puntos 1, 2, 3, 4 e 5, debendo presentar unha certificación do órgano competente na que se indique que non se modificaron en absoluto as circunstancias existentes desde aquela.</p>
<p>Artigo 9º.-Tramitación e resolución.</p>
<p>Unha vez recibidas as instancias e a documentación, estas serán examinadas polas secciones de Formación Pesqueira e Investigación das delegacións territoriais da Consellería de Pesca, Marisqueo e Acuicultura, as cales se observan algunha deficiencia concederanlle ó solicitante un prazo de 10 días para emendalas.</p>
<p>Transcorrido este prazo sen que se producise a emenda, o expediente arquivarase sen máis trámite.</p>
<p>Efectuadas as comprobacións e estudios pertinentes, formularase a correspondente proposta de resolución que conterá unha relación dos solicitantes para os que se propón a concesión de subvencións e a contía, así como daqueles para os que se propón a denegación da subvención solicitada.</p>
<p>A dita proposta elevarase ó delegado territorial correspondente, quen dictará a pertinente resolución de concesión ou denegación da axuda, tendo en conta as prioridades e limitacións establecidas nesta orde, no prazo máximo de 3 meses contados desde o remate do prazo para a presentación de solicitudes. Trancorrido este prazo sen que se dictase resolución expresa, as solicitudes quedáran desestimadas.</p>
<p>Artigo 10º.-Criterios obxectivos de prioridade.</p>
<p>1. Para establece-las prioridades teranse en conta os seguintes criterios:</p>
<p>a) Terán preferencia as solicitudes presentadas polas entidades que realicen actividades que teñan como tema a pesca responsable.</p>
<p>b) Terán preferencia as solicitudes presentadas polas entidades do sector pesqueiro sobre as demais, e as entidades para a defensa da natureza sobre o resto dos peticionarios.</p>
<p>c) Terán preferencia as solicitudes presentadas para as finalidades previstas nos artigos 2º.2 e 2º.3.</p>
<p>No caso de igualdade de condicións valorarase a orixinalidade da actividade obxecto da axuda e o interese para a zona na que se vaia realizar.</p>
<p>2. A Dirección Xeral de Formación Pesqueira e Investigación á vista das solicitudes presentadas distribuirá a contía global consignada no concepto orzamentario entre as delegacións territoriais.</p>
<p>Artigo 11º.-Prazo de realización.</p>
<p>O prazo no que debe ser realizada a actividade axudada, será fixado na resolución de concesión de axuda, sen que en ningún caso poida exceder do 31 de decembro do ano 1999.</p>
<p>Cando o beneficiario considere que non pode remata-lo proxecto dentro do prazo sinalado, antes de rematar este poderá solicitar unha prórroga, expoñendo as razóns polas que non pode cumprir co devandito prazo, e presentando unha pequena memoria na que se especifique o grao de realización da actividade obxecto da axuda.</p>
<p>O delegado territorial dictará resolución pola que se aprobe ou denegue a prórroga solicitada; no caso de que sexa aprobada non poderá exceder de dous meses a partir do remate do prazo establecido na resolución de concesión da axuda. O incumprimento do prazo de execución dará lugar á revogación da concesión da axuda.</p>
<p>Artigo 12º.-Control das actividades obxecto das axudas.</p>
<p>A Consellería de Pesca, Marisqueo e Acuicultura a través das súas delegacións territoriais, reserva para si a facultade de realiza-las comprobacións, inspeccións e controis que considere oportunos, verificando o cumprimento da finalidade da axuda. Para tal fin, o beneficiario deberá comunicar por escrito as datas e horas de realización das actividades obxecto de axuda con prazo suficiente para poder efectua-las comprobacións que se consideren oportunas.</p>
<p>Os beneficiarios das axudas quedarán suxeitos, ademais de ás actuacións de comprobación que acorde a Consellería de Pesca, Marisqueo e Acuicultura, ás de control financeiro que lle correspondan á Consellería de Economía e Facenda e ás previstas na lexislación do Consello de Contas.</p>
<p>No suposto de que unha vez notificada a resolución de concesión houbese algunha variación no calendario, nos prazos de execución da actividade sinalados na memoria de solicitude, ou calquera outra modificación, será comunicada á delegación territorial coa antelación suficiente para que poida realiza-las comprobacións que considere necesarias, para efectos de aprobar ou denega-la devandita modificación.</p>
<p>As delegacións territoriais establecerán as medidas necesarias, para efectos de face-la comprobación efectiva da realización das finalidades obxecto da axuda.</p>
<p>Artigo 13º.-Pagamento das axudas.</p>
<p>O pagamento tramitarase logo de xustificación da execución do proxecto no prazo sinalado, ou o que resultase como consecuencia da prórroga concedida, para tal efecto o beneficiario deberá presentar na delegación territorial correspondente e dentro do prazo dun mes, a seguinte documentación por duplicado (orixinal e fotocopia):</p>
<p>a) Memoria simple de realización da actividade indicando datas de realización, número de asistentes e outros aspectos de interese, á que se xuntará documentación relacionada coa actividade, tal como programas, folletos, notas de prensa e outros.</p>
<p>b) Facturas orixinais ou fotocopias compulsadas, dos gastos realizados, xunto cunha relación delas cos importes agrupados polos conceptos que se describiron na memoria de solicitude. No caso de pagamentos de salarios, gratificacións, etc., deberá consta-la retención correspondente polo IRPF.</p>
<p>c) Declaración responsable na que se expresen as axudas solicitadas, concedidas ou percibidas para o mesmo fin por calquera organismo estatal, autónomo, local ou institucional.</p>
<p>d) Certificación que acredite que o beneficiario non ten contraída ningunha débeda, por ningún concepto coa Xunta de Galicia.</p>
<p>e) Certificación xustificativa de que o beneficiario esta ó día nas obrigacións fiscais e coa Seguridade Social.</p>
<p>Se a actividade axudada correspondese á fixada no artigo 2º.3, entregarase no lugar do establecido no parágrafo anterior, un orixinal do material realizado ou 25 exemplares no caso de que sexa publicado, cunha memoria que indique o seu destino e forma de distribución gratuíta, xustificando esta distribución.</p>
<p>A Sección de Formación Pesqueira e Investigación de cada delegación territorial certificará a execución completa das actividades obxecto da axuda despois de realiza-las comprobacións oportunas.</p>
<p>Artigo 14º.-Pagamentos con carácter de anticipo.</p>
<p>Unha vez notificada a resolución de concesión da axuda, os beneficiarios poderán solicitar pagamentos parciais con carácter de anticipo, ata o 80% da axuda concedida.</p>
<p>Este anticipo poderá facerse:</p>
<p>a) En dous pagamentos, o primeiro por un 50% de anticipo no momento da concesión e outro unha vez xustificado o anterior de acordo co establecido no artigo 13º.a).</p>
<p>Para o primeiro pagamento, á solicitude xuntarase unha memoria, así como as facturas proforma, orzamentos ou documentos similares que xustifiquen os gastos nos que se incorra, e a declaración responsable do artigo 13º.b).</p>
<p>b) Nun só pagamento de ata o 80% da axuda xustificando o gasto do 50% de anticipo igual que no caso anterior.</p>
<p>O resto da axuda librarase unha vez rematada a actividade, segundo o disposto no artigo 13º.</p>
<p>Artigo 15º.-Outras condicións.</p>
<p>En toda a documentación publicada relacionada coas actividades obxecto da axuda, farase constar que estas se realizan cunha axuda da Consellería de Pesca, Marisqueo e Acuicultura. Nos exemplares de distribución gratuíta farase constar impreso neles a frase «Exemplar gratuíto».</p>
<p>En relación cos orixinais que se realicen segundo o establecido no artigo 2º.3, que non leven consigo directamente a súa publicación ou realización, a Consellería de Pesca, Marisqueo e Acuicultura, reserva para si o dereito de publicación ou de realización, durante un ano, contado desde a data de entrega do orixinal.</p>
<p>Disposicións derradeiras</p>
<p>Primeira.-Facúltase a Dirección Xeral de Formación Pesqueira e Investigación para dicta-las resolucións necesarias para o desenvolvemento desta disposición.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 8 de abril de 1999.</p>
<p>P.D. (Orde 17-12-1997, DOG 246 do 22-12-1997)</p>
<p>Juan José Álvarez Pérez</p>
<p>Secretario Xeral da Consellería de Pesca,</p>
<p>Marisqueo e Acuicultura</p>
<p>Conselleiro de Pesca, Marisqueo e Acuicultura</p>
<p>Director Xeral de Formación Pesqueira e Investigación. Delegados Territoriais da Consellería de Pesca, Marisqueo e Acuicultura na Coruña, Lugo e Pontevedra.</p>

