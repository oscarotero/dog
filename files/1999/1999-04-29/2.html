---
date: '1999-04-29'
id: 707A
page: 5
number: 81
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: Orde do 21 de abril de 1999 pola que se modifica a do 18 de abril de 1996.
range: Orde
url: 'https://www.xunta.gal/dog/Publicados/1999/19990429/Anuncio707A_gl.html'
---
<p>A conveniencia de adaptar determinados artigos da orde da Consellería de Economía e Facenda do 18 de abril de 1996, publicada no DOG nº 86, do 2 de maio, pola que se establecen axudas para o financiamento das empresas galegas á nova configuración normativa motivada polo Decreto 95/1999, do 8 de abril, que modifica o Decreto 309/1995, do 23 de novembro, así como de actualiza-lo texto correspondente á definición de Peme, fai necesaria a modificación deles.</p>
<p>Por outra parte, subscritos os acordos sobre medidas para o crecemento e o emprego en Galicia 1998-2001, entre a Xunta de Galicia e os axentes sociais, resulta conveniente adaptar ó contido do dito acordo a Orde do 18 de abril de 1996, que desenvolve o programa de axudas financeiras ás empresas galegas consistentes na subsidiación ó tipo de xuro de operacións financeiras destinadas ó financiamento de investimentos ou á reestructuración de empresas previsto no Decreto 309/1995, do 23 de novembro, de incentivos para o desenvolvemento económico e fomento da actividade empresarial na Comunidade Autónoma de Galicia.</p>
<p>Por todo iso, en virtude das atribucións que teño conferidas,</p>
<p>DISPOÑO:</p>
<p>Artigo único.-Modificación normativa.</p>
<p>Un.- Substitúese o texto do artigo 1º.- Obxecto, da orde da Consellería de Economía e Facenda do 18 de abril de 1996, pola seguinte redacción:</p>
<p>«O obxecto da presente orde é desenvolve-lo programa de axudas financeiras ás empresas galegas consistentes na subsidiación ó tipo de xuro de operacións de préstamo, crédito ou arrendamento financeiro concertadas con entidades de crédito e destinadas ó financiamento de investimentos ou á reestructuración de empresas, previsto no Decreto 309/1995, do 23 de novembro, sobre incentivos para o desenvolvemento económico e fomento da actividade empresarial na Comunidade Autónoma de Galicia, modificado polo Decreto 95/1999, do 8 de abril».</p>
<p>Dous.- As referencias normativas das alíneas a) e b) do punto 1º do artigo 2 da orde da Consellería de Economía e Facenda do 18 de abril de 1996, entenderanse referidas, tanto ó Decreto 309/1995, do 23 de novembro, como ó Decreto 95/1999, do 8 de abril, polo que se modifica o anterior.</p>
<p>Tres. Substitúese o texto do punto 1 do artigo 3º da orde da Consellería de Economía e Facenda do 18 de abril de 1996, pola seguinte redacción:</p>
<p>«1. Poderán ser beneficiarias das axudas reguladas pola presente orde aquelas empresas que teñan a consideración de pequenas e medianas empresas (Pemes) conforme a definición adoptada pola Comisión da Unión Europea o 3 de abril de 1996. Para os ditos efectos, terá a consideración de Peme a unidade económica con personalidade física ou xurídica que reúna os seguintes requisitos:</p>
<p>a) Que teña menos de 250 traballadores.</p>
<p>b) Que teña un volume de negocios anual non superior a 40 millóns de euros, ou ben un balance xeral anual, activo total, non superior a 27 millóns de euros e</p>
<p>c) Que cumpra o criterio de independencia tal como se define a continuación:</p>
<p>Consideraranse empresas independentes as empresas nas que o 25% ou máis do seu capital ou dos seus dereitos de voto non pertenza a outra empresa, ou conxuntamente a varias empresas que non respondan á definición de Peme. Este limiar poderá superarse nos dous casos seguintes:</p>
<p>-Se a empresa pertence a sociedades públicas de participación, sociedades de capital risco ou investidores institucionais, sempre que estes non exerzan, individual ou conxuntamente, ningún control sobre a empresa;</p>
<p>-Se o capital está distribuído de tal forma que non é posible determinar quen o posúe e se a empresa declara que pode presumir que o 25% ou máis do seu capital non pertence a outra empresa ou conxuntamente a varias empresas que non respondan á definición de Peme.</p>
<p>Para os efectos de aplicación dos límites establecidos neste punto, o valor do euro é de 166,386 ptas.</p>
<p>En caso de que durante a vixencia desta orde a Unión Europea establecese unha definición de Peme diferente da anterior, será de aplicación para estes efectos a nova definición que se estableza».</p>
<p>Catro.-Modifícanse as letras a) e d) do artigo 8 da Orde do 18 de abril de 1996 de axudas para o financiamento das empresas galegas, que pasan a te-la seguinte redacción:</p>
<p>«a) Zonas afectadas pola crise dun sector industrial declarado en reconversión, en especial as comarcas de Ferrol, Eume e Ortegal ou, en casos concretos, as afectadas polo peche de empresas da actividade das cales dependese de forma importante a poboación desa zona.</p>
<p>d) Parques empresariais de promoción pública, especialmente o Parque Tecnolóxico de Galicia en Ourense».</p>
<p>Cinco.-Modifícase a letra g) do número 4 do artigo 9 da Orde do 18 de abril de 1996, que terá o seguinte contido:</p>
<p>«g) A creación e mantemento de emprego, en especial aquel relacionado con traballadores pertencentes a colectivos laborais con maior taxa de paro e dificultade de inserción laboral, entendéndose por tales os parados de longa duración, as mulleres, os discapacitados e os mozos menores de vintecinco anos».</p>
<p>Seis.-Modifícase o texto do punto 4 do artigo 12 da Orde do 18 de abril de 1996, que terá o seguinte contido:</p>
<p>«Tipo de xuro resultante para o beneficiario.</p>
<p>Para os efectos de aplicación da subsidiación, o tipo de xuro resultante para o beneficiario, é dicir, o nominal menos os puntos de subsidiación, non poderá ser inferior ó 2%, agás para aqueles proxectos de investimento que sexan preferentes por localización ou actividade e que creen emprego neto por conta allea na Comunidade Autónoma de Galicia, nos que o citado tipo non poderá ser inferior ó 1%. No caso de que o tipo resultante sexa inferior ós ditos límites, reducirase ou suspenderase a subsidiación durante o período correspondente. Nos convenios que se subscriban coas entidades de crédito poderanse establecer límites superiores».</p>
<p>Sete.-Engádese un último parágrafo ó artigo 20 da Orde do 18 de abril de 1996 co seguinte contido:</p>
<p>«No caso de axudas concedidas ó abeiro do programa de investimentos desta orde que estean cofinanciadas con fondos FEDER, en tanto a Comunidade Autónoma de Galicia non dispoña dunha base de datos común para o control de axudas, o Igape, no momento en que o beneficiario xustifique a total realización do proxecto de investimento subvencionado, solicitará declaración xurada do beneficiario das axudas concedidas ou solicitadas e pendentes de resolución para o mesmo proxecto».</p>
<p>Oito.-Engádese unha disposición adicional á Orde do 18 de abril de 1996 co seguinte contido:</p>
<p>«Disposición adicional terceira.</p>
<p>As axudas concedidas ó abeiro do programa de investimentos da presente orde a aqueles proxectos que superen os cincuenta millóns de pesetas de investimento subvencionable serán obxecto de publicación no Diario Oficial de Galicia».</p>
<p>Disposición derradeira</p>
<p>Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 21 de abril de 1999.</p>
<p>José Antonio Orza Fernández</p>
<p>Conselleiro de Economía e Facenda</p>

