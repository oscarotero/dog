---
date: '1999-06-03'
id: 935A
page: 6
number: 105
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 24 de maio de 1999 pola que se aproban as bases que rexerán o concurso
  público de sete bolsas de colaboración en proxectos de investigación que se
  están a desenvolver no Centro Ramón Piñeiro para a Investigación en
  Humanidades, e se anuncia a súa convocatoria.
range: Orde
url: 'https://www.xunta.gal/dog/Publicados/1999/19990603/Anuncio935A_gl.html'
---
<p>O artigo 1º do Decreto 213/1998, do 10 de xullo, en harmonía co artigo 27 do Estatuto de autonomía para Galicia, establece a competencia da Consellería de Educación e Ordenación Universitaria para a promoción e o ensino da lingua galega e o fomento da investigación.</p>
<p>Dentro do plan de actividades da Consellería de Educación e Ordenación Universitaria para 1999 figura a convocatoria pública de bolsas de investigación para realizar proxectos concretos sobre lingüística, literatura, antropoloxía e historia galegas, no Centro Ramón Piñeiro para a Investigación en Humanidades.</p>
<p>O seu outorgamento enmárcase dentro das funcións atribuídas á Consellería de Educación e Ordenación Universitaria no artigo 3 do Decreto 25/1993, do 11 de febreiro (DOG nº 34, do 19 de febreiro) de creación e posta en funcionamento do Centro Ramón Piñeiro para a Investigación en Humanidades, modificado polo Decreto 330/1997, do 13 de novembro (DOG nº 227, do 24 de novembro de 1997).</p>
<p>Na súa virtude, apróbanse as seguintes bases:</p>
<p>Primeira.-Obxecto.</p>
<p>O concurso ten por obxecto a adxudicación de sete bolsas de colaboración nos proxectos concretos de investigación que se están a desenvolver no Centro Ramón Piñeiro para a Investigación en Humanidades, e que se inclúen como anexos a esta orde, nos que se detallan os requisitos específicos que deben reuni-los solicitantes.</p>
<p>Segunda.-Contía das bolsas.</p>
<p>O importe das bolsas incluirá:</p>
<p>-Unha asignación mensual de 122.000 pesetas, coa retención fiscal que corresponda, que será incompatible con calquera outra axuda ou actividade remunerada.</p>
<p>-Seguro de asistencia médica e seguro combinado de accidentes.</p>
<p>Para o gasto que se proxecta existe crédito adecuado e suficiente na partida orzamentaria 07.06.353F.640.1, por unha contía máxima total de 5.978.000 ptas., correspondente ós orzamentos xerais da Comunidade Autónoma de Galicia para o ano 1999.</p>
<p>Terceira.-Duración.</p>
<p>A data de incorporación ó centro será dentro dos dez días seguintes ó da notificación da adxudicación. O bolseiro que non se incorpore no prazo establecido perderá os dereitos inherentes á bolsa concedida, salvo causa xustificada de atraso apreciada polo coordinador científico de Centro Ramón Piñeiro, quen llo comunicará á presidencia da comisión rectora.</p>
<p>Por resolución do conselleiro de Educación e Ordenación Universitaria, a concesión da bolsa será por un ano, podendo prorrogarse anualmente ata un máximo total, incluídas as prórrogas, de tres anos, á vista do traballo realizado polo bolseiro, sempre que o proxecto ó que estea vinculado requira do seu labor e así o permitan as dispoñibilidades orzamentarias. No suposto de prórroga, a dotación económica poderá incrementarse de acordo co índice de prezos ó consumo que se estableza para cada ano.</p>
<p>Cuarta.-Requisitos xerais.</p>
<p>a) Posuí-la nacionalidade española ou ser nacional dun país membro da Unión Europea.</p>
<p>b) Estar en posesión do título de licenciado.</p>
<p>c) Acreditar coñecemento da lingua galega no nivel de perfeccionamento.</p>
<p>d) Non ter sido separado do servicio de ningunha Administración ou institución como consecuencia de expediente disciplinario.</p>
<p>Quinta.-Solicitudes.</p>
<p>As solicitudes, no modelo que se xunta como anexo, irán dirixidas ó coordinador-científico do Centro Ramón Piñeiro para a Investigación en Humanidades e entregaranse na sede deste (estrada Santiago de Compostela-Noia, km 3-A Barcia, 15896 Santiago de Compostela), ou ben en calquera dos centros previstos no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>O prazo de presentación de solicitudes será de vinte días naturais contados a partir do seguinte ó da publicación desta convocatoria no DOG, xunto coa documentación seguinte:</p>
<p>-Certificación académica persoal completa.</p>
<p>-Currículum vitae, xunto con cantos documentos poidan avalalo.</p>
<p>-Acreditación do coñecemento da lingua galega no nivel de perfeccionamento.</p>
<p>-Fotocopia do DNI ou pasaporte.</p>
<p>-Declaración xurada comprometéndose a renunciar, se fose seleccionado, á percepción doutras remuneracións, bolsas ou axudas, e tamén de non ter sido separado do servicio de ningunha Administración nin institución pública como consecuencia de expediente disciplinario.</p>
<p>Tódolos documentos deberán ser orixinais ou copias cotexadas con eles.</p>
<p>Sexta.-Selección.</p>
<p>A selección dos candidatos será realizada por unha comisión presidida polo coordinador-científico do Centro Ramón Piñeiro para a Investigación en Huma</p>
<p>nidades e composta por tres vocais propostos por aquel e nomeados polo director xeral de Política Lingüística. Actuará como secretario o secretario do centro.</p>
<p>Ademais do exame da documentación presentada, a comisión poderá convoca-los solicitantes a unha entrevista persoal.</p>
<p>A comisión non valorará aqueles méritos alegados polos solicitantes nas súas instancias que non estean acreditados documentalmente. O presidente da comisión proporá motivadamente ó director xeral de Política Lingüística a relación de candidatos seleccionados para o seu nomeamento.</p>
<p>Sétima.-Condicións de desfrute.</p>
<p>Estas bolsas son incompatibles coa realización dun traballo remunerado ou o desfrute doutro tipo de bolsas ou axudas.</p>
<p>O conselleiro de Educación e Ordenación Universitaria poderá conceder interrupcións no desfrute da bolsa por petición razoada do interesado, logo do informe do seu director de proxecto. As interrupcións non poderán ser nunca superiores a 3 meses ó longo da duración da bolsa e as posibles renovacións, e non darán lugar, en ningún caso, á posibilidade de recupera-lo período interrompido. O interesado nesta interrupción temporal da bolsa non terá dereito a percibi-las mensualidades correspondentes ó período que dure a súa renuncia.</p>
<p>No momento en que algún dos beneficiairos destas bolsas fose seleccionado para outras bolsas, axudas ou traballos, ou se produza algunha circunstancia que determine a incompatibilidade no desfrute da bolsa, deberá comunicarllo ó Servicio do Centro Ramón Piñeiro para a Investigación en Humanidades e procederase á suspensión da bolsa correspondente e á adxudicación a outro candidato, de acordo coa lista de suplentes se os houbese.</p>
<p>Oitava.-Obrigas.</p>
<p>Os bolseiros permanecerán no Centro Ramón Piñeiro, en horario habitual de presencia de mañá ou tarde.</p>
<p>O incumprimento por parte do bolseiro dalgunha das condicións recollidas nestas bases suporá a perda da bolsa concedida e, de se-lo caso, o reintegro das cantidades xa cobradas.</p>
<p>A condición de bolseiro non dará lugar a ningunha relación, nin laboral nin administrativa, coa Xunta de Galicia.</p>
<p>Novena.</p>
<p>A convocatoria, as súas bases e todos cantos actos administrativos se deriven dela poderán ser impugnados polos interesados nos casos e na forma establecidos na Lei 30/1992, do 26 de novembro, modificada pola Lei 4/1999, (BOE do 14 de xaneiro), do 26 de novembro, de réxime xurídico das administracións públicas e do procedemento administrativo común.</p>
<p>Décima.-Pagamento da bolsa.</p>
<p>O pagamento da bolsa realizarase mensualmente, logo do informe do director de investigación, sempre que os traballos se desenvolvan con normalidade e de acordo coas bases establecidas.</p>
<p>Disposicións derradeiras</p>
<p>Primeira.-Facúltase o director xeral de Política Lingüística para dictar, no ámbito das súas competencias, as resolucións precisas para o desenvolvemento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 24 de maio de 1999.</p>
<p>Celso Currás Fernández</p>
<p>Conselleiro de Educación e Ordenación</p>
<p>Universitaria</p>
<p>Director Xeral de Política Lingüística</p>
<p>ANEXO I</p>
<p>* Dúas bolsas para colaborar no proxecto Lírica Medieval vinculado ó Arquivo Galicia Medieval.</p>
<p>Estas bolsas teñen como finalidade colaborar no proxecto Lírica Medieval que se realiza no Centro Ramón Piñeiro.</p>
<p>1. Requisitos específicos dos solicitantes:</p>
<p>Para solicita-las bolsas ás que se refire esta convocatoria é necesario, ademais de reuni-los requisitos xerais establecidos na base cuarta desta orde:</p>
<p>-Ser licenciado en filoloxía.</p>
<p>-Coñecementos de informática en calidade de usuario.</p>
<p>-Ter experiencia investigadora en literatura medieval románica, preferentemente no ámbito galego-portugués.</p>
<p>-Capacidade para ler/traducir textos en diferentes linguas románicas no estadio medieval.</p>
<p>ANEXO II</p>
<p>* Unha bolsa para colaborar na catalogación dos fondos bibliográficos do centro.</p>
<p>Esta bolsa ten como finalidade colaborar na catalogación dos fondos bibliográficos existentes no Centro Ramón Piñeiro.</p>
<p>1. Requisitos específicos dos solicitantes:</p>
<p>Para solicita-la bolsa á que se refire esta convocatoria é necesario, ademais de reuni-los requisitos xerais establecidos na base cuarta desta orde:</p>
<p>-Ser licenciado en historia.</p>
<p>-Acreditar coñecementos e experiencia en traballos de documentación e bibliotecas.</p>
<p>-Coñecementos de informática a nivel de usuario.</p>
<p>ANEXO III</p>
<p>* Unha bolsa para colaborar en proxectos sobre terminoloxía científico-técnica.</p>
<p>O adxudicatario desta bolsa compaxinará actividades de traducción con traballos de tipo terminolóxico que se están realizando no Centro Ramón Piñeiro.</p>
<p>1. Requisitos específicos dos solicitantes:</p>
<p>Para solicita-la bolsa á que se refire esta convocatoria é necesario, ademais de reuni-los requisitos xerais establecidos na base cuarta desta orde:</p>
<p>-Ser licenciado en filoloxía ou en traducción.</p>
<p>-Coñecemento doutras linguas, ademais do galego.</p>
<p>-Manexo de procesadores de texto e bases de datos a nivel de usuario.</p>
<p>-Nivel aceptable de mecanografía.</p>
<p>-Experiencia en traballos de lexicografía e terminoloxía.</p>
<p>ANEXO IV</p>
<p>* Unha bolsa para colaborar no proxecto Museo Pedagóxico de Galicia (Mupega).</p>
<p>Esta bolsa ten como finalidade colaborar no desenvolvemento do proxecto Museo Pedagóxico de Galicia, que se vai realizar no Centro Ramón Piñeiro.</p>
<p>1. Requisitos específicos dos solicitantes:</p>
<p>Para solicita-la bolsas á que se refire esta convocatoria é necesario, ademais de reuni-los requisitos xerais establecidos na base cuarta desta orde:</p>
<p>-Ser licenciado en pedagoxía, historia ou humanidades.</p>
<p>-Posuír coñecementos acreditados de francés, inglés e alemán.</p>
<p>-Ter coñecementos de informática, museística, biblioteconomía e arquivística.</p>
<p>-Ter experiencia acreditada en centros de documentación, servicios museísticos e/ou actividades expositivas.</p>
<p>ANEXO V</p>
<p>* Unha bolsa para colaborar no proxecto Wordnet para o galego (GalWordNet).</p>
<p>Esta bolsa ten como finalidade colaborar no proxecto WordNet para o galego, que se realiza no Centro Ramón Piñeiro.</p>
<p>1. Requisitos específicos dos solicitantes:</p>
<p>Para solicita-la bolsa á que se refire esta convocatoria é necesario, ademais de reuni-los requisitos xerais establecidos na base cuarta desta orde:</p>
<p>-Ser licenciado en informática.</p>
<p>-Ter experiencia en redes semánticas.</p>
<p>-Experiencia no manexo de ferramentas UNIX/LINUX para análise lingüística.</p>
<p>-Experiencia de PERL.</p>
<p>ANEXO VI</p>
<p>* Unha bolsa para colaborar no proxecto de construcción dun sintetizador texto-fala en galego.</p>
<p>Esta bolsa ten como finalidade colaborar no proxecto de construcción dun sintetizador texto-fala en galego que se está levando a cabo no Centro Ramón Piñeiro.</p>
<p>1. Requisitos expecíficos dos solicitantes:</p>
<p>Para solicita-la bolsa á que se refire esta convocatoria é necesario, ademais de reuni-los requisitos xerais establecidos na base cuarta desta orde:</p>
<p>-Ser licenciado en filoloxía.</p>
<p>-Ter experiencia en traballos de fonética acústica.</p>

