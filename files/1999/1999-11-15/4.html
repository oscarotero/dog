---
date: '1999-11-15'
id: 119F2
page: 13
number: 220
agency: 'CONSELLERÍA DE PESCA, MARISQUEO E ACUICULTURA'
section: III. OUTRAS DISPOSICIÓNS
title: >-
  Resolución do 10 de novembro de 1999, da Dirección Xeral de Formación
  Pesqueira e Investigación, pola que se convocan catro cursos de iniciación ó
  mergullo profesional.
range: Resolución
url: 'https://www.xunta.gal/dog/Publicados/1999/19991115/Anuncio119F2_gl.html'
---
<p>A Orde do 23 de abril de 1999 establece a normativa para a realización dos cursos para a obtención das titulacións de mergullo profesional, determinando os requisitos para acceso a eles mesmos e as condicións para o seu desenvolvemento.</p>
<p>Para poder inicia-los cursos, é necesario convocar aqueles que se van impartir antes de xuño do ano 2000 e establece-lo mecanismo de matrícula neles, tendo en conta a preinscrición realizada en xullo deste ano. Polo exposto, esta dirección xeral, en uso das facultades que ten atribuídas en virtude do Decreto 206/1990, do 15 de marzo, polo que se establece a estructura orgánica e funcional da Consellería de Pesca, Marisqueo e Acuicultura, e da disposición derradeira da Orde do 23 de abril de 1999, xa citada,</p>
<p>RESOLVE:</p>
<p>Primeiro.-Proceder a convocar catro (4) cursos de iniciación ó mergullo con doce prazas por curso, que se desenvolverán sucesivamente a partir do inicio do primeiro curso na Escola Galega de Mergullo, sita no Instituto Galego de Formación en Acuicultura (Igafa) da Illa de Arousa.</p>
<p>Segundo.-Ábrese un período de matrícula de 45 días naturais contados a partir do seguinte ó da publicación desta resolución.</p>
<p>Os candidatos deberán solicita-la súa admisión ó curso mediante instancia dirixida ó director do Igafa.</p>
<p>Para a formalización da matrícula será preciso presenta-la seguinte documentación:</p>
<p>1. Solicitude debidamente cuberta.</p>
<p>2. Unha fotografía recente de tamaño carné, co nome escrito no dorso.</p>
<p>3. Fotocopia cotexada do documento nacional de identidade.</p>
<p>4. Xustificante de aboamento das correspondentes taxas.</p>
<p>5. Certificado médico de aptitude para o nivel de iniciación ó mergullo.</p>
<p>6. Certificado de avaliación psicolóxica de aptitude para o mergullo.</p>
<p>7. Graduado escolar ou equivalente.</p>
<p>8. No caso de ser menor de 18 anos e ter 16 anos cumpridos, autorización do pai, nai ou titor.</p>
<p>Terceiro.-A orde de inscrición nos cursos será segundo a da presentación da matrícula no rexistro do centro, con preferencia para os preinscritos no período aberto no mes de xullo. Para os efectos de determina-lo momento de presentación, este será o de recepción da última documentación entregada que complete a necesaria para a matrícula.</p>
<p>Cuarto.-As mencionadas solicitudes poderán presentarse en calquera das seguintes dependencias administrativas:</p>
<p>a) No rexistro da Consellería de Pesca Marisqueo e Acuicultura ou de calquera das súas delegacións territoriais ou comarcais.</p>
<p>b) Na Secretaría do Instituto Galego de Formación en Acuicultura (Igafa) na Illa de Arousa.</p>
<p>Quinto.-O Igafa, á vista das solicitudes recibidas, fará público no taboleiro de anuncios do centro as listas de admitidos e excluídos, e fixará o día e hora para inicia-la realización das probas físicas en terra e piscina.</p>
<p>Con tódolos solicitantes que superen estas fixaranse as listas de inscritos por curso, tendo en conta as preferencias da base terceira.</p>
<p>De existiren máis solicitudes que cumpran os requisitos que prazas convocadas, os solicitantes non inscritos pasarán a inscribirse en espera para cubri-las baixas que poidan darse no momento de inicia-los cursos ou as novas convocatorias deles.</p>
<p>Sexto.-A data de iniciación do primeiro e sucesivos cursos será fixada pola dirección do centro tendo en conta a capacidade da Escola Galega de Mergullo e o número de inscritos, e farase público no taboleiro de anuncios do Igafa.</p>
<p>Dada a complexidade das probas e a duración dos cursos, a data de iniciación do primeiro curso fixarase unha vez se cubra o número de prazas.</p>
<p>Sétimo.-Facultase o director do Instituto Galego de Formación en Acuicultura para dicta-las instruccións necesarias para a execución da presente resolución, que serán publicadas no taboleiro de anuncios do centro para xeral coñecemento.</p>
<p>Santiago de Compostela, 10 de novembro de 1999.</p>
<p>Joaquín Mariño Cadarso</p>
<p>Director xeral de Formación Pesqueira</p>
<p>e Investigación</p>

