---
date: '1999-09-22'
id: F716
page: 11
number: 184
agency: CONSELLERÍA DE INDUSTRIA E COMERCIO
section: VI. ANUNCIOS
title: >-
  Resolución do 7 de xullo de 1999, da Dirección Xeral de Industria, pola que se
  autoriza a instalación da planta de coxeración de enerxía eléctrica á empresa
  Puerto de Celeiro, S.A., no concello de Viveiro (Lugo), e se inclúe no réxime
  especial de producción de enerxía eléctrica. (Expediente 99/42-2).
range: Resolución
url: 'https://www.xunta.gal/dog/Publicados/1999/19990922/AnuncioF716_gl.html'
---
<p>Examinado o expediente instruído por instancia da empresa Puerto de Celeiro, S.A., con enderezo para efectos de notificacións na r/Rafael Alberti, nº 10, A Coruña, resultan os seguintes antecedentes de feito:</p>
<p>Primeiro.-Con data do 1 de marzo de 1999, a citada empresa solicitou a autorización administrativa e o recoñecemento da condición de instalación acollida ó réxime especial de producción de enerxía eléctrica creado polo Real decreto 2818/1998, do 23 de decembro, sobre producción de enerxía eléctrica por instalacións abastecidas por recursos ou fontes de enerxía renovables, residuos e coxeración, actualmente vixente, da ampliación da súa planta de coxeración.</p>
<p>Segundo.-As características básicas da ampliación da planta de coxeración serán as seguintes:</p>
<p>Tres grupos motoxeradores, motor 1.110 kW cada un, gasóleo, 400 V. Tres transformadores de potencia. Caldeira de recuperación calor gases. Aparellos de alta tensión. Equipos de control, regulación e protección.</p>
<p>Terceiro.-De conformidade co establecido no Decreto 2617/1966, do 20 de outubro, sobre autorización de instalacións eléctricas, de aplicación ó presente expediente en virtude do establecido na disposición transitoria primeira da Lei 54/1997, do 27 de novembro, do sector eléctrico, a Delegación Provincial da Consellería de Industria e Comercio de Lugo dictou Resolución do 26 de marzo de 1999 pola que se someteu a información pública a autorización administrativa da instalación de referencia, que se publicou no DOG do 5-5-1999 e no BOP de Lugo do 3-5-1999, sen que se presentase no período legalmente establecido para iso alegación ningunha.</p>
<p>Cuarto.-O proxecto está informado favorablemente pola Delegación Provincial da Consellería de Industria e Comercio de Lugo e cumpre coas esixencias regulamentarias fixadas no Decreto 2617/1966, do 20 de outubro, e coas demais que lle son de aplicación.</p>
<p>Fundamentos de dereito:</p>
<p>Primeiro.-A Dirección Xeral de Industria é competente para resolver este expediente con fundamento no Estatuto de autonomía de Galicia, o Real decreto 2563/1982, do 24 de xullo, o Decreto 132/1982, do 4 de novembro e o Decreto 99/1998, do 26 de marzo, polo que se establece a estructura orgánica da Consellería de Industria e Comercio, en relación co Decreto 2617/1966, do 20 de outubro, e o Real decreto 2818/1998, do 23 de decembro, xa citados.</p>
<p>Segundo.-No expediente instruído para o efecto cumpríronse os trámites regulamentarios.</p>
<p>Esta dirección xeral, de acordo con todo o que antecede e no exercicio das competencias que ten atribuídas</p>
<p>RESOLVE:</p>
<p>-Autoriza-la instalación da planta de coxeración á empresa Puerto de Celeiro, S.A., que se situará nas súas instalacións do termo municipal de Viveiro, na provincia de Lugo.</p>
<p>-Recoñecer á ampliación da planta de coxeración autorizada a condición de instalación acollida ó réxime especial do Real decreto 2818/1998, e incluíla no grupo a.1 do artigo 2 do dito real decreto.</p>
<p>Calquera modificación das instalacións autorizadas requirirá unha nova solicitude de autorización administrativa, de acordo co indicado no artigo 17.4º do Real decreto 1775/1967, do 22 de xullo, que fixa o réxime de instalación, ampliación e traslado das industrias en xeral.</p>
<p>O promotor presentará ante a Delegación Provincial da Consellería de Industria e Comercio de Lugo, no prazo dun ano contado a partir da data de publicación no DOG da presente resolución, o proxecto de execución da planta de coxeración autorizada, o cal conterá os datos e condicións técnicas para a realización das instalacións de conexión da central á rede, que serán facilitados pola empresa que distribúa enerxía eléctrica na zona, así como o punto de interconexión.</p>
<p>Así mesmo, a instalación interconectarase co sistema centralizado que para o réxime especial estableza, se é o caso, a Dirección Xeral de Industria.</p>
<p>Contra esta resolución, que non é definitiva en vía administrativa, poderase interpor recurso de alzada ante o conselleiro de Industria e Comercio da Xunta de Galicia, no prazo dun mes contado a partir do día seguinte ó da súa publicación.</p>
<p>Santiago de Compostela, 7 de xullo de 1999.</p>
<p>Joaquín del Moral Crespo</p>
<p>Director xeral de Industria</p>

