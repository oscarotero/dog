---
date: '1999-02-10'
id: 3C3A
page: 1458
number: 27
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 28 de xaneiro de 1999 pola que se regula a concesión de subvencións a
  empresas editoriais para a edición de libros e materiais didácticos, para
  niveis non universitarios, impresos en lingua galega.
range: Orde
url: 'https://www.xunta.gal/dog/Publicados/1999/19990210/Anuncio3C3A_gl.html'
---
<p>O Estatuto de autonomía para Galicia, no seu artigo 5, especifica que a lingua propia de Galicia é o galego e que os poderes públicos de Galicia garantirán o uso normal e oficial dos dous idiomas e potenciarán o emprego do galego en tódolos planos da vida pública, cultural e informativa e disporán os medios necesarios para facilita-lo seu coñecemento. Segundo o artigo 27.20º, correspóndelle á Comunidade Autónoma galega a competencia exclusiva de promoción e o ensino da lingua galega.</p>
<p>Así mesmo, no artigo 1 do Decreto 213/1998, do 10 de xullo, polo que se establece a estructura orgánica da Consellería de Educación e Ordenación Universitaria, disponse que a Consellería de Educación e Ordenación Universitaria é o órgano da Administración da Comunidade Autónoma de Galicia ó que lle corresponden as competencias e funcións en materia de planificación, regulación e administración do ensino regrado, en toda a súa extensión, niveis e graos, modalidades e especialidades, así como a promoción e ensino da lingua galega. Todo</p>
<p>isto sen prexuízo do disposto na Constitución e nas leis orgánicas e demais disposicións legais.</p>
<p>A Lei 3/1983, do 15 de xuño, de normalización lingüística, no seu título III, do uso do galego no ensino, establece: «O galego, coma lingua propia de Galicia, é tamén lingua oficial no ensino en tódolos niveis educativos» e «as autoridades educativas da Comunidade Autónoma arbitrarán as medidas encamiñadas a promove-lo uso progresivo do galego no ensino».</p>
<p>Así mesmo, no seu título IV, do uso do galego nos medios de comunicación, establece que serán obrigas da Xunta de Galicia contribuír ó fomento do libro en galego, con medidas que potencien a producción editorial e a súa difusión.</p>
<p>No mesmo sentido, o artigo 8.2º do Decreto 247/1995, do 14 de setembro, polo que se desenvolve a citada Lei 3/1983, ordena que os materiais que se empreguen nas áreas e materias impartidas en lingua galega estarán escritos normalmente en galego, terán a calidade científica e pedagóxica adecuada e atenderán, sen prexuízo da súa proxección universal, ás peculiaridades de Galicia. Concrétase a seguir que, con esta finalidade, a Consellería de Educación e Ordenación Universitaria fomentará a elaboración e a publicación dos materiais curriculares correspondentes.</p>
<p>Por todo isto,</p>
<p>DISPOÑO:</p>
<p>Artigo 1º.-Suxeitos.</p>
<p>A presente orde vai dirixida ás editoriais legalmente constituídas como empresas privadas que elaboren material escolar incluíble no seu ámbito de aplicación.</p>
<p>1. Para os efectos da presente orde, terán a condición de suxeitos tódalas empresas privadas susceptibles de encadrarse no parágrafo precedente con independencia das clasificacións legais de carácter fiscal ou mercantil que supoña o emprego do termo editorial e que cumpran os requisitos esixidos nesta orde, establecidos nas bases específicas para a concesión das subvencións.</p>
<p>2. Excluiranse aqueles editores que anteriormente recibisen algunha outra subvención da Consellería de Educación e Ordenación Universitaria, a través da Dirección Xeral de Política Lingüística, e non xustificasen o seu investimento.</p>
<p>Artigo 2º.-Obxecto.</p>
<p>Convócanse subvencións en réxime de concorrencia competitiva para a edición de libros e material didáctico de niveis non universitarios con suxeición ás normas contidas na presente orde, con cargo á partida orzamentaria 07.06.353F.470.2, por unha contía máxima total de 213.900.000 ptas. correspondente ós orzamentos xerais da Comunidade Autónoma de Galicia para o ano 1999.</p>
<p>Artigo 3º.-Requisitos.</p>
<p>Subvencionaranse os libros e o material didáctico que cumpran as seguintes condicións:</p>
<p>1. Estaren correctamente escritos en galego, segundo o disposto na lexislación vixente (disposición adicional da Lei 3/1983, do 15 de xuño, e Decreto 173/1982, do 17 de novembro).</p>
<p>2. Corresponderen preferentemente ós niveis de educación infantil, primaria, secundaria obrigatoria, postobrigatoria (bacharelato, formación profesional, ciclos formativos), educación especial e educación permanente de adultos. Poderanse acoller tamén os libros destinados ó ensino especializado e ó non regrado.</p>
<p>3. Atérense ó disposto no Decreto 89/1993, do 19 de abril, e nas súas ordes de desenvolvemento, polo que se regula a autorización de libros de texto e outros materiais curriculares para o ensino de réxime xeral.</p>
<p>4. Publicárense en primeira edición entre o 1 de xaneiro de 1999 e o 15 de outubro de 1999. Para estes efectos considérase data de publicación aquela na que se efectúe o rexistro de solicitude do número do depósito legal.</p>
<p>Artigo 4º.-Exclusións.</p>
<p>Quedan excluídos do ámbito de aplicación da presente orde, aínda cumprindo os requisitos esixidos no artigo precedente:</p>
<p>1. Os libros de bibliófilo.</p>
<p>2. Os libros destinados a seren distribuídos gratuitamente.</p>
<p>3. Os libros publicados por clubs do libro ou entidades similares, destinados a seren distribuídos entre os seus subscritores.</p>
<p>4. Os libros que, publicados no prazo de vigor desta orde, recibisen xa ou tivesen asignado algún tipo de axuda por parte dalgún ente público.</p>
<p>5. Os libros de uso escolar correspondentes ás áreas ou materias de lingua e literatura galegas.</p>
<p>Artigo 5º.-Criterios de concesión.</p>
<p>Consideraranse criterios preferentes de concesión da subvención, sen orde de prelación, os seguintes:</p>
<p>1. O nivel de cumprimento de anteriores compromisos de edición; o incumprimento deles será razón suficiente para a denegación da subvención.</p>
<p>2. A importancia do fondo editorial en galego ou relacionado con Galicia do editor solicitante.</p>
<p>3. A calidade das obras contidas no catálogo, do cal se enviará unha mostra.</p>
<p>4. A continuidade dentro dun proxecto educativo e a importancia do investimento realizado en capital e en persoal pola empresa respecto da edición.</p>
<p>5. A capacidade de distribución do material e a importancia do investimento realizado pola empresa respecto da edición, en capital e en persoal.</p>
<p>6. O tipo de material:</p>
<p>a) Material básico: libros de didáctica na aula que desenvolvan un deseño curricular na súa totalidade.</p>
<p>b) Material complementario (libros de consulta de uso individual ou colectivo e propostas didácticas de metodoloxía dun currículo completo).</p>
<p>7. O grao de orixinalidade de acordo coa seguinte escala:</p>
<p>a) Creación propia.</p>
<p>b) Adaptación.</p>
<p>c) Traducción.</p>
<p>d) Recompilación.</p>
<p>8. De acordo co establecido no artigo 19 da Lei 3/1983, daráselles preferencia a aqueles proxectos presentados por editoriais que empreguen o galego dun xeito habitual e progresivo.</p>
<p>Artigo 6º.-Limitacións.</p>
<p>A contía de cada subvención non poderá supera-la cantidade de catro millóns de pesetas por obra ou material didáctico presentado.</p>
<p>As subvencións que se concedan estableceranse (segundo o disposto no número 6 do artigo precedente), dependendo do seu grao de orixinalidade, do xeito seguinte:</p>
<p>a) Material básico, ata o 60% do custo real de producción da obra sen IVE.</p>
<p>b) Material complementario, ata o 40% do custo real de producción da obra sen IVE.</p>
<p>Non obstante, por proposta motivada da comisión de avaliación, poderanse conceder subvencións a proxectos de especial interese en porcentaxes superiores ás anteriormente indicadas.</p>
<p>Artigo 7º.-Documentación.</p>
<p>No momento de face-la solicitude da subvención, os interesados presentarán a seguinte documentación:</p>
<p>1. Solicitude, debidamente cuberta dos anexos I e II da presente orde, xuntando un único exemplar do anexo I por empresa solicitante, e tantos exemplares do anexo II como obras presentadas.</p>
<p>2. Acreditación da personalidade do solicitante e da súa representación, mediante fotocopia compulsada da escritura pública de constitución da sociedade e do poder notarial correspondente; a inscrición de ámbolos dous documentos debe constar no Rexistro Mercantil.</p>
<p>No caso de empresas individuais, presentarase unha fotocopia compulsada do DNI do titular.</p>
<p>3. Copia compulsada do último recibo de pagamento do imposto de actividades económicas.</p>
<p>4. Un exemplar da obra ou material educativo.</p>
<p>5. No caso de non ter elaborado o material, unha ou dúas unidades didácticas do proxecto que se pretende editar, e cando menos, unha memoria descritiva dos contidos e dos procedementos do proxecto na que constarán tódolos datos referidos á subvención.</p>
<p>6. Orzamento desagregado de gastos correspondente ó custo real de producción da obra para a que se solicita a subvención, no que ademais deberá constar expresamente a tiraxe de exemplares e o prezo de venda ó público sen IVE.</p>
<p>7. Características físicas e técnicas da obra para a que se solicita a subvención (gramaxe e tipo de papel que se vai utilizar, fotocomposición, número de cores, porcentaxe de ilustración e demais datos de interese), agás para aquelas solicitudes que se presenten en virtude do estipulado no punto 7.4 desta orde.</p>
<p>8. Declaración xurada, asinada polo presidente ou director da empresa, especificando:</p>
<p>a) O número de contratos da empresa acollidos ó réxime da Seguridade Social.</p>
<p>b) Que a empresa non goza de ningunha outra axuda económica máis doutras entidades ou institucións para esta mesma finalidade.</p>
<p>A esta declaración xuntaranse fotocopias dos correspondentes documentos TC1 e TC2 da última cotización á Seguridade Social.</p>
<p>9. Certificación de tiraxe expedida polo fabricante.</p>
<p>10. Certificación bancaria orixinal da conta corrente ó nome da empresa solicitante na que desexen que se lles realice o pagamento.</p>
<p>11. Fotocopia do CIF da empresa ou do NIF en caso de empresas individuais.</p>
<p>12. Un catálogo editorial actualizado.</p>
<p>Artigo 8º.-Entrega da documentación.</p>
<p>As solicitudes, xunto coa documentación citada no artigo precedente, presentaranse no rexistro xeral da Consellería de Educación e Ordenación Universitaria (edificio administrativo de San Caetano, Santiago de Compostela), no prazo de 30 días naturais contados a partir do seguinte ó da publicación desta orde no Diario Oficial de Galicia; a este respecto é de aplicación o previsto no artigo 38.4º da Lei de réxime xurídico das administracións públicas e do procedemento administrativo común.</p>
<p>Artigo 9º.-Procedemento.</p>
<p>Recibidas as solicitudes de subvención e a súa documentación, valoraranse polos servicios competentes da Dirección Xeral de Política Lingüística segundo os criterios de valoración establecidos no</p>
<p>artigo 5º. O director xeral de Política Lingüística elevará a correspondente proposta ó conselleiro de Educación e Ordenación Universitaria, que resolverá.</p>
<p>Artigo 10º.-Órgano informante.</p>
<p>Será competente para a elaboración do informe-proposta citado no artigo anterior unha comisión de avaliación presidida polo director xeral de Política Lingüística, ou a persoa na que delegue, e composta polos seguintes membros:</p>
<p>-O subdirector xeral de Promoción e Ensino da Lingua Galega.</p>
<p>-Dous funcionarios expertos en deseños curriculares.</p>
<p>-Un funcionario da Dirección Xeral de Política Lingüística, que actuará de secretario con voz e sen voto.</p>
<p>A citada comisión poderá pedir asesoramento ás institucións ou persoas que considere convenientes para a avaliación dos proxectos.</p>
<p>Artigo 11º-Resolución.</p>
<p>Á vista do informe da comisión de avaliación, o conselleiro de Educación e Ordenación Universitaria dictará a resolución que porá fin á vía administrativa.</p>
<p>Para os efectos do disposto no artigo 59.5º.b) da Lei 30/1992, de réxime xurídico das administracións públicas e do procedemento administrativo común, as notificacións publicaranse no taboleiro de anuncios da Oficina de Atención ó Cidadán da Consellería de Educación e Ordenación Universitaria (Edificio Administrativo de San Caetano, bloque 2, baixo, Santiago de Compostela) e no Diario Oficial de Galicia.</p>
<p>A concesión de anticipos e pagamentos parciais regularase de acordo coa lexislación vixente na materia.</p>
<p>Se no prazo de tres meses non recaese resolución expresa desta convocatoria, as solicitudes presentadas entenderanse desestimadas.</p>
<p>Artigo 12º.-Aceptación da subvención e compromisos.</p>
<p>As empresas seleccionadas terán que lle comunicar por escrito a súa aceptación da subvención concedida á Dirección Xeral de Política Lingüística da Consellería de Educación e Ordenación Universitaria, no prazo máximo de dez días contados a partir da publicación da resolución no Diario Oficial de Galicia.</p>
<p>A empresa editorial, nos proxectos subvencionados ó abeiro da presente orde, aplicará no prezo de venda ó público (sen IVE) un desconto que coincida, como mínimo, coa metade da porcentaxe que se aplicou para subvenciona-la obra en cuestión.</p>
<p>No reverso de toda a edición de libros e material didáctico para os que se conceda a axuda constará</p>
<p>impreso, coa mesma técnica cós créditos da empresa editora, o patrocinio da Dirección Xeral de Política Lingüística da Consellería de Educación e Ordenación Universitaria, empregando para iso os logotipos aprobados pola imaxe corporativa da Xunta de Galicia, co seguinte texto: «Subvencionado pola Xunta de Galicia, Consellería de Educación e Ordenación Universitaria, Dirección Xeral de Política Lingüística».</p>
<p>Nos proxectos que fosen subvencións ó abeiro desta orde, no caso de existiren novas edicións, farase constar na correspondente folla de créditos a subvención da primeira edición.</p>
<p>Artigo 13º.-Xustificación.</p>
<p>O prazo improrrogable de xustificación e entrega da totalidade da documentación que a seguir se cita, nas condicións expresas na presente orde, rematará o 15 de outubro de 1999.</p>
<p>Antes da citada data deberán remitirse á Dirección Xeral de Política Lingüística, xunto cun escrito no que se cite o número do expediente, os seguintes documentos:</p>
<p>1. Xustificantes orixinais, ou fotocopia compulsada, dos gastos realizados, de acordo coa resolución de concesión e nos termos expresados no proxecto presentado, por un valor mínimo equivalente á axuda outorgada, xunto cunha relación pormenorizada e numerada destes.</p>
<p>2. Certificado do editor no que constará expresamente a realización da edición e, como mínimo, a tiraxe de exemplares que se mencionaba no proxecto de solicitude.</p>
<p>3. Certificacións expresas de non ter contraída ningunha débeda, por ningún concepto coa Xunta de Galicia, e de estar ó corrente nas obrigas tributarias e coa Seguridade Social.</p>
<p>4. Unha cantidade mínima de oitenta e cinco exemplares por obra subvencionada que se distribuirán por conta da empresa subvencionada coa seguinte desagregación:</p>
<p>-10 exemplares para a Dirección Xeral de Política Lingüística (Servicios Centrais. San Caetano, Santiago de Compostela).</p>
<p>-10 exemplares para cada unha das catro delegacións provinciais da Consellería de Educación e Ordenación Universitaria.</p>
<p>-5 exemplares destinados a cada un dos sete CEFOCOPS.</p>
<p>Unha vez efectuada a distribución, a empresa subvencionada achegará as xustificacións acreditativas de ter realizada esta actividade.</p>
<p>En relación cos xustificantes citados no número 1 deste artigo, as súas datas estarán comprendidas</p>
<p>entre o 1 de xaneiro de 1999 e o 15 de outubro de 1999, admitíndose unicamente os relativos a:</p>
<p>a) Gastos de imprenta e material.</p>
<p>a.1) Composición.</p>
<p>a.2) Impresión.</p>
<p>a.3) Encadernación.</p>
<p>a.4) Fotomecánica.</p>
<p>b) Gastos de persoal.</p>
<p>b.1) Auditoría/dereitos.</p>
<p>b.2) Ilustración/deseño.</p>
<p>b.3) Fotografía.</p>
<p>b.4) Traducción.</p>
<p>b.5) Revisión de textos.</p>
<p>Para aqueles gastos que sexan de difícil xustificación admitirase unha declaración xurada e razoada, asinada polo director ou presidente da empresa, que non supere o 25% do total da xustificación.</p>
<p>O incumprimento destas obrigas por parte do interesado dará lugar ó arquivo do expediente sen máis trámite.</p>
<p>Artigo 14º.-Perda da subvención.</p>
<p>Os beneficiarios das subvencións teñen a obriga de lles facilitar ós servicios competentes da Dirección Xeral de Política Lingüística toda a información requirida. Así mesmo, os devanditos órganos poderán levar a cabo labores de inspección destinados a verificar que as subvencións sexan destinadas á finalidade para a que foron concedidas.</p>
<p>Calquera alteración verbo dos datos que figuran no impreso de solicitude e calquera outro incumprimento das normas contidas na presente orde, terá como consecuencia a revogación da axuda logo da audiencia á empresa interesada, e esta, se fose o caso, terá que reintegra-las cantidades percibidas.</p>
<p>No caso de que se lle conceda á mesma empresa no prazo de vigor da presente orde outra subvención para esta mesma finalidade, a empresa terá que llo comunicar á Administración, sendo de aplicación o disposto no artigo 78.3º da Lei 11/1992, do 7 de outubro.</p>
<p>Disposicións derradeiras</p>
<p>Primeira.-Facúltase o director xeral de Política Lingüística para dictar, no ámbito das súas competencias, as resolucións precisas para o desenvolvemento desta orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 28 de xaneiro de 1999.</p>
<p>Celso Currás Fernández</p>
<p>Conselleiro de Educación e Ordenación</p>
<p>Universitaria</p>

