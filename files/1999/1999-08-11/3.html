---
date: '1999-08-11'
id: D762
page: 10
number: 154
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 23 de xullo de 1999 pola que se convoca un concurso público de méritos
  para a selección de profesor ou profesora bolseiro de lingua, literatura e
  cultura galegas nas universidades Complutense de Madrid, de Salamanca, de
  Granada, de Barcelona, de Estremadura, da Sorbona-Nova París III (Francia),
  Federal de Bahía (Brasil) e da Habana (Cuba).
range: Orde
url: 'https://www.xunta.gal/dog/Publicados/1999/19990811/AnuncioD762_gl.html'
---
<p>A Constitución española establece que as comunidades autónomas poden asumir competencias no ensino da súa lingua propia e que a riqueza das distintas modalidades lingüísticas de España é un patrimonio cultural que debe ser obxecto de especial respecto e protección.</p>
<p>Por outra banda, a Comunidade Autónoma de Galicia ten competencia exclusiva en canto á promoción e ó ensino da lingua galega, tal e como se determina no seu Estatuto de autonomía.</p>
<p>O goberno galego, ademais, ten o mandado, recollido na Lei 3/1983, de normalización lingüística, de facer uso dos recursos que a Constitución española e mailo Estatuto de autonomía lle confiren para que os emigrantes galegos poidan dispoñer de servicios culturais e lingüísticos en lingua galega.</p>
<p>As actuacións tendentes á difusión da lingua, da literatura e da cultura galegas fóra de Galicia, especialmente nos ámbitos universitarios, permiten a súa presencia e o seu estudio en igualdade de condicións coas máis prestixiosas do mundo actual, facilitan o achegamento das comunidades de galegos e dos seus descendentes á nosa realidade lingüística e cultural, e contribúen ó potenciamento da imaxe de Galicia en xeral máis alá dos nosos límites xeográficos.</p>
<p>Para facer posible todo isto, a Consellería de Educación e Ordenación Universitaria asinou convenios de colaboración con algunhas das principais universidades de España e do estranxeiro, convenios que posibilitan o ensino e a promoción da nosa lingua e da nosa cultura nesas institucións universitarias.</p>
<p>Ante a posible carencia dentro das propias universidades de persoal cualificado para levar a cabo ese labor, prevese a existencia de profesores bolseiros de lingua, literatura e cultura galegas que prestan os seus servicios nas propias institucións docentes e reciben delas a correspondente retribución. Na procura deste profesorado, a Consellería de Educación e Ordenación Universitaria colabora no proceso de selección e efectúalles ás universidades as correspondentes propostas.</p>
<p>En consecuencia,</p>
<p>DISPOÑO:</p>
<p>Artigo 1º.-Obxecto.</p>
<p>Convócase concurso público de méritos para a selección de profesor ou profesora bolseiro/a de lingua, literatura e cultura galegas en cada unha das seguintes universidades: Complutense de Madrid, Salamanca, Granada, Barcelona, Estremadura, Sorbona-Nova París III (Francia), Federal de Bahía (Brasil) e A Habana (Cuba).</p>
<p>Artigo 2º.-Suxeitos.</p>
<p>1. Poderán participar neste concurso as persoas que teñan nacionalidade española e reúnan algún dos seguintes requisitos:</p>
<p>-Seren licenciadas en filoloxía galega ou nas subseccións de galego-portugués de filoloxía hispánica ou galaico-portuguesa de filoloxía románica.</p>
<p>-Seren membros en activo do corpo de profesorado do ensino secundario, da disciplina de lingua e literatura galegas.</p>
<p>2. Quedan excluídas aquelas persoas que, reunindo estes requisitos, exerceron xa como profesor ou profesora bolseiro de lingua, literatura e cultura galegas continuadamente durante os últimos cinco anos académicos (incluíndo o actual 1998/1999).</p>
<p>Artigo 3º.-Duración.</p>
<p>1. O período de actuación dos mencionados profesor ou profesora bolseiro abranguerá o ano aca</p>
<p>démico 1999/2000 e poderá ser renovado, ano por ano, ó longo doutros catro como máximo, sempre que esta circunstancia non contraveña o que dispón a normativa de cada unha das universidades receptoras en canto á estadía de profesores bolseiros.</p>
<p>2. Para cada unha desas renovacións anuais, o correspondente profesor ou profesora bolseiro deberá reunir, no mes de xuño correspondente, os seguintes requisitos:</p>
<p>-Ter presentada na Dirección Xeral de Política Lingüística da Consellería de Educación e Ordenación Universitaria a memoria-resumo do curso académico que remata (co visto e prace da universidade).</p>
<p>-Contar con informes favorables tanto da universidade coma da Dirección Xeral de Política Lingüística da Consellería de Educación e Ordenación Universitaria.</p>
<p>3. Se algún dos profesores bolseiros seleccionados desempeñase xa anteriormente esa función na mesma ou noutra universidade, no cómputo do período máximo ó que se aludiu anteriormente deberase incluí-lo número de anos académicos transcorridos na anterior situación.</p>
<p>4. No caso de que algunha das persoas seleccionada sexa membro en activo do corpo de profesorado do ensino secundario, manteráselle a súa situación administrativa.</p>
<p>Artigo 4º.-Actividade.</p>
<p>Os referidos profesores ou profesoras bolseiros encargaranse da programación e da organización das necesarias actividades de difusión e promoción da lingua, da literatura e da cultura galegas (non só na universidade senón tamén dentro do seu ámbito de influencia), e impartirán a docencia desas materias. En todo caso, a súa dedicación académica e maila consideración dentro da universidade axustaranse á normativa da propia institución docente.</p>
<p>Artigo 5º.-Dotación económica.</p>
<p>1. A dotación correspondente á retribución dos mencionados profesores e profesoras bolseiros financiaranse con cargo á subvención que a Consellería de Educación e Ordenación Universitaria lle outorgue a cada unha das universidades para levar a cabo as accións de docencia, difusión e promoción da lingua, da literatura e da cultura galegas especificadas nos convenios respectivos.</p>
<p>2. A retribución correspondente ó labor que desempeñe efectuaralla ó profesor ou profesora bolseiro a universidade que o acolle, segundo a contía que para cada ano se determine.</p>
<p>3. Esta contía anual para o actual 1999 será de 2.000.000 de pesetas en universidades españolas e 2.300.000 pesetas en universidades de fóra de España. Se o profesor ou profesora bolseiro pertence ó corpo de profesorado do ensino secundario, ademais do seu soldo da Administración autonómica, percibirá 700.000 pesetas nunha universidade española e 1.000.000 de pesetas se a universidade é de fóra de España.</p>
<p>4. Nesa retribución considéranse incluídos tódolos conceptos (viaxes, residencia, etc.).</p>
<p>Artigo 6º.-Solicitudes e documentación.</p>
<p>As persoas interesadas presentarán a solicitude no rexistro xeral da Consellería de Educación e Ordenación Universitaria, ou por calquera das formas previstas no artigo 38 da Lei 30/1992, de réxime xurídico das administracións públicas e do procedemento administrativo común. Utilizarán o formulario de solicitude que figura como anexo a esta orde e achegarán cando menos a seguinte documentación:</p>
<p>-Fotocopia compulsada do DNI.</p>
<p>-Fotocopia compulsada do título ou títulos de licenciado (ou da acreditación de telo solicitado).</p>
<p>-Certificado de estudios.</p>
<p>-Fotocopia compulsada do documento que acredite a pertenza ó corpo de profesorado do ensino secundario, na disciplina de lingua e literatura galegas (de se-lo caso).</p>
<p>-Currículum vitae e xustificantes de tódolos méritos alegados.</p>
<p>-Escrito, asinado polo solicitante, que conteña unha explicación dos motivos da presentación da solicitude e mais un proxecto de traballo (máximo de 5 folios).</p>
<p>Artigo 7º.-Prazo de presentación.</p>
<p>1. O prazo de presentación das solicitudes será de vinte días naturais, contados a partir do seguinte ó da publicación desta orde no Diario Oficial de Galicia.</p>
<p>2. Os defectos nas solicitudes notificaránselles ós interesados e daráselles un prazo de dez días para que emenden os erros ou as omisións. Transcorrido ese prazo, e se non se producise a emenda, as peticións arquivaranse sen máis trámite.</p>
<p>Artigo 8º.-Órgano informante.</p>
<p>As solicitudes e a documentación acreditativa examinaraas unha comisión presidida polo director xeral de Política Lingüística e composta polos seguintes membros:</p>
<p>-O subdirector xeral de Promoción e Ensino da Lingua Galega.</p>
<p>-O xefe do servicio de Plans e Programas do Ensino da Lingua Galega.</p>
<p>-Por parte de cada universidade, un membro (ou persoa na que delegue) da comisión de seguimento incluída no convenio asinado coa Consellería de Educación e Ordenación Universitaria.</p>
<p>-Un funcionario da Dirección Xeral de Política Lingüística, que actuará de secretario con voz pero sen voto.</p>
<p>Artigo 9º.-Criterios de valoración.</p>
<p>1. Para levar a cabo o seu traballo a comisión valorará, entre outros, os seguintes aspectos:</p>
<p>-Currículo académico.</p>
<p>-Currículo profesional.</p>
<p>-Asistencia a actividades de formación.</p>
<p>-Docencia extracurricular (conferencias, relatorios, cursos, etc., relacionados coa lingua, coa literatura e coa cultura galegas).</p>
<p>-Publicacións sobre temas relacionados coas materias obxecto das axudas convocadas.</p>
<p>-Experiencia na organización de actividades de difusión e promoción da lingua, da literatura e da cultura galegas.</p>
<p>-Interese do proxecto presentado.</p>
<p>-Coñecemento, se é o caso, do idioma oficial do país da universidade receptora.</p>
<p>2. En calquera momento a comisión poderá convocar para unha entrevista os solicitantes que coide oportuno.</p>
<p>Artigo 10º.-Resolución.</p>
<p>1. Rematado o seu traballo, a comisión presentaralle un informe ó conselleiro de Educación e Ordenación Universitaria, o cal resolverá e trasladaralle a proposta a cada unha das universidades. A aceptación por parte de cada universidade determinará a condición de profesor ou profesora bolseiro.</p>
<p>2. Se no prazo máximo de tres meses non se producise a antes citada resolución, as solicitudes presentadas deberanse entender como non seleccionadas.</p>
<p>3. A antes mencionada resolución poralle fin á vía administrativa e notificaráselles ós solicitantes. Contra ela poderán interpoñer recurso potestativo de reposición perante o conselleiro de Educación e Ordenación Universitaria no prazo dun mes a partir do día seguinte ó da notificación, segundo o disposto nos artigos 116 e 117 da Lei 30/1992, de réxime xurídico das administracións públicas e do procedemento administrativo común, modificada pola Lei 4/1999 (BOE do 14 de xaneiro), ou ben directamente recurso contencioso-administrativo, no prazo de dous meses, perante o Tribunal Superior de Xustiza de Galicia.</p>
<p>Artigo 11º</p>
<p>A resolución da axuda de profesor ou profesora bolseiro correspondente á universidade de Estremadura estará condicionada á sinatura previa do convenio entre a Consellería de Educación e Ordenación Universitaria e maila propia universidade.</p>
<p>Disposición derradeira</p>
<p>1. Facúltase o director xeral de Política Lingüística para dictar, no ámbito das súas competencias, as resolucións precisas para o desenvolvemento desta orde.</p>
<p>2. Esta orde entrará en vigor ó día seguinte da súa publicación no Diario Oficial de Galicia.</p>
<p>Santiago de Compostela, 23 de xullo de 1999.</p>
<p>Celso Currás Fernández</p>
<p>Conselleiro de Educación e Ordenación</p>
<p>Universitaria</p>

