---
date: '1999-06-17'
id: A86E
page: 7663
number: 115
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Orde do 2 de xuño de 1999 pola que se regula o réxime de concesión de
  subvencións ás agrupacións e asociacións de voluntarios de protección civil,
  que colaboran no desenvolvemento do Plan de Protección Civil de Atención ó
  Peregrino.
range: Orde
url: 'https://www.xunta.gal/dog/Publicados/1999/19990617/AnuncioA86E_gl.html'
---
<p>A Consellería de Xustiza, Interior e Relacións Laborais, a través da Dirección Xeral de Protección Civil, co obxecto de que as asociacións e agrupacións de voluntarios de protección civil poidan levar adiante o seu labor, regula o réxime de concesión de subvencións a estas para o ano 1999 e para tal efecto, na Lei dos orzamentos xerais da Comunidade Autónoma de Galicia para 1999 con cargo á aplicación orzamentaria 13.05.231A.480.0 existe partida orzamentaria para as axudas que se establecen na orde, reservándose para tal efecto un crédito de trinta millóns (30.000.000) de pesetas.</p>
<p>Na súa virtude, en uso das facultades que teño atribuídas,</p>
<p>DISPOÑO:</p>
<p>Artigo 1º</p>
<p>Serán beneficiarias destas subvencións as asociacións e agrupacións de voluntarios de protección civil de Galicia legalmente constituídas, sen fins de lucro, que no día da publicación da presente orde cumpran os seguintes requisitos:</p>
<p>a) Estar inscritas no Rexistro de Agrupacións de Voluntarios de Protección Civil segundo se establece na normativa vixente da Xunta de Galicia en materia de protección civil.</p>
<p>b) Teña dependencia co seu concello respectivo ou mancomunidade de concellos.</p>
<p>c) Estar incluídas no Plan de Protección Civil de Atención ó Peregrino como agrupacións colaboradoras en dito plan.</p>
<p>Artigo 2º</p>
<p>Aquelas que recibisen subvencións en anos anteriores, para accederen a estas axudas deberán xus</p>
<p>tifica-lo seu investimento e liquidación, segundo o que dispón o artigo 78 da Lei 11/1992, do 7 de outubro, de réxime financeiro e orzamentario de Galicia, de tal forma que a non xustificación de dito investimento e liquidación leva consigo o non poder optar ás subvencións nos seguintes exercicios.</p>
<p>Artigo 3º</p>
<p>As axudas que se van outorgar de acordo co indicado nesta orde poderán ser investidas na adquisición de:</p>
<p>1. Gastos ocasionados durante as actuacións levadas a cabo pola agrupación/asociación no desenvolvemento do Plan de Protección Civil de Atención ó Peregrino no ano 1999.</p>
<p>2. Vestimenta de protección civil, de acordo co regulamentado nesta materia pola Xunta de Galicia.</p>
<p>3. Material de intervención inmediata.</p>
<p>4. Equipos persoais de prevención e protección.</p>
<p>5. Caixas de urxencias de primeiros auxilios.</p>
<p>6. Outros artigos que teñan relación coa protección civil e necesario no desenvolvemento do Plan de Protección Civil de Atención ó Peregrino.</p>
<p>Artigo 4º</p>
<p>Os beneficiarios que se indican no artigo 1º que queiran acollerse á presente orde deberán presenta-la solicitude de subvención, segundo o modelo que se indica no seu anexo I, no rexistro das delegacións provinciais da Consellería de Xustiza, Interior e Relacións Laborais, directamente, ou ben por calquera dos procedementos previstos no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>A correspondente solicitude, dirixida ó director xeral de Protección Civil, presentarase dentro do prazo de trinta días a partir da publicación desta orde no Diario Oficial de Galicia, á que se lle xuntará, necesariamente, a seguinte documentación:</p>
<p>a) Plan das actuacións que levarán a cabo no desenvolvemento do Plan de Protección Civil de Atención ó Peregrino.</p>
<p>b) Relación dos medios que se van adquirir, coa súa orde de prioridades e os seus custos.</p>
<p>c) Fotocopia do NIF ou CIF para as agrupacións ou asociacións de nova creación.</p>
<p>d) Xustificante da entidade bancaria do número de conta que teña aberta esa agrupación.</p>
<p>Artigo 5º</p>
<p>Unha vez recibida a documentación nas delegacións provinciais, procederase ó seu exame polos Servicios de Protección Civil da provincia correspondente, e no caso de que non se axuste ó que se establece no artigo 4º desta orde, comunicaráselle ó peticionario para que no prazo de dez días, segundo o disposto no artigo 71 da Lei de réxime xurídico</p>
<p>das administracións públicas e do procedemento administrativo común, repare os erros ou omisións. De non facelo así, procederase a arquivala sen máis trámites.</p>
<p>Artigo 6º</p>
<p>Cumprindo este requisito, os respectivos servicios das provincias remitirán a documentación á que se refire o artigo anterior, xunto co correspondente informe técnico, á Dirección Xeral de Protección Civil. Esta procederá a convocar unha comisión avaliadora, que estará presidida polo director xeral de Protección Civil e formada polos catro delegados provinciais da Consellería de Xustiza, Interior e Relacións Laborais e a subdirectora xeral de Protección Civil, actuando como secretario un funcionario proposto polo director xeral de Protección Civil.</p>
<p>Artigo 7º</p>
<p>Estudiada pola devandita comisión a documentación presentada, procederase a redacta-la proposta de concesión de axudas, para o que se valorará, de acordo co establecido nesta orde:</p>
<p>a) Programa de actividades para realizar no desenvolvemento do Plan de Protección Civil de Atención ó Peregrino no presente ano xubilar, indicadas no plan que presenten conforme se establece no artigo 4º.</p>
<p>b) Accións de colaboración e información prestadas en anos anteriores, en apoio dos peregrinos e actividades realizadas en prol dos camiños de peregrinación.</p>
<p>c) Índices de risco nas zonas de actuación da agrupación/asociación, conforme o establecido no Plan Territorial de Protección Civil de Galicia (Platerga) e máis especificamente no Plan de Protección Civil de Atención ó Peregrino.</p>
<p>d) Ter creada a Xunta Local de Protección Civil e ter elaborado o Plan Municipal de Emerxencia (Pemu) ou telo en elaboración.</p>
<p>Artigo 8º</p>
<p>A resolución será adoptada polo conselleiro de Xustiza, Interior e Relacións Laborais, conforme a proposta que faga a comisión avaliadora.</p>
<p>Artigo 9º</p>
<p>Os resultados das concesións seranlles comunicados a cada unha das agrupacións e asociacións de voluntarios de protección civil, a través das delegacións provinciais da Consellería de Xustiza, Interior e Relacións Laborais.</p>
<p>Artigo 10º</p>
<p>Recibida polos beneficiarios a comunicación de concesión de axudas, deberán:</p>
<p>a) Comunicar por escrito a súa aceptación ou renuncia no prazo de 15 días; de non facelo así arquivarase o seu expediente sen máis trámites cos efectos previstos no artigo 42 da Lei 4/1999, do 13 de xaneiro.</p>
<p>b) Acreditar estar ó día nas súas obrigas tributarias e sociais, e que non teñan pagamentos pendentes, por ningún concepto, coa Administración Pública desta Comunidade Autónoma, mediante os correspondentes certificados orixinais expedidos polos organismos competentes, nun prazo de 30 días.</p>
<p>c) Xustifica-lo emprego da subvención mediante o envío das facturas (orixinal e copia) das casas subministradoras de material, conformadas polo presidente da agrupación ou asociación, así como os gastos do epígrafe 1 do artigo 3º desta orde, debidamente conformados polo presidente da agrupación ou asociación no prazo de trinta días.</p>
<p>Artigo 11º</p>
<p>Posteriormente, unha vez percibido o importe da subvención pola devandita agrupación ou asociación, esta deberá enviar ó Servicio de Protección Civil da provincia que corresponda, no prazo de 30 días, os xustificantes de pagamento ás mencionadas casas subministradoras de acordo coas anteriores facturas, segundo o modelo do anexo II desta orde. Se os pagamentos non se aboan directamente, deberán enviar xustificantes da entidade financeira a través da que se fixo a correspondente transferencia bancaria.</p>
<p>A continuación, o Servicio de Protección Civil da provincia correspondente remitirá os anteriores documentos á Dirección Xeral de Protección Civil.</p>
<p>Artigo 12º</p>
<p>No caso de incumprimento da obriga de xustificación á que se refire o artigo anterior, ou da finalidade para a que foi concedida, así como no suposto de que resultase que a agrupación non reúne os requisitos esixidos na presente orde e demais disposicións aplicables, procederá ó reintegro a esta Comunidade Autónoma das axudas percibidas e dos xuros.</p>
<p>Artigo 13º</p>
<p>No non previsto, será de aplicación o disposto na Lei de orzamentos xerais da Comunidade Autónoma galega para o ano 1999, e nos artigos 78 e 79 da Lei 11/1992, do 7 de outubro, do réxime financeiro e orzamentario de Galicia. Transcorridos tres meses desde a finalización do prazo de presentación de solicitudes, ou dos que se dan nos casos ós que se refiren os artigos 71 e 76 da Lei de réxime xurídico das administracións públicas e do procedemento administrativo común sen resolución expresa, deberá entenderse desestimada a petición correspondente (Art. 44.1º) da devandita lei.</p>
<p>Disposición derradeira</p>
<p>A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 2 de xuño de 1999.</p>
<p>Jesús C. Palmou Lorenzo</p>
<p>Conselleiro de Xustiza, Interior e Relacións Laborais</p>

