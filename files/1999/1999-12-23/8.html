---
date: '1999-12-23'
id: 13AD2
page: 15
number: 246
agency: CONSELLERÍA DE INDUSTRIA E COMERCIO
section: III. OUTRAS DISPOSICIÓNS
title: >-
  Orde do 15 de decembro de 1999 pola que se regulan as indemnizacións por razón
  de servicio ós árbitros dos colexios arbitrais da Xunta Arbitral de Consumo de
  Galicia.
range: Orde
url: 'https://www.xunta.gal/dog/Publicados/1999/19991223/Anuncio13AD2_gl.html'
---
<p>O sistema arbitral de consumo, como procedemento para a resolución de conflictos entre os consumidores e os empresarios, réxese, na nosa Comunidade Autónoma, polo Real decreto 636/1993, do 3 de maio, polo que se regula o sistema arbitral de consumo e polo acordo subscrito o 5 de xullo de 1994 entre a Consellería de Industria e Comercio da Xunta de Galicia e o Instituto Nacional de Consumo, polo que se constitúe a Xunta Arbitral de Consumo de Galicia (DOG nº 141, do 22 de xullo).</p>
<p>A paulatina implantación do sistema arbitral de consumo esixe a realización dun número progresivo de audiencias dos colexios arbitrais, ós que acoden como árbitros un representante dos consumidores, un representante dos sectores empresariais e, actuando como terceiro árbitro, o presidente do colexio arbitral, que será designado pola Xunta Arbitral de Consumo de Galicia por proposta das partes entervinientes ou entre persoal ó servicio das administracións públicas.</p>
<p>O esforzo que supón, polas súas limitacións orzamentarias, para as organizacións de consumidores e para as asociacións empresariais e as cámaras oficiais de comercio, industria e navegación, ó colaboraren coa Xunta Arbitral de Consumo de Galicia, actuando como árbitros dos colexios arbitrais, fai necesario establecer un mecanismo de indemnizacións económicas para facilita-la súa asistencia ós devanditos colexios, para a resolución dos conflictos tramitados a través da Xunta Arbitral de Consumo de Galicia.</p>
<p>A importancia do labor realizado, os custos económicos e o tempo empregado polos árbitros que actúan en representación dos consumidores e dos empresarios, así como a evidente utilidade pública da función arbitral e a súa cooperación instrumental a un fluído desenvolvemento nas relacións entre os consumidores e os empresarios xustifican a concesión das ditas indemnizacións.</p>
<p>Consecuentemente con todo o anterior, e co establecido na estipulación terceira do acordo subscrito o 5 de xullo de 1994 entre a Consellería de Industria e Comercio da Xunta de Galicia e o Instituto Nacional de Consumo, polo que se constitúe a Xunta Arbitral de Consumo de Galicia, na que se determina que a Consellería de Industria e Comercio dotará a xunta arbitral dos medios persoais e materiais necesarios para o desenvolvemento das súas funcións.</p>
<p>DISPOÑO:</p>
<p>Artigo 1º</p>
<p>O obxecto desta orde é establece-las bases reguladoras para a concesión de indemnizacións eco</p>
<p>nómicas ós árbitros designados conforme o disposto no artigo 11 do Real decreto 636/1993, do 3 de maio, en representación dos consumidores e dos sectores empresariais, polas actuacións nos colexios arbitrais previstos na devandita norma.</p>
<p>Artigo 2º</p>
<p>As indemnizacións serán dunha contía fixa de catro mil pesetas (4.000 ptas.) con cargo ó orzamento do Instituto Galego de Consumo, por cada día de asistencia, con independencia do número de audiencias nas que interveñan.</p>
<p>Artigo 3º</p>
<p>1. Os secretarios de cada colexio arbitral remitirán ó Instituto Galego de Consumo certificación na que consten os días de asistencia dos árbitros ás audiencias dos colexios arbitrais, ou copia dos laudos nos que interveñesen.</p>
<p>2. Unha vez analizada a documentación, iniciarase de oficio un procedemento polo que o presidente do Instituto Galego de Consumo, resolverá o outorgamento ou denegación das indemnizacións, sendo competente, se é o caso, para a autorización do gasto e para a súa tramitación e xestión orzamentaria.</p>
<p>3. O prazo máximo para a resolución será de tres meses. Transcorrido o dito prazo sen que recaese resolución expresa, entenderase que aquela é desestimatoria.</p>
<p>Artigo 4º</p>
<p>As indemnizacións por asistencia ás audiencias son incompatibles con calquera clase de indemnización, compensación ou axuda que, se é o caso, se perciban para a mesma finalidade, procedentes de calquera Administración ou ente público.</p>
<p>Artigo 5º</p>
<p>A concesión das axudas económicas que regula este orde está condicionada, en todo caso, á existencia de crédito orzamentario.</p>
<p>No suposto de insuficiencia do crédito orzamentario outorgaranse as indemnizacións por orde de antigüidade dos laudos emitidos.</p>
<p>Disposición adicional</p>
<p>As indemnizacións que correspondan ós membros dos colexios arbitrais regulados nesta orde faranse efectivas con carácter retroactivo, desde o 1 de xullo de 1999, sempre que se cumpran os requisitos establecidos nela.</p>
<p>Disposición derradeira</p>
<p>A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 15 de decembro 1999.</p>
<p>Juan Rodríguez Yuste</p>
<p>Conselleiro de Industria e Comercio</p>

