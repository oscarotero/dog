---
date: '1999-02-25'
id: 45F6
page: 2
number: 39
agency: 'CONSELLERÍA DE CULTURA, COMUNICACIÓN SOCIAL E TURISMO'
section: III. OUTRAS DISPOSICIÓNS
title: >-
  Orde do 11 de febreiro de 1999 pola que se convocan bolsas de colaboración
  para a elaboración do censo-guía de arquivos e para a organización e
  descrición de arquivos de interese galego.
range: Orde
url: 'https://www.xunta.gal/dog/Publicados/1999/19990225/Anuncio45F6_gl.html'
---
<p>O Decreto 307/1989, polo que se regula o sistema de arquivos e o patrimonio documental de Galicia, atribúelle á Consellería de Cultura, Comunicación Social e Turismo a competencia de velar pola conservación, organización e difusión do patrimonio documental de Galicia, así como a responsabilidade de fomenta-la adecuada formación do persoal técnico de arquivos. Coñecendo, por outra banda, as necesidades de organización e descrición de fondos documentais de moitos arquivos galegos pola importancia que teñen para garanti-los dereitos e obrigas dos cidadáns e as actividades da propia Administración, esta consellería convoca bolsas de formación e colaboración co fin de proceder á organización deses fondos documentais. Pero é preciso poñer un límite de desfrute destas bolsas, xa que se trata de bolsas de formación e colaboración que intentan da-la posibilidade de completar unha determinada formación académica ó maior número posible de persoas.</p>
<p>Por todo isto,</p>
<p>DISPOÑO:</p>
<p>Artigo 1º</p>
<p>Convócanse 21 bolsas de colaboración para:</p>
<p>a) Elaboración do censo-guía de arquivos da provincia de Ourense.</p>
<p>b) Organización e descrición de fondos de arquivos de interese galego, con cargo á aplicación orzamentaria 10.03.352B.481.0 dos orzamentos xerais da Comunidade Autónoma de Galicia para 1999. O importe total das bolsas non excederá en ningún caso de 15.061.110 pesetas.</p>
<p>2. As bolsas irán destinadas á elaboración do censo-guía dos arquivos da provincia de Ourense e a tarefas de organización e descrición de arquivos municipais de Galicia, e outros arquivos de interese galego.</p>
<p>Os bolseiros realizarán os seus traballos en diversos municipios de Galicia, ou outros centros nos que sexan destinados e serán coordinados e dirixidos pola Dirección Xeral de Patrimonio Cultural da Consellería de Cultura, Comunicación Social e Turismo e por persoal técnico facultativo debidamente cualificado, designado para o efecto por aquela.</p>
<p>3. Os traballos terán unha duración de 6 meses, a partir da data de incorporación que estableza a Dirección Xeral de Patrimonio Cultural da Consellería de Cultura, Comunicación Social e Turismo.</p>
<p>4. Os bolseiros seleccionados quedarán obrigados a:</p>
<p>-Asistir diariamente durante un mínimo de cinco horas ós centros onde resulten destinados. O horario será o establecido polos Servicios Técnicos da Dirección Xeral de Patrimonio Cultural de acordo co centro de destino.</p>
<p>-A segui-las indicacións técnicas dos coordinadores.</p>
<p>-A entregarlles ós coordinadores mensualmente informe dos traballos realizados e ó finaliza-la bolsa informe técnico ou memoria correspondente ça totalidade do traballo, así como copia dos instrumentos de descrición documental resultado deste.</p>
<p>Ó remata-la actividade, os coordinadores dos bolseiros depositarán na Dirección Xeral de Patrimonio Cultural da Consellería de Cultura, Comunicación Social e Turismo os informes e copia dos instrumentos de descrición documental realizados por cada bolseiro. O orixinal destes instrumentos descritivos quedará depositado no mesmo lugar no que se realice o traballo.</p>
<p>Artigo 2º</p>
<p>1. Requisitos dos solicitantes:</p>
<p>-Ser licenciados con formación en historia, con coñecementos de arquivística e/ou experiencia de traballo en arquivos.</p>
<p>-Non ter desfrutado con anterioridade de tres ou máis bolsas completas das convocadas por esta Dirección Xeral de Patrimonio Cultural para a organización e descrición de arquivos galegos.</p>
<p>2. Presentación de solicitudes:</p>
<p>As solicitudes presentaranse conforme o modelo oficial, que figura como anexo I desta orde, no rexistro xeral da Consellería de Cultura, Comunicación Social e Turismo ou nas súas delegacións provinciais. O prazo de presentación será de 15 días naturais contados a partir do día seguinte ó da publicación no Diario Oficial de Galicia.</p>
<p>Sen prexuízo do establecido no parágrafo anterior, as solicitudes poderán así mesmo presentarse en calquera das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>3. Documentación que hai que presentar:</p>
<p>Os solicitantes deberán xunta-la seguinte documentación:</p>
<p>-Fotocopia do DNI.</p>
<p>-Declaración responsable de non ter emprego remunerado nin desfrutar doutra bolsa ou axuda, calquera que fose esta, situacións que producen incompatibilidade co desfrute da bolsa que nesta orde se convoca.</p>
<p>-Fotocopia compulsada do expediente académico.</p>
<p>-Anexos I e II debidamente cubertos e fotocopia dos méritos alegados. Só contabilizarán aqueles méritos dos que se achegue proba documental.</p>
<p>4. Unha vez outorgadas as bolsas, a Dirección Xeral de Patrimonio Cultural poderalles solicitar ós seleccionados a presentación dos orixinais ou fotocopia compulsada dos méritos alegados, que deberán presentarse nun prazo máximo de tres días, contados a partir do momento do seu requirimento público.</p>
<p>5. En caso de renunciar á bolsa, os interesados deberán comunicalo por escrito á Dirección Xeral de Patrimonio Cultural, no prazo de tres días desde a notificación nos taboleiros de anuncios da Consellería de Cultura, Comunicación Social e Turismo, e nos das súas delegacións provinciais. De non presentarse a renuncia no tempo estipulado, o nomeamento quedará sen efecto e será motivo de exclusión na seguinte convocatoria.</p>
<p>Así mesmo, a renuncia durante o período de desfrute da bolsa inhabilitará o seu adxudicatario/a para efectos de presentación na próxima convocatoria.</p>
<p>6. Serán tamén causas de exclusión a demostración de falsidade documental, a non correspondencia cos orixinais ou incorrección na documentación presentada.</p>
<p>Artigo 3º</p>
<p>1. As bolsas serán adxudicadas para a elaboración do censo-guía de arquivos da provincia de Ourense e para a organización de fondos dos arquivos de Galicia que se relacionan no anexo II.</p>
<p>2. Resérvanse 3 bolsas para licenciados de calquera das universidades de Galicia, que obtiveran a licenciatura nos anos 1996, 1997 e 1998 e teñan a especialidade de arquivística.</p>
<p>Artigo 4º</p>
<p>O importe de cada bolsa non excederá da cantidade de oitocentas setenta mil pesetas (870.000 ptas.) para os bolseiros do censo-guía, e seiscentas noventa e unha mil setecentas vinteoito pesetas (691.728 ptas.) para as bolsas destinadas á organización e descrición de arquivos de interese galego.</p>
<p>Artigo 5º</p>
<p>1. Os correspondentes servicios técnicos da Dirección Xeral de Patrimonio Cultural da Consellería de Cultura, Comunicación Social e Turismo poderán</p>
<p>reclamarlles, se fose necesario, ós solicitantes que emenden os defectos administrativos apreciados na documentación esixida, de acordo co artigo 71 da Lei 30/1992, do 26 de novembro, de réxime xurídico das administracións públicas e do procedemento administrativo común, outorgándose un prazo de 10 días desde a recepción do escrito de requirimento.</p>
<p>2. A avaliación dos méritos alegados, que corresponde á Dirección Xeral de Patrimonio Cultural da Consellería de Cultura, Comunicación Social e Turismo, farase segundo o seguinte baremo:</p>
<p>a) Licenciatura nunha universidade da Comunidade Autónoma de Galicia: 1 punto.</p>
<p>b) Experiencia de traballo:</p>
<p>-Traballo remunerado en organización e descrición de arquivos públicos municipais ou na elaboración do censo-guía. Por cada mes traballado: 0,75 puntos ata un máximo de 9 puntos.</p>
<p>-Traballo remunerado en organización e descrición noutro tipo de arquivos públicos. Por cada mes traballado : 0,50 puntos ata un máximo de 6 puntos.</p>
<p>-Traballo remunerado en organización e descrición de arquivos privados. Por cada mes traballado: 0,25 puntos ata un máximo de 3 puntos.</p>
<p>-Traballo non remunerado en organización e descrición de arquivos públicos ou privados con dirección técnica certificada. Por cada mes traballado: 0,10 puntos ata un máximo de 1,20 puntos.</p>
<p>c) Especialización:</p>
<p>-Especialidade universitaria en arquivística: 2 puntos.</p>
<p>-Master en arquivística: 2 puntos.</p>
<p>-Certificado de escola-obradoiro en arquivística: 2 puntos.</p>
<p>d) Cursos de arquivística, diplomática, paleografía e historia das institucións:</p>
<p>-Con acreditación expresa de 100 horas ou máis de duración: 0,70 puntos ata un máximo de 2,40 puntos.</p>
<p>-Con acreditación expresa de 60 horas ou máis de duración: 0,50 puntos ata un máximo de 2 puntos.</p>
<p>-Con acreditación expresa de 40 horas ou máis de duración: 0,30 puntos, ata un máximo de 1,5 puntos.</p>
<p>-Con acreditación expresa entre 25 e 40 horas de duración: 0,20 puntos ata un máximo de 1 punto.</p>
<p>-Con duración entre 10 e 25 horas: 0,10 puntos ata un máximo de 0,80 puntos.</p>
<p>e) Congresos, xornadas e seminarios:</p>
<p>-Asistencia a congresos, xornadas ou seminarios de arquivística, diplomática, paleografía ou historia das institucións: 0,10 puntos ata un máximo de 1 punto.</p>
<p>-Presentación de comunicacións en congresos, xornadas ou seminarios sobre arquivística, diplomática, paleografía ou historia das institucións: 0,50 puntos ata un máximo de 2 puntos.</p>
<p>-Presentación de relatorios en congresos, xornadas ou seminarios sobre arquivística, diplomática, paleo</p>
<p>grafía ou historia das institucións: 1 punto ata un máximo de 3 puntos.</p>
<p>f) Publicacións relacionadas coa arquivística, paleografía, diplomática e historia das institucións, impresas antes do remate do prazo de presentación de solicitudes:</p>
<p>-Por cada libro: 1 punto ata un máximo de 3 puntos.</p>
<p>-Por cada artigo en revista especializada: 0,25 puntos ata un máximo de 2 puntos.</p>
<p>-Pola publicación efectiva de inventarios ou catálogos: 0,25 puntos ata un máximo de 2 puntos.</p>
<p>Os cursos e congresos non específicos que se acrediten, deberán acompañarse do seu correspondente programa.</p>
<p>O mesmo mérito só se valorará unha única vez: como comunicación, publicación ou asistencia a congresos.</p>
<p>g) Cursos de galego:</p>
<p>-Iniciación: 0,5 puntos.</p>
<p>-Iniciación e/ou perfeccionamento: 1 punto.</p>
<p>h) Cursos de informática:</p>
<p>-Informática en xeral: 0,10 puntos por curso ata un máximo de 1 punto.</p>
<p>-Informática aplicada ós arquivos: 0,25 puntos por curso ata un máximo de 1,50 puntos.</p>
<p>3. A selección das bolsas de reserva de praza destinadas a licenciados dos anos 1996, 1997 e 1998 efectuarase de acordo coas cualificacións obtidas na totalidade das materias correspondentes a tódolos cursos da licenciatura e o número de convocatorias, resultando seleccionados aqueles solicitantes que obteñan a puntuación máis alta.</p>
<p>4. As listas provisionais de bolseiros exporanse nos taboleiros de anuncios da Consellería de Cultura, Comunicación Social e Turismo e nos das súas delegacións provinciais. O prazo de exposición será de 10 días naturais contados a partir do día seguinte ó da súa publicación, e durante os cales poderanse face-las alegacións pertinentes.</p>
<p>5. A resolución da convocatoria correspóndelle ó conselleiro de Cultura, Comunicación Social e Turismo, por proposta do director xeral de Patrimonio Cultural. O acordo farase público, para efectos de notificación ós interesados, nos taboleiros de anuncios da Consellería de Cultura, Comunicación Social e Turismo e nos das súas delegacións provinciais.</p>
<p>Calquera notificación ou requirimento ós interesados farase a través dos taboleiros de anuncios da Consellería de Cultura, Comunicación Social e Turismo e nos das súas delegacións provinciais.</p>
<p>6. A resolución de adxudicación pon fin á vía administrativa de acordo co artigo 109 da Lei 30/1992, do 26 de novembro, e contra esta cabe interpoñer recurso contencioso-administrativo perante o Tribunal Superior de Xustiza de Galicia, no prazo de</p>
<p>dous meses contados a partir da súa data de notificación ós interesados.</p>
<p>7. Unha vez rematado o período de desfrute da bolsa, as persoas non seleccionadas poderán solicita-la devolución da documentación presentada. Transcorrido o prazo dun ano, procederase á eliminación da documentación non recollida.</p>
<p>Artigo 6º</p>
<p>O pagamento da bolsa axustarase á normativa orzamentaria de aplicación.</p>
<p>Ós adxudicatarios das bolsas poderáselles requiri-la documentación necesaria para proceder ó pagamento da dita bolsa.</p>
<p>Artigo 7º</p>
<p>1. No caso de que os beneficiarios das bolsas incumprisen algunha das condicións ou obrigas estipuladas na presente orde, a Consellería de Cultura, Comunicación Social e Turismo, instruirá expediente sancionador conforme o previsto na Lei 30/1992, do 26 de novembro, e poderá mesmo anula-los beneficios concedidos e solicita-la devolución das cantidades percibidas, se as houbese, nos prazos que establece o Regulamento xeral de recadación.</p>
<p>2. O persoal técnico e facultativo que en cada provincia coordine e dirixa os bolseiros poderá propoñerlle á Dirección xeral de Patrimonio Cultural da Consellería de Cultura, Comunicación Social e Turismo, a extinción da bolsa por falta de dedicación ou incumprimento das condicións sinaladas.</p>
<p>3. A Dirección xeral de Patrimonio Cultural da Consellería de Cultura, Comunicación Social e Turismo, expedirá, logo do informe favorable dos coordinadores, ó remata-los traballos, certificación acreditativa da prestación de servicios.</p>
<p>4. As bolsas non implicarán relación funcionarial nin laboral coa Consellería de Cultura, Comunicación Social e Turismo, nin compromiso que se estenda máis alá do seu ámbito de duración.</p>
<p>Artigo 8º</p>
<p>A Consellería de Cultura, Comunicación Social e Turismo poderá facer pública unha nova convocatoria en iguais ou diferentes termos, no caso de que as adxudicacións acordadas non cubrisen a totalidade do crédito asignado.</p>
<p>Disposicións derradeiras</p>
<p>Primeira.-Autorízase o director xeral de Patrimonio Cultural para dictar, no ámbito das súas competencias, as resolucións precisas para o desenvolvemento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 11 de febreiro de 1999.</p>
<p>Jesús Pérez Varela</p>
<p>Conselleiro de Cultura, Comunicación</p>
<p>Social e Turismo</p>
<p>ANEXO II</p>
<p>1. Os que optaren ás bolsas de elaboración do censo-guía de arquivos de Galicia ou ás bolsas de organización e descrición de arquivos de interese galego adxudicadas polo baremo xeral, sinalen por orde de preferencia do 1 ó 16 os destinos elixidos:</p>
<p>Bolsas para a elaboración do censo-guía de arquivos de Galicia:</p>
<p>Provincia de Ourense: 3 bolsas.</p>
<p>Bolsas de colaboración en arquivos de interese galego: baremo xeral.</p>
<p>-Provincia da Coruña.</p>
<p>Instituto Xelmírez (Santiago de Compostela)/ A. municipal de Lousame: 1 bolsa.</p>
<p>Arquivos municipais de Val do Dubra e Trazo: 1 bolsa.</p>
<p>Arquivos municipais de Valdoviño e San Sadurniño: 1 bolsa.</p>
<p>Arquivo municipal das Somozas: 1 bolsa.</p>
<p>Arquivo municipal de Monfero: 1 bolsa.</p>
<p>Arquivo municipal de Narón: 1 bolsa.</p>
<p>-Provincia de Lugo.</p>
<p>Arquivos municipais do Incio e Sarria: 1 bolsa.</p>
<p>Arquivos municipais do Valadouro e Alfoz: 1 bolsa.</p>
<p>Arquivo municipal de Guntín: 1 bolsa.</p>
<p>Arquivo municipal de Portomarín: 1 bolsa.</p>
<p>-Provincia de Ourense.</p>
<p>Arquivo municipal de Ribadavia: 1 bolsa.</p>
<p>Arquivo municipal de Baños de Molgas: 1 bolsa.</p>
<p>Arquivos municipais do Irixo e Boborás: 1 bolsa.</p>
<p>Arquivos municipais do Bolo e A Veiga: 1 bolsa.</p>
<p>-Provincia de Pontevedra.</p>
<p>Arquivo municipal de Agolada: 1 bolsa.</p>
<p>2. Os que optasen pola modalidade de reserva de praza, sinalen por orde de preferencia do 1 ó 3 os destinos para elixir:</p>
<p>Arquivo municipal de Lugo: 1 bolsa.</p>
<p>Arquivo municipal de Pontevedra: 1 bolsa.</p>
<p>Arquivo municipal de Covelo: 1 bolsa.</p>
<p>Os destinos non sinalados entenderanse como non elixidos e polo tanto como expresamente renunciados.</p>

