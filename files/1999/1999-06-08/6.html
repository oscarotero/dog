---
date: '1999-06-08'
id: 9F9A
page: 7
number: 108
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 25 de maio de 1999 pola que se actualiza a do 10 de marzo de 1999,
  pola que se regula o proceso de incorporación para o curso 1999-2000 dos
  estudiantes ó nivel universitario do ensino nos centros das tres universidades
  galegas.
range: Orde
url: 'https://www.xunta.gal/dog/Publicados/1999/19990608/Anuncio9F9A_gl.html'
---
<p>O Real decreto 1005/1991, do 14 de xuño (BOE do 26 de xuño) modificado polo 1060//1992, do 4 de setembro, dictado en aplicación das previsións do artigo 26.1º da Lei orgánica 11/1991, do 25 de agosto, de reforma universitaria, regulou o procedemento para o ingreso nos centros universitarios.</p>
<p>A disposición adicional primeira do citado Real decreto 1005/1991, subliñaba que aquelas comunidades autónomas que tiveran asumidas as competencias en materia de ensino superior poderían modificar, de acordo coas universidades afectadas, o establecido no seu artigo 3 a) e poderían adoptar procedementos para a distribución de estudiantes no ingreso nas universidades.</p>
<p>No caso concreto da Comunidade Autónoma de Galicia publicouse unha Orde do 10 de marzo de 1999 (Diario Oficial de Galicia do 26 de marzo), pola que se regula o porceso de incorporación para o curso 1999-2000 dos estudiantes ó nivel universitario do ensino nos centros das tres univesidades galegas.</p>
<p>Con posterioridade publícase o Real decreto 704/1999, do 30 de abril (BOE do 1 de maio), polo que se regulan os procedementos de selección para o ingreso nos centros universitarios dos estudiantes que reúnan os requisitos legais necesarios para o acceso á universidade, e queda derrogado o Real decreto 1005/1991, do 14 de xuño, que regulaba o procedemento de selección para o ingreso nos centros universitarios, así como o Real decreto 1060/1992, do 4 de setembro.</p>
<p>De acordo co establecido na disposición derradeira terceira do citado Real decreto 704/1999, do 30 de abril (BOE do 1 de maio), e feita a consulta ás tres universidades de Galicia,</p>
<p>DISPOÑO:</p>
<p>Artigo único.</p>
<p>Posponse a entrada en vigor do Real decreto 704/1999, do 30 de abril, polo que se regulan os procedementos de selección para o ingreso nos centros universitarios dos estudiantes que reúnan os requisitos legais necesarios para o acceso á universidade, nas universidades do sistema universitario de Galicia ata o curso académico 2000-2001, agás o estipulado no punto 2 do artigo 2º do Real decreto 704/1999, do 30 de abril, que será de aplicación para o curso 1999-2000. O citado artigo di:</p>
<p>«Os estudiantes que teñan superado as probas de acceso á universidade poderán volver a realizalas tantas veces como desexen en calquera outra convocatoria, co fin de mellora-la súa cualificación e acceder ó primeiro ciclo duns estudios determinados.</p>
<p>As novas probas deberán realizarse na mesma universidade, a non ser que se xustifique debidamente un cambio de residencia.</p>
<p>A posibilidade de repetición das probas non será obstáculo para que o estudiante poida formaliza-la súa matrícula na universidade no ano académico en curso no que por primeira vez realice as ditas probas.</p>
<p>Ós estudiantes que volvan realiza-las probas de acceso teráselles en conta a cualificación obtida nesa convocatoria, sempre que a dita cualificación sexa superior á anterior».</p>
<p>Disposicións derradeiras</p>
<p>Primeira.-Autorízase o director xeral de Universidades para dicta-las disposicións necesarias para o desenvolvemento desta orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 25 de maio de 1999.</p>
<p>Celso Currás Fernández</p>
<p>Conselleiro de Educación e Ordenación</p>
<p>Universitaria</p>

