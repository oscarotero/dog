---
date: '1999-04-13'
id: 642E
page: 4
number: 69
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 89/1999, do 11 de marzo, polo que se aproba o escudo heráldico do
  Concello de Baltar (Ourense).
range: Decreto
url: 'https://www.xunta.gal/dog/Publicados/1999/19990413/Anuncio642E_gl.html'
---
<p>O Concello de Baltar (Ourense) considerou adoptar unhas armas ou brasón propio no que, coa simboloxía adecuada e conforme ás tradicionais pautas de presentación dos emblemas heráldicos, se represente e perpetúe a súa propia peculiaridade. Para iso, e de acordo coas facultades que lle confiren as disposicións legais vixentes, elevou o informe histórico heráldico, co seu correspondente brasonamento e representación gráfica, para a súa aprobación definitiva.</p>
<p>A competencia exclusiva en materia de adopción, modificación ou rehabilitación dos emblemas heráldicos e bandeiras dos concellos e outras entidades locais correspóndelle á Comunidade Autónoma galega, segundo o disposto polo artigo 27.2º do Estatuto de autonomía de Galicia.</p>
<p>O expediente tramitouse conforme as normas do procedemento establecidas na Lei 7/1985, do 2 de abril, reguladora das bases de réxime local, Lei 5/1997, do 22 de xullo, de Administración local de Galicia, no Regulamento de organización, funcionamento e réxime xurídico das corporacións locais, aprobado polo R.D. 2568/1986, do 28 de novembro, e mais no Decreto 258/92, do 10 de setembro, da Xunta de Galicia, polo que se regula o procedemento e normas heráldicas para adopción, modificación ou rehabilitación dos escudos e bandeiras das corporacións locais e outras entidades locais, e no Decreto 369/1998, do 10 de decembro, polo que se regula a composición e funcións da Comisión de Heráldica da Xunta de Galicia, que derroga o anterior.</p>
<p>Visto o informe favorable emitido pola Comisión de Heráldica da Xunta de Galicia, á proposta do Concello de Baltar, segundo a cal a proposta de escudo incorpora como motivo fundamental destas armas a figura dunha montaña, que alude á Serra de Larouco, destacado accidente natural que concede singular fisonomía ó territorio municipal. Resáltase a figura dun cabalo, en lembranza da tradicional presencia desta especie en estado salvaxe,</p>
<p>así como unhas espigas, como representación da riqueza agrícola. Como complemento disponse en bordura unha cadea de ouro sobre negro que lembra a presencia xurisdiccional e o influxo histórico da Casa de Monterrey.</p>
<p>Na súa virtude, por proposta do conselleiro de Xustiza, Interior e Relacións Laborais e logo de deliberación do Consello da Xunta de Galicia na súa reunión do día once de marzo de mil novecentos noventa e nove,</p>
<p>DISPOÑO:</p>
<p>Artigo único</p>
<p>Aproba-lo escudo heráldico do Concello de Baltar (Ourense), que quedará organizado do seguinte xeito: de prata (branco), unha montaña de sinople (verde), resaltada dun cabalo de prata e acompañada no xefe de dúas espigas de ouro (amarelo). Bordura de sable (negro) cunha cadea de ouro. Ó timbre coroa real pechada.</p>
<p>Santiago de Compostela, once de marzo de mil novecentos noventa e nove.</p>
<p>Manuel Fraga Iribarne</p>
<p>Presidente</p>
<p>Jesús C. Palmou Lorenzo</p>
<p>Conselleiro de Xustiza, Interior e Relacións Laborais</p>

