---
date: '1999-04-13'
id: '6436'
page: 4
number: 69
agency: 'CONSELLERÍA DE FAMILIA E PROMOCIÓN DO EMPREGO, MULLER E XUVENTUDE'
section: III. OUTRAS DISPOSICIÓNS
title: >-
  Orde do 25 de marzo de 1999 pola que se regula a oferta de prazas xuvenís nos
  intercambios bilaterais con CC.AA. dentro do programa Campaña Verán-99.
range: Orde
url: 'https://www.xunta.gal/dog/Publicados/1999/19990413/Anuncio6436_gl.html'
---
<p>A Consellería de Familia e Promoción do Emprego, Muller e Xuventude, a través da Dirección Xeral de Xuventude, leva a cabo o programa de fomento da actividade xuvenil; entre os seus obxectivos figura a promoción e organización de actividades de animación sociocultural destinadas á xuventude no ámbito do ocio e o tempo libre.</p>
<p>Asumidas as competencias neste eido polo Decreto 146/1982, do 1 de decembro, e consciente esta consellería da importancia que ten facilitar canles polas que a xuventude poida participar neste tipo de actividades, é polo que este ano, do mesmo xeito que en anos anteriores, se convoca a Campaña Verán-99.</p>
<p>A oferta da Campaña Verán-99 comprende, ademais daquelas que se desenvolven na Comunidade Autónoma galega, actividades de ámbito nacional, tendo lugar a súa celebración noutras comunidades autónomas de España.</p>
<p>A Dirección Xeral de Xuventude pretende desta forma potencia-los intercambios de mozos/as a través da realización de diversas actividades relacionadas co ocio e o tempo libre, todas elas organizadas fóra de Galicia, co fin de enriquece-la cultura da mocidade, fomentando a convivencia con mozos doutras comunidades autónomas.</p>
<p>Por todo isto</p>
<p>DISPOÑO:</p>
<p>Artigo 1º</p>
<p>Co obxectivo de facilitarlles ós mozos/as a participación en actividades de tempo libre organizadas fóra de Galicia, a Consellería de Familia e Promoción do Emprego, Muller e Xuventude, a través da Dirección Xeral de Xuventude, oferta un plan xeral de actividades que se detalla no anexo I da presente orde.</p>
<p>As diferentes actividades que integran esta oferta xeral desenvolveranse nas comunidades autónomas de España en quendas de dez e quince días durante os meses de xullo e agosto.</p>
<p>Nos servicios e oficinas locais de Xuventude das delegacións provinciais da Consellería de Familia e Promoción do Emprego, Muller e Xuventude, nas oficinas e puntos de información xuvenil da Rede Galega de Información e Documentación Xuvenil, na oficina TIVE-Santiago e nas oficinas de información administrativa e atención ó cidadán, os mozos/as poden solicitar folletos informativos da convocatoria da presente campaña, onde se detalla unha información ampla sobre a organización de cada actividade, data, lugar de celebración e características de cada unha.</p>
<p>Artigo 2º</p>
<p>A Dirección Xeral de Xuventude organiza e coordina tódalas actividades motivo da presente convocatoria a través da Oficina de Turismo e Intercambios de Mozos e Estudiantes de Galicia (TIVE-Galicia).</p>
<p>Artigo 3º.- Servicios ofertados.</p>
<p>A oferta da Campaña Verán-99 supón a inscrición individual e permítelle ós participantes dispoñer dos seguintes servicios:</p>
<p>1. Un programa de actividades de aire libre e natureza, rutas turístico-culturais, recreativas, obradoiros, etc., que posibiliten a participación dos mozos/as e a convivencia con mozos/as doutras comunidades autónomas.</p>
<p>2. Aloxamento en albergue xuvenil, residencia xuvenil ou campamento xuvenil.</p>
<p>3. Manutención en réxime de pensión completa.</p>
<p>4. O material necesario para a actividade.</p>
<p>5. Un equipo técnico de persoal especializado en animación socio-cultural e actividades de tempo libre.</p>
<p>6. O transporte ata onde se vai desenvolve-la actividade.</p>
<p>7. Seguro de accidentes.</p>
<p>Artigo 4º.-Participantes.</p>
<p>Poden solicita-la súa participación nas actividades ofertadas na presente convocatoria os mozos/as con idades comprendidas no rango de idades que se especifica para cada actividade no anexo I. Para estes efectos, as idades mínimas entenderanse cumpridas durante o ano 1999, agás naqueles casos en que a idade mínima son os 18 anos, en que se entenderán cumpridos antes do comezo da actividade.</p>
<p>En relación ó tope máximo de idade establecido para cada actividade, os solicitantes cunha idade que coincida coa establecida como idade máxima para participar na actividade solicitada deberán tela o 1-7-1999 para aquelas que se desenvolvan en xullo e 1-8-1999 para as que se desenvolvan en agosto.</p>
<p>Non se admitirán aquelas solicitudes nas que o solicitante non cumpra os ditos requisitos de idade para a actividade solicitada.</p>
<p>Artigo 5º.-Solicitude.</p>
<p>1. As solicitudes deberán formularse no impreso que se indica no anexo II desta orde. Cada mozo/a unicamente poderá cubrir unha solicitude e un máximo de tres quendas ou actividades por solicitude (cada quenda ou actividade vai identificada cun código no anexo I desta orde).</p>
<p>2. As solicitudes dirixiranse á directora xeral de Xuventude, e poderán presentarse no rexistro xeral da Consellería de Familia e Promoción do Emprego, Muller e Xuventude, nos rexistros das súas delegacións provinciais, ou por calquera dos medios establecidos no artigo 38 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>3. Así mesmo, admitiranse aquelas solicitudes que se reciban a través dos seguintes medios:</p>
<p>-A través da rede Internet na páxina con enderezo (u.r.l.) <a href="http://www.xunta.es/adm/campalbe.htm.">http://www.xunta.es/adm/campalbe.htm.</a></p>
<p>O interesado será responsable da seguridade dos datos incluídos na solicitude mentres non se almacenen na base de datos da Xunta de Galicia.</p>
<p>-Ou ben por fax ós números indicados no anexo IV desta orde. Neste caso, na instancia farase figurar necesariamente un número de teléfono ó que poder chamar no suposto de que houbese que emendar erros na solicitude ou na súa recepción.</p>
<p>O interesado poderá comproba-la recepción da súa solicitude a partir do día 7 de maio no teléfono xove 902 15 25 35.</p>
<p>Artigo 6º.-Prazo.</p>
<p>O prazo de solicitude iniciarase o día seguinte ó da publicación desta orde no Diario Oficial de Galicia, e rematará o día 30 de abril de 1999.</p>
<p>Artigo 7º.-Adxudicación de prazas.</p>
<p>A adxudicación de prazas realizarase da seguinte forma:</p>
<p>1. Por adxudicación directa, no caso de que a demanda non supere a oferta de prazas.</p>
<p>2. Por sorteo, por medios informáticos, no suposto de que o número de solicitudes supere o número de prazas dispoñibles.</p>
<p>O sorteo realizarase o día 13 de maio de 1999 nas dependencias da Secretaría Xeral da Consellería de Familia e Promoción do Emprego, Muller e Xuventude en Santiago de Compostela.</p>
<p>A Dirección Xeral de Xuventude fará público o resultado do sorteo e confeccionará a correspondente lista de admitidos para cada quenda e actividade. As ditas listas serán expostas o día 17 de maio na Dirección Xeral de Xuventude, no rexistro xeral da Consellería de Familia e Promoción do Emprego, Muller e Xuventude, nos rexistros e servicios de Xuventude das súas delegación provinciais, e no Centro de Información Administrativa e Atención o Cidadán de Santiago de Compostela.</p>
<p>Artigo 8º.-Documentación.</p>
<p>Os participantes seleccionados deberán presentar na Dirección Xeral de Xuventude ou nas delegacións provinciais da Consellería de Familia e Promoción do Emprego, Muller e Xuventude, no prazo de dez días contados desde o día seguinte ó da data de exposición das listas, a seguinte documentación:</p>
<p>-Xustificación de pagamento (impreso oficial).</p>
<p>-Fotocopia do DNI ou da folla correspondente do libro de familia.</p>
<p>-Fotocopia de documento de afiliación á Seguridade Social ou seguro médico.</p>
<p>-Cuestionario médico-sanitario (anexo III).</p>
<p>-Certificado médico de non padecer ningunha enfermidade e de ser apto para participar na actividade.</p>
<p>-Declaración xurada de que sabe nadar, só para os participantes en actividades de náutica.</p>
<p>En caso contrario decaerá a adxudicación realizada e pasará a oferta pública, aplicándose o procedemento disposto no artigo 9º desta orde.</p>
<p>Artigo 9º.-Adxudicación das prazas de resultas.</p>
<p>1. As prazas que non se cubrisen polo procedemento de adxudicación establecido no artigo 7º, así como as vacantes que se produzan, xa sexa por renuncia do interesado ou por non presenta-la documentación referida no artigo 8º desta orde en prazo, adxudicaranse por adxudicación directa segundo se vaian solicitando.</p>
<p>Para estes efectos, no período comprendido do día 7 ó 9 de xuño poderán solicita-las prazas vacantes todos aqueles solicitantes ós que non se lles adxudicou praza no sorteo.</p>
<p>Transcorrido o dito período, as prazas vacantes poderán ser solicitadas por calquera persoa interesada, sempre e cando cumpra as limitacións de idade a que fai mención o artigo 4º desta orde.</p>
<p>2. Para solicita-las prazas de resultas, o interesado poderá efectua-la oportuna reserva da praza, no caso de que existan vacantes, persoalmente ou por teléfono a través de calquera servicio de Xuventude das delegacións provinciais da Consellería de Familia e Promoción do Emprego, Muller e Xuventude, ou da Dirección Xeral de Xuventude.</p>
<p>Unha mesma persoa non poderá reservar máis dunha praza. A reserva de prazas poderase efectuar en horario de 9 a 14 horas, en días laborables agás sábados.</p>
<p>3. Unha vez efectuada a reserva de praza, o interesado disporá dun prazo de 48 horas para presenta-lo impreso que se indica no anexo II desta orde debidamente cuberto, e a documentación relacionada no artigo 8º. Os solicitantes ós que non se lles adxudicou praza no sorteo, non terán que presenta-lo anexo II. Esta documentación poderá presentala en calquera das oficinas anteriormente relacionadas. En caso contrario, perderá o dereito á praza reservada.</p>
<p>4. No anexo IV indícanse os enderezos, os teléfonos e fax das oficinas administrativas a través das que poderá efectuarse a oportuna reserva de praza, para os efectos do disposto neste artigo.</p>
<p>Artigo 10º.-Prezos.</p>
<p>Os prezos de aplicación para cada actividade e quenda aparecen detallados no anexo I desta orde.</p>
<p>Artigo 11º.-Devolucións de cota.</p>
<p>1. Se unha vez obtida a praza e aboado o prezo correspondente o interesado non puidese asistir á actividade, só terá dereito á devolución deste no caso de que comunique a renuncia á praza por escrito e solicite a devolución do prezo aboado polo menos vinte días antes do inicio da actividade, salvo causa de forza maior que impida a participación na actividade. Esta última circunstancia deberá acreditarse documentalmente e será valorada polo órgano encargado de resolve-la solicitude.</p>
<p>2. A estes efectos haberá a disposición dos interesados un modelo normalizado de solicitude de devolución de cota de participación na Dirección Xeral de Xuventude e nos servicios de xuventude das delegacións provinciais da Consellería de Familia e Promoción do Emprego, Muller e Xuventude.</p>
<p>3. A solicitude deberá dirixirse ó delegado provincial da Consellería de Familia e Promoción do Emprego, Muller e Xuventude da provincia onde se vai desenvolve-la actividade, ou á directora xeral de Xuventude no caso das actividades que se desenvolvan en máis dunha provincia, que serán os órganos encargados de resolver en cada caso.</p>
<p>Disposicións derradeiras</p>
<p>Primeira.-Facúltase a directora xeral de Xuventude para dictar, no ámbito das súas competencias, as resolucións precisas para o desenvolvemento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 25 de marzo de 1999.</p>
<p>Manuela López Besteiro</p>
<p>Conselleira de Familia e Promoción do Emprego,</p>
<p>Muller e Xuventude</p>
<p>ANEXO</p>
<p>-Dirección Xeral de Xuventude:</p>
<p>Enderezo: edificio administrativo San Caetano, s/n, bloque 3-1º, 157771 Santiago de Compostela.</p>
<p>Teléfono: 981 54 48 67. Fax: 981 54 58 43.</p>
<p>-Delegación Provincial da Coruña da Consellería de Familia e Promoción do Emprego, Muller e Xuventude:</p>
<p>Enderezo: Avda. do Exército, 2-1º, 15006 A Coruña.</p>
<p>Teléfono: 981 22 65 50. Fax: 981 18 57 02.</p>
<p>-Servicio de Xuventude da Coruña:</p>
<p>Enderezo: rúa Durán Loriga, 9, 15002 A Coruña.</p>
<p>Teléfono: 981 22 65 50. Fax: 981 22 13 36.</p>
<p>-Delegación Provincial de Lugo da Consellería de Familia e Promoción do Emprego, Muller e Xuventude. Servicio de Xuventude:</p>
<p>Enderezo: Ronda Muralla, 70, 27071 Lugo.</p>
<p>Teléfono: 982 29 43 52. Fax: 982 29 43 39.</p>
<p>-Delegación Provincial de Ourense da Consellería de Familia e Promoción do Emprego, Muller e Xuventude:</p>
<p>Enderezo: rúa Camiño Vello. Prado Lonia, s/n, 32004 Ourense.</p>
<p>Teléfono: 988 38 61 20. Fax: 988 38 60 87.</p>
<p>-Servicio de Xuventude Ourense:</p>
<p>Enderezo: Avda. Habana, 81 baixo, 32004 Ourense.</p>
<p>Teléfono: 988 38 61 20. Fax: 988 38 61 19.</p>
<p>-Delegación Provincial de Pontevedra da Consellería de Familia e Promoción do Emprego, Muller e Xuventude. Servicio de Xuventude:</p>
<p>Enderezo: rúa María Berdiales, 20, 36203 Vigo.</p>
<p>Teléfono: 986 81 70 78. Fax: 986 81 70 82.</p>
<p>-Oficina local de Pontevedra:</p>
<p>Enderezo: Benito Corbal, 47-2º, 36001 Pontevedra.</p>
<p>Teléfono: 986 80 55 32. Fax: 986 80 55 54.</p>

