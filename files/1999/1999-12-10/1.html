---
date: '1999-12-10'
id: 12E9A
page: 14
number: 237
agency: CONSELLERÍA DE EDUCACIÓN E ORDENACIÓN UNIVERSITARIA
section: I. DISPOSICIÓNS XERAIS
title: >-
  Orde do 11 de novembro de 1999 pola que se crea e regula a Xunta Autonómica de
  Directores de Centros de Ensino non Universitario.
range: Orde
url: 'https://www.xunta.gal/dog/Publicados/1999/19991210/Anuncio12E9A_gl.html'
---
<p>A necesidade da existencia dunha canle institucional de participación e colaboración en materia educativa entre os delegados provinciais da Consellería de Educación e Ordenación Universitaria e os centros docentes aconsellou que, por orde da Consellería de Educación e Ordenación Universitaria de 10 de decembro de 1997, se creasen e se regulasen as xuntas provinciais de directores de centros de ensino non universitario, como órganos consultivos e de asesoramento.</p>
<p>A Administración educativa ten como afán dar resposta ós problemas de tódolos centros dependentes dela, favorece-la comunicación entre eles, intercambiar experiencias, formular suxestións e unha mellor estructura da colaboración e asesoramento que faga posible unha mutua e áxil información.</p>
<p>Nesta liña, a experiencia acadada a través do funcionamento destas xuntas provinciais aconsella a creación dun novo órgano consultivo e de asesoramento que poida ampliar e completa-la colaboración coa Consellería de Educación e Educación Universitaria nas decisións administrativas que os afectan.</p>
<p>En virtude do exposto,</p>
<p>DISPOÑO:</p>
<p>Artigo 1º</p>
<p>Créase e regúlase no ámbito da Comunidade Autónoma de Galicia a Xunta Autónómica de Directores de Centros de Ensino non Universitario, que servirá como canle de participación e colaboración en materia educativa.</p>
<p>Artigo 2º</p>
<p>A función específica da Xunta Autonómica de Directores de Centros de Ensino non Universitario será consultiva e de asesoramento naquelas decisións da Administración educativa que incidan nos aspectos organizativos e de funcionamento de tales centros que, polo seu ámbito de aplicación, superen os límites propios das xuntas provinciais, sen prexuízo das competencias atribuídas regulamentariamente a outros órganos.</p>
<p>Artigo 3º</p>
<p>A Xunta Autonómica de Directores de Centros de Ensino non Universitario estará integrada polos seguintes membros:</p>
<p>-O secretario xeral da Consellería de Educación e Ordenación Universitaria ou persoa en quen delegue, que actuará como presidente.</p>
<p>-Os subdirectores xerais ou xefes de servicio que o presidente determine, que actuarán como vocais.</p>
<p>-4 directores pertencentes a cada unha das xuntas provinciais, dous representantes dos institutos de ensino secundario/centros de ensinanzas de réxime especial e outros dous representantes de escolas/colexios/centros de educación de persoas adultas/centros públicos integrados, que actuarán todos eles como vocais.</p>
<p>-Actuará como secretario, sen voz nin voto, un funcionario da Consellería de Educación e Ordenación Universitaria.</p>
<p>-Por requirimento do secretario xeral, en calquera momento e por razón de materia, poderán incorporarse a esta xunta autonómica:</p>
<p>a) Os directores xerais da Consellería de Educación e Ordenación Universitaria.</p>
<p>b) Calquera outro funcionario da dita consellería.</p>
<p>c) Outros directores pertencentes ás respectivas xuntas provinciais.</p>
<p>Artigo 4º</p>
<p>As reunións desta xunta autonómica terán lugar cando as convoque o seu presidente, debendo reunirse, polo menos, dúas veces en cada curso académico.</p>
<p>Artigo 5º</p>
<p>O procedemento de elección, constitución, renovación e substitución dos directores na xunta autonómica determinarase mediante resolución conxunta da Secretaría Xeral e da Dirección Xeral de Centros e Inspección Educativa.</p>
<p>Artigo 6º</p>
<p>Cando os asuntos que se vaian tratar puidesen afectar soamente a un dos dous colectivos representados na xunta autonómica o presidente poderá convocar, con carácter excepcional, e realiza-las reunións cos directores representantes de cada un dos dous colectivos representados, de xeito separado. Os asuntos aquí tratados seranlles comunicados ó resto de membros da xunta na seguinte reunión plenaria que teña lugar.</p>
<p>Disposición adicional</p>
<p>Primeira.-Engádese un novo parágrafo ó artigo 3 da Orde do 10 de decembro de 1997, pola que se crean e regulan as xuntas provinciais de directores de centros de ensino non universitario, coa redacción seguinte:</p>
<p>«Sen prexuízo do anterior, o delegado provincial, de cara a unha maior funcionalidade e mellor tratamento dos aspectos recollidos nesta orde e cando os temas que se van tratar puideran afectar soamente a un dos dous colectivos representados na xunta,</p>
<p>poderá convocar, con carácter excepcional, e realiza-las reunións cos directores representantes de cada un dos dous colectivos representados, de xeito separado. Os asuntos aquí tratados seranlles comunicados ó resto de membros da xunta na seguinte reunión plenaria que teña lugar».</p>
<p>Segunda.-Os directores dos centros públicos integrados, para os efectos do regulado no artigo 4 da Orde do 10 de decembro de 1997, serán elixidos polo e entre o colectivo de directores de colexios de educación infantil e primaria/colexios de educación primaria/escolas de educación infantil/educación especial/educación permanente de persoas adultas.</p>
<p>Disposición derradeira</p>
<p>Primeira.-Facúltase a Secretaría Xeral e á Dirección Xeral de Centros e Inspección Educativa para dicta-los actos e resolucións precisos para o desenvolvemento desta orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 11 de novembro de 1999.</p>
<p>Celso Currás Fernández</p>
<p>Conselleiro de Educación e Ordenación</p>
<p>Universitaria</p>

