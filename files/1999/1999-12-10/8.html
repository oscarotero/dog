---
date: '1999-12-10'
id: 12EBE
page: 14
number: 237
agency: CONSELLERÍA DA PRESIDENCIA E ADMINISTRACIÓN PÚBLICA
section: IV. OPOSICIÓNS E CONCURSOS
title: >-
  Orde do 4 de decembro de 1999 pola que se convocan para a elección de destino
  os aspirantes que superaron os procesos selectivos convocados polas ordes do
  30 de decembro de 1997 para o acceso ós corpos superior, administrativo,
  auxiliar e subalterno da Administración xeral da Xunta de Galicia (grupos A,
  C, D e E).
range: Orde
url: 'https://www.xunta.gal/dog/Publicados/1999/19991210/Anuncio12EBE_gl.html'
---
<p>Polas ordes do 30 de decembro de 1997 (DOG nº 10, 12 e 13 do 16, 20 e 21 de xaneiro de 1998), convocáronse procesos selectivos para o acceso ós corpos superior, administrativo, auxiliar e subalterno da Administración xeral da Xunta de Galicia (grupos A, C, D e E), sendo elevadas a definitivas as propostas de aspirantes que superaron estes mediante ordes do 22 de setembro, 18 de outubro e 8 de novembro de 1999 (DOG nº 193, 212 e 220 do 5 de outubro, 2 e 15 de novembro).</p>
<p>Convocado concurso para a provisión de postos de traballo vacantes na Administración da Xunta de Galicia pola Orde do 1 de decembro de 1999, publicado anteriormente, no que se inclúen tódolos postos vacantes da Administración xeral da Xunta de Galicia, mentres non se resolva este, e para os efectos de que os aspirantes que superaron os devanditos procesos selectivos accedan á condición de funcionarios coa maior brevidade, faise necesario establece-las normas para a asignación dos postos de traballo actualmente ofertados no concurso que serán adxudicados con carácter provisional, en tanto non se resolva o dito concurso. Resolto este, procederase á adxudicación de postos con carácter definitivo. Por todo isto esta consellería,</p>
<p>DISPÓN:</p>
<p>Convoca-los aspirantes que superaron os procesos selectivos para o acceso ós corpos superior, administrativo, auxiliar e subalterno da Administración xeral da Xunta de Galicia (grupos A, C, D e E) para a elección de destino provisional, en único chamamento, no salón de actos da Escola Galega de Administración Pública, sita no polígono das Fontiñas en Santiago de Compostela, o día 17 de decembro de 1999, co seguinte horario:</p>
<p>Ás 8.45 horas serán convocados os aspirantes que superaron o proceso selectivo para o ingreso no corpo superior da Administración da Xunta de Galicia (grupo A) para o acto de petición de postos que terá lugar ás 9 horas, podendo elixir, segundo a orde acadada no proceso selectivo, entre os postos que se relacionan no anexo I, sempre que se reúnan as condicións esixidas nel.</p>
<p>Ás 9.30 horas serán convocados os aspirantes que superaron o proceso selectivo para o ingreso no corpo administrativo da Xunta de Galicia (grupo C), para o acto de petición de postos que terá lugar ás 9.45</p>
<p>horas, podendo elixir, segundo a orde acadada no proceso selectivo, entre os postos que se relacionan no anexo II, sempre que reúnan as condicións esixidas nel.</p>
<p>Ás 10.30 horas serán convocados os aspirantes que superaron o proceso selectivo para o ingreso no corpo auxiliar da Xunta de Galicia (grupo D) para o acto de petición de postos que terá lugar ás 10.45 horas, podendo elixir, segundo a orde acadada no correspondente proceso selectivo entre os postos que se relacionan no anexo III, sempre que se reunan as condicións esixidas nel.</p>
<p>Ás 12.30 horas serán convocados os aspirantes que superaron o proceso selectivo para o ingreso no corpo subalterno da Xunta de Galicia (grupo E) para o acto de petición de postos que terá lugar ás 12.45 horas, podendo elixir segundo a orde acadada no correspondente proceso selectivo entre os postos que se relacionan no anexo IV, sempre que se reunan as condicións esixidas nel.</p>
<p>En primeiro lugar elixirán dentro de cada corpo os aspirantes que acceden pola quenda de promoción interna e, a continuación, os de acceso libre.</p>
<p>Os aspirantes que acceden pola quenda de promoción interna poderán optar por continuar na praza que viñesen ocupando con carácter definitivo cando o nivel desta se atope incluído no intervalo de niveis do corpo e grupo ó que acceden ou, de se-lo caso, senón se cumpren estes requisitos, poderán permanecer no dito posto no grupo ó que pertencen con anterioridade, logo de declaración da correspondente situación de excedencia voluntaria no novo corpo ó que acceden.</p>
<p>Os aspirantes que accedan pola quenda de promoción interna que non escollan as opcións sinaladas no punto anterior e os aspirantes que accedan pola quenda de acceso libre, ocuparán os postos que elixan con carácter provisional.</p>
<p>Os aspirantes afectados polas disposicións décima e décimo primeira da Lei 4/1988, do 26 de maio, da función pública de Galicia, que superaron os procesos selectivos, poderán optar, no acto de elección de destino, por continuar desempeñando a praza que viñesen ocupando con carácter provisional.</p>
<p>Os aspirantes deberán ir provistos de DNI ou outro documento que acredite fidedignamente a personalidade.</p>
<p>Os aspirantes que non comparezan persoalmente poderán ser representados por terceiras persoas con poder notarial suficiente.</p>
<p>Ós aspirantes que non comparezan persoalmente ou por medio de representantes, seranlles adxudicadas en destino provisional as prazas que lles corresponden atendendo á orde de publicación destas e ó número obtido nos procesos selectivos, unha vez concluído o proceso de adxudicación das prazas ós aspirantes presentes ou representados, e entre as que quedaron sen adxudicar.</p>
<p>Os aspirantes que superasen os procesos selectivos para o acceso a varios corpos, ó seren chamados para a elección de destino no grupo máis alto, elixirán destino ou, de non facelo, pasarán á situación de excedencia voluntaria nese corpo, de acordo co artigo 55.1º da Lei 4/1988, do 26 de maio, da función pública de Galicia. Neste último caso deberán presentarse ó chamamento correspondente e advertilo no seu momento.</p>
<p>Non terán que acudir a este chamamento os aspirantes que, ocupando postos de laborais que foron funcionarizados, optasen ata o día 15 de decembro inclusive, mediante o correspondente escrito, por continuar desempeñando os ditos postos.</p>
<p>Santiago de Compostela, 4 de decembro de 1999.</p>
<p>Jaime Pita Varela</p>
<p>Conselleiro da Presidencia e Administración</p>
<p>Pública</p>

