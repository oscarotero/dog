---
date: '1999-01-20'
id: 2B32
page: 673
number: 12
agency: CONSELLERÍA DA PRESIDENCIA E ADMINISTRACIÓN PÚBLICA
section: IV. OPOSICIÓNS E CONCURSOS
title: >-
  Orde do 12 de xaneiro de 1999 pola que se convoca concurso para a provisión de
  postos de traballo vacantes en distintos corpos e especialidades da
  Administración especial da Xunta de Galicia.
range: Orde
url: 'https://www.xunta.gal/dog/Publicados/1999/19990120/Anuncio2B32_gl.html'
---
<p>Segundo establece o artigo 27 da Lei 4/1988, da función pública de Galicia, o concurso constitúe o sistema normal de provisión de postos de traballo vacantes na Administración.</p>
<p>Esta consellería, de conformidade co establecido na citada lei, modificada pola Lei 3/1995, do 10 de abril, o Decreto 93/1991, do 20 de marzo, o artigo 18 da Lei 30/1984, do 2 de agosto, de medidas para a reforma da función pública modificado pola Lei 13/1996, do 30 de decembro, de medidas fiscais, administrativas e da orde social, e demais normas concordantes, acorda convoca-lo presente concurso</p>
<p>de méritos para a provisión dos postos de traballo vacantes dos distintos corpos e especialidades de Administración especial da Xunta de Galicia dotados orzamentariamente que se relacionan no anexo I da presente orde de conformidade coas seguintes</p>
<p>BASES</p>
<p>I. Requisitos de participación.</p>
<p>I.1. Só poderá participar no presente concurso os funcionarios/as dos corpos da Administración especial da Xunta de Galicia así como os que na data da convocatoria estean desempeñando un posto de traballo na Administración autonómica e reúnan os requisitos esixidos para desempeña-los postos ós que se opta conforme o especificado en cada caso no anexo I da presente convocatoria, salvo aqueles que leven menos de dous anos desempeñando un posto definitivo obtido por concurso.</p>
<p>I.2. Non poderán participar o persoal docente, investigador e sanitario ó que se refire o artigo 1.2º da Lei 4/88, do 26 de maio, da función pública de Galicia, salvo para os postos de Administración educativa, investigadora e sanitaria de conformidade co que dispoñan as RPT, nin o persoal regulado pola Lei 17/89, do 23 de outubro de creación de escalas de persoal sanitario ó servicio da Comunidade Autónoma.</p>
<p>I.3. Están obrigados a participar no presente concurso os funcionarios da Administración da Xunta de Galicia que estean en situación de destino provisional nela e reúnan os requisitos esixibles na presente convocatoria e anexos correspondentes, debendo solicitar tódolos postos de traballo ós que poidan acceder, todo iso de conformidade co establecido no artigo 58 da Lei 4/1988, do 26 de maio, modificado pola Lei 3/1995, do 10 de abril. No suposto de incumprimento do anterior serán declarados de oficio en situación de excedencia voluntaria.</p>
<p>I.4. Poderán solicitarse por orde de preferencia as vacantes que se inclúen no anexo I desta orde, sempre que se reúnan as condicións esixidas nel.</p>
<p>Os erros manifestos que se puidesen advertir poderán ser emendados de oficio ou por petición da parte interesada, e serán apreciados libremente por parte da comisión de valoración á que se fai referencia na base VI.</p>
<p>I.5. Así mesmo, os funcionarios que o desexen poderán solicita-los postos que resulten vacantes a consecuencia da resolución do presente concurso, especificando a súa preferencia de acordo cos seguintes datos:</p>
<p>-Localidade (só poderá solicitarse para unha única localidade).</p>
<p>-Consellería (por orde de preferencia).</p>
<p>-Nivel do posto de traballo ó que opte (especificando o nivel mínimo que se solicita).</p>
<p>Os postos resultantes adxudicaranse de acordo coas puntuacións obtidas de conformidade co baremo que rexe no presente concurso.</p>
<p>I.6. Unha vez transcorrido o período de presentación de instancias, as solicitudes formuladas serán vinculantes para o peticionario e os destinos adxudicados serán irrenunciables, salvo que se obtivese outro destino mediante convocatoria pública antes de finaliza-lo prazo de toma de posesión.</p>
<p>II. Valoración de méritos.</p>
<p>A valoración dos méritos para a adxudicación dos postos de traballo efectuarase conforme o seguinte baremo:</p>
<p>II.1. Méritos específicos adecuados ás características do posto de traballo.</p>
<p>Os méritos específicos que se expresan para cada posto de traballo no anexo I a esta orde valoraranse da seguinte forma:</p>
<p>a) Por posuí-la titulación distinta da imprescindible que específicamente se menciona no citado anexo I: 2 puntos.</p>
<p>b) Por cada ano ou fracción superior a 6 meses da experiencia que se menciona no citado anexo I: 0,30 puntos.</p>
<p>Para estes efectos os servicios prestados en comisión de servicios puntuaranse como realizados no posto de orixe do funcionario.</p>
<p>c) Por posuí-los coñecementos que se mencionan no citado anexo I, acreditados mediante cursos: 0,15 puntos por curso.</p>
<p>No caso de non especificarse as características do curso en concreto no anexo I, só se terán en conta aqueles organizados e impartidos directamente polos organismos ós que fai referencia a base II.4.</p>
<p>A puntuación das alíneas b) e c) non poderá supera-lo máximo de 1,5 puntos.</p>
<p>Puntuación máxima deste apartado: 3,5 puntos.</p>
<p>II.2. Grao persoal consolidado.</p>
<p>Polo nivel 14 de grao consolidado: 1,60 puntos.</p>
<p>Por cada unidade de nivel que exceda de 14: 0,15 puntos.</p>
<p>Puntuación máxima deste apartado: 4 puntos.</p>
<p>Nos supostos en que os funcionarios non teñan consolidado ningún grao personal ou este sexa inferior a 14 computarase, para os efectos de puntuación no presente apartado, o nivel mínimo correspondente ó intervalo de niveis do grupo do corpo ou da escala á que pertenza o funcionario.</p>
<p>II.3. Valoración do traballo desenvolvido.</p>
<p>A valoración do traballo desenvolvido efectuarase de acordo cos seguintes criterios:</p>
<p>Só se computarán os traballos desenvolvidos nos últimos cinco anos como funcionario de carreira nos distintos grupos.</p>
<p>A valoración efectuarase da seguinte forma:</p>
<p>a) Por cada ano ou fracción superior a 6 meses de traballo desenvolvido, sempre que o posto solicitado sexa inferior ó posto desempeñado en máis de dous niveis: 0,60 puntos.</p>
<p>b) Por cada ano ou fracción superior a 6 meses de traballo desenvolvido, cando o posto desempeñado e o solicitado teñan igual nivel ou o posto solicitado sexa inferior ó posto desempeñado ata dous niveis: 0,40 puntos</p>
<p>c) Por cada ano ou fracción superior a 6 meses de traballo desenvolvido, sempre que o posto solicitado sexa de nivel superior ó desempeñado: 0,20 puntos.</p>
<p>Para os efectos anteriores, os servicios prestados na situación de comisión de servicios puntuaranse como realizados no posto de orixe do funcionario.</p>
<p>Puntuación máxima deste apartado: 3 puntos.</p>
<p>II.4. Cursos de formación e perfeccionamento.</p>
<p>Por cursos organizados e impartidos directamente pola Escola Galega de Administración Pública, INAP, escolas oficiais de formación das restantes comunidades autónomas, universidade e Inem, así como os cursos informados favorablemente pola EGAP ou homologados por esta ou polo INAP, todos eles relacionados coas funcións propias do posto ó que se opte.</p>
<p>A valoración dos cursos farase de acordo cos seguintes criterios:</p>
<p>a) Por cada curso de aproveitamento igual ou superior a 40 horas lectivas: 0,40 puntos.</p>
<p>b) Por cada curso de aproveitamento inferior a 40 horas: 0,25 puntos.</p>
<p>c) Por cada curso con diploma de asistencia: 0,15 puntos.</p>
<p>Puntuación máxima deste apartado: 2,5 puntos.</p>
<p>Non se valorarán os diplomas relativos á celebración de xornadas, seminarios, simposiums e similares.</p>
<p>II.5. Grao de coñecemento do idioma galego</p>
<p>Iniciación ó galego: 1,5 puntos.</p>
<p>Perfeccionamento de galego: 2,5 puntos.</p>
<p>En caso de acreditar máis dun grao de coñecemento de galego, só se computará o superior.</p>
<p>Só se lle concederá validez, no que se refire á acreditación do coñecemento do galego, ós cursos, estudios ou titulacións homologadas pola Dirección Xeral de Política Lingüística da Consellería de Educación e Ordenación Universitaria.</p>
<p>I.6. Antigüidade:</p>
<p>1. Servicios prestados na Administración da Xunta de Galicia:</p>
<p>Por cada ano ou fracción superior a 6 meses de servicios como funcionario de carreira: 0,20 puntos, ata o tope de 3 puntos.</p>
<p>2. Servicios prestados noutras administracións públicas:</p>
<p>Por cada ano ou fracción superior a 6 meses de servicios como funcionario de carreira: 0,15 puntos, ata o tope de 1,5 puntos.</p>
<p>Puntuación máxima deste apartado: 4,5 puntos.</p>
<p>Para estes efectos computaranse os recoñecidos polo órgano competente que se prestasen con anterioridade á condición de funcionario.</p>
<p>II.7. Polo grupo ó que pertence o funcionario e desde o que participa no concurso outorgaranse os seguintes puntos.</p>
<p>Por pertencer ó grupo A: 5 puntos.</p>
<p>Por pertencer ó grupo B: 3.8 puntos.</p>
<p>Por pertencer ó grupo C. 2.6 puntos.</p>
<p>II.8. A orde de prioridade para a adxudicación das prazas determinarase pola puntuación obtida de acordo co baremo anterior.</p>
<p>En caso de empate nas puntuacións acudirase para dirimilo á outorgada polos méritos alegados seguindo a orde establecida nos diferentes apartados desta base.</p>
<p>Tódolos méritos determinados nesta base computaranse ata a data de finalización do prazo de presentación de instancias.</p>
<p>De persisti-lo empate, resolverase pola orde alfabética do primeiro apelido e de ser igual, polo segundo, a partir da letra resultante no sorteo que tivo lugar o día 24 de marzo de 1998 (Diario Oficial de Galicia nº 62, do 1 de abril). En último lugar resolveríase por sorteo entre os implicados.</p>
<p>III. Documentación.</p>
<p>III.1. Os datos relativos ás circunstancias persoais e administrativas dos concursantes, así como os concernentes ós méritos que aduzan acreditaranse debidamente e deberán posuírse na data de finalización do prazo de presentación de instancias.</p>
<p>III.2. Os méritos, requisitos e datos imprescindibles deberán ser acreditados mediante certificado, que se xuntará coa instancia que se presente, segundo o modelo que figura como anexo III, debendo xunta-la dita certificación o funcionario competente que certifique as fotocopias da documentación correspondente ás distintas situacións e méritos que se invoquen, que formarán parte integrante da certificación e presentaranse cotexadas fidedignamente debendo numerarse de acordo co indicado modelo, significando que non se valorarán aqueles méritos que para a/as comisión/s non estivesen suficientemente acreditados. Estas certificacións serán expedidas polas unidades seguintes, de acordo co destino de cada funcionario.</p>
<p>-Servicios centrais: secretario xeral, subdirector xeral ou xefes de servicio que teñan atribuídas funcións en materia de xestión de persoal, dependentes da secretaría xeral da consellería respectiva ou dos seus organismos autónomos.</p>
<p>-Servicios periféricos: secretarios ou, se é o caso, funcionario responsable da área de persoal das delegacións/direccións territoriais, provinciais ou comarcais da consellería respectiva ou dos seus organismos autónomos.</p>
<p>IV. Solicitudes.</p>
<p>IV.1. As solicitudes para tomar parte no presente concurso dirixiranse ó director xeral da Función Pública da Consellería da Presidencia e Administración Pública e axustaranse ó modelo que se publica como anexo II desta orde, debendo presentarse no prazo de 15 días hábiles, contados desde o seguinte ó da finalización da publicación da convocatoria e dos seus anexos no Diario Oficial de Galicia, nos rexistros xerais da Consellería da Presidencia e Administración Pública, nas súas delegacións provinciais e oficinas comarcais da Xunta de Galicia, así como nos lugares previstos no Art. 38 da Lei de réxime xurídico das administracións públicas e do procedemento administrativo común.</p>
<p>IV.2. Os funcionarios con algunha discapacidade poderán instar, no caso de que lles fora adxudicado algún dos postos solicitados, a adaptación de medios materiais para o desempeño do dito posto, e a comisión de valoración poderá reclamarlle ó interesado, mediante entrevista, a información que considere precisa para a adaptación aducida, e igualmente, se é o caso, de consideralo oportuno, o dictame correspondente.</p>
<p>IV.3. Se por razóns de convivencia familiar, estiveran interesados nas vacantes que se anuncian para este concurso para unha mesma localidade dous funcionarios, se reúnen os requisitos esixidos, aínda que pertenzan a distintos corpos ou escalas, poderán condiciona-la súa petición ó feito de que ámbolos dous obteñan destino na mesma localidade, entendéndose en caso contrario anulada a petición efectuada por ámbolos dous. Os funcionarios que se acollan a esta petición condicional deberán concretalo na súa instancia e xuntar unha fotocopia da petición do outro funcionario.</p>
<p>IV.4. Unha vez transcorrido o período de presentación de instancias non poderá renunciarse ás solicitudes formuladas e estas serán vinculantes para o peticionario e os destinos adxudicados serán irrenunciables, tanto no que se refiere á base I.4 como á I.5, salvo que se obteña outro destino mediante convocatoria pública antes de remata-lo prazo de toma de posesión.</p>
<p>V. Lista de admitidos e excluídos.</p>
<p>V.1. Expirado o prazo de presentación de instancias, o firector xeral da Función Pública dictará resolución que se publicará no Diario Oficial de Galicia na que se declarará aprobada a lista de admitidos</p>
<p>e excluídos con indicación do lugar no que se atopan expostas.</p>
<p>V.2. Os excluídos disporán dun prazo de dez días, contados a partir do seguinte ó da publicación da resolución, para poder emendar, se é o caso, o defecto que motivase a exclusión. A tal efecto a estimación ou desestimación das ditas peticións de emenda entenderanse implícitas na resolución pola que se publique a lista definitiva.</p>
<p>Unha vez transcorrido o dito prazo, a Dirección Xeral da función pública dictará resolución definitiva, contra a que se poderá interpoñer recurso contencioso-administrativo, no prazo de dous meses, contados a partir do seguinte ó da súa publicación, ante o Tribunal Superior de Xustiza de Galicia.</p>
<p>VI. Comisión de valoración.</p>
<p>VI.1. A valoración dos méritos alegados polos concursantes para a adxudicación dos postos de traballo vacantes será efectuada polas comisións de valoración que prevé o artigo 12 do Regulamento de provisión de postos de traballo, promoción profesional e promoción interna coa composición establecida nel. Estas comisións terán a categoría primeira das previstas no Decreto 299/1990, do 24 de maio, e serán nomeadas polo órgano convocante. Os acordos da comisión adoptaranse por maioría dos seus membros.</p>
<p>VI.2. Poderá nomearse máis dunha comisión de valoración cando iso fose necesario polo número de solicitantes.</p>
<p>Neste suposto corresponderalle á comisión de valoración número un resolver cantas consultas, interpretacións, criterios de valoración e de unificación poidan presentarse nas comisións sobre as normas que rexen o concurso, así como a coordinación das restantes comisións e recibi-los expedientes destas relativos ás correspondentes valoracións do concurso, e eleva-la proposta para a adxudicación da totalidade das prazas.</p>
<p>VI.3. A/as comisión/s poderán dispoñe-la incorporación ós seus traballos de asesores, para aquelas tarefas que o requirisen. A proposta de designación destes faraa a comisión número un, procedendo ó seu nomeamento o órgano convocante.</p>
<p>VI.4. A proposta de adxudicación dos postos de traballo ofertados recaerá en todo caso sobre o concursante que obtivera maior puntuación conforme o baremo establecido na base II, así como, se é o caso, conforme os criterios de desempate fixados na base II.8.</p>
<p>VI.5. Unha vez efectúada a proposta provisional da comisión de valoración para a adxudicación dos destinos farase pública no Diario Oficial de Galicia mediante unha resolución da Dirección Xeral da Función Pública da Consellería da Presidencia e</p>
<p>Administración Pública. Os concursantes poderán formula-las oportunas reclamacións, se é o caso, contra a dita proposta ante esta dirección xeral no prazo de dez días hábiles a partir do seguinte ó da publicación, que se presentarán no rexistro xeral da Consellería da Presidencia e Administración Pública, nas delegacións provinciais e oficinas comarcais da dita consellería, ou nos lugares previstos no Art. 38 da Lei de réxime xurídico das administracións públicas e do procedemento administrativo común.</p>
<p>VI.6. Examinadas e resoltas pola comisión/s as reclamacións, se é o caso presentadas, procederase a elevar proposta definitiva de resolución do concurso, que será resolta por unha orde da Consellería da Presidencia e Administración Pública, que se publicará no Diario Oficial de Galicia e na que figurarán os destinos adxudicados a cada un dos participantes.</p>
<p>Para tal efecto a estimación ou desestimación das reclamacións entenderanse implícitas na citada orde.</p>
<p>VII. Adxudicacion de destinos.</p>
<p>VII.1. Os destinos adxudicados serán irrenunciables, salvo que con anterioridade á finalización do prazo posesorio se obteña outro destino mediante convocatoria pública, ben polo procedemento de libre designación ou por concurso, en que poderán optar por un dos dous, estando obrigados a comunicar por escrito nos 3 días seguintes a opción realizada á Dirección Xeral da Función Pública.</p>
<p>VII.2. Os traslados que se deriven da resolución do presente concurso terán a consideración de voluntarios; en consecuencia non xerarán dereito á indemnización.</p>
<p>VIII. Toma de posesión.</p>
<p>VIII.1. A toma de posesión en tódolos postos adxudicados como consecuencia da celebración do presente concurso realizarase a partir da data que se faga constar na orde de resolución deste, desde a que se iniciará o cómputo dos prazos posesorios establecidos no Art. 14 do Regulamento de provisión de postos de traballo, promoción profesional e promoción interna.</p>
<p>VIII.2. Contra a presente orde poderase interpoñer recurso contencioso-administrativo perante o Tribunal Superior de Xustiza de Galicia no prazo de dous meses a partir do día da publicación no Diario Oficial de Galicia.</p>
<p>Santiago de Compostela, 12 de xaneiro de 1999.</p>
<p>Dositeo Rodríguez Rodríguez</p>
<p>Conselleiro da Presidencia e Administración</p>
<p>Pública</p>
<p>Vacantes do concurso: 01/99.</p>
<p>Listado de códigos de concellos.</p>
<table><tbody><tr><td></td></tr>
<tr><td>Código</td><td>Concello</td><td>Provincia</td></tr>
<tr><td></td></tr>
</tbody></table>
<table><tbody><tr><td>15001</td><td>Coruña (A)</td><td>(A Coruña)</td></tr>
<tr><td>15010</td><td>Abegondo</td><td>(A Coruña)</td></tr>
<tr><td>15090</td><td>Betanzos</td><td>(A Coruña)</td></tr>
<tr><td>15120</td><td>Boqueixón</td><td>(A Coruña)</td></tr>
<tr><td>15190</td><td>Carballo</td><td>(A Coruña)</td></tr>
<tr><td>15450</td><td>Melide</td><td>(A Coruña)</td></tr>
<tr><td>15560</td><td>Noia</td><td>(A Coruña)</td></tr>
<tr><td>15580</td><td>Ordes</td><td>(A Coruña)</td></tr>
<tr><td>15600</td><td>Ortigueira</td><td>(A Coruña)</td></tr>
<tr><td>15680</td><td>Pontedeume</td><td>(A Coruña)</td></tr>
<tr><td>15770</td><td>Santiago de Compostela</td><td>(A Coruña)</td></tr>
<tr><td>15910</td><td>Vimianzo</td><td>(A Coruña)</td></tr>
<tr><td>27001</td><td>Lugo</td><td>(Lugo)</td></tr>
<tr><td>27060</td><td>Becerreá</td><td>(Lugo)</td></tr>
<tr><td>27100</td><td>Castro de Rei</td><td>(Lugo)</td></tr>
<tr><td>27160</td><td>Chantada</td><td>(Lugo)</td></tr>
<tr><td>27280</td><td>Meira</td><td>(Lugo)</td></tr>
<tr><td>24300</td><td>Monforte de Lemos</td><td>(Lugo)</td></tr>
<tr><td>27500</td><td>Ribadeo</td><td>(Lugo)</td></tr>
<tr><td>27640</td><td>Vilalba</td><td>(Lugo)</td></tr>
<tr><td>27650</td><td>Viveiro</td><td>(Lugo)</td></tr>
<tr><td>32001</td><td>Ourense</td><td>(Ourense)</td></tr>
<tr><td>32090</td><td>Barco de Valdeorras (O)</td><td>(Ourense)</td></tr>
<tr><td>32190</td><td>Carballiño (O)</td><td>(Ourense)</td></tr>
<tr><td>32230</td><td>Castro Caldelas</td><td>(Ourense)</td></tr>
<tr><td>32320</td><td>Xinzo de Limia</td><td>(Ourense)</td></tr>
<tr><td>32400</td><td>Leiro</td><td>(Ourense)</td></tr>
<tr><td>32680</td><td>Ribadavia</td><td>(Ourense)</td></tr>
<tr><td>32840</td><td>Verín</td><td>(Ourense)</td></tr>
<tr><td>32850</td><td>Viana do Bolo</td><td>(Ourense)</td></tr>
<tr><td>36001</td><td>Pontevedra</td><td>(Pontevedra)</td></tr>
<tr><td>36240</td><td>Lalín</td><td>(Pontevedra)</td></tr>
<tr><td>36380</td><td>O Porriño</td><td>(Pontevedra)</td></tr>
<tr><td>36480</td><td>Salceda de Caselas</td><td>(Pontevedra)</td></tr>
<tr><td>36560</td><td>Vigo</td><td>(Pontevedra)</td></tr>
<tr><td>36590</td><td>Vilagarcía de Arousa</td><td>(Pontevedra)</td></tr>
<tr><td>36600</td><td>Vilanova de Arousa</td><td>(Pontevedra)</td></tr>
</tbody></table>

