---
date: '1999-09-20'
id: F5D2
page: 11
number: 182
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Orde do 15 de setembro de 1999 sobre delegación de competencias en órganos
  centrais e periféricos da Consellería de Xustiza, Interior e Relacións
  Laborais.
range: Orde
url: 'https://www.xunta.gal/dog/Publicados/1999/19990920/AnuncioF5D2_gl.html'
---
<p>Co fin de conseguir unha maior axilización no trámite e resolución dos asuntos atribuídos ó titular da consellería que beneficia tanto a Administración como os administrados, sen esquece-lo debido respecto ós principios informadores do procedemento administrativo e sen menoscabo das garantías xurídicas establecidas, os órganos da Administración utilizan a fórmula da delegación competencial.</p>
<p>Por razóns de técnica normativa reúnense nunha única norma tódalas delegacións, tanto nos órganos centrais coma nos periféricos, así como na presidenta do Consello Galego de Relacións Laborais e introdúcense novas delegacións e aqueles cambios que se consideran aconsellables.</p>
<p>Na súa virtude, facendo uso das facultades que me confiren os artigos 43 da Lei 1/1983, do 22 de febreiro, reguladora da Xunta e do seu presidente, modificada pola Lei 11/1988, do 20 de outubro, e o artigo 72.4º da Lei 11/1992, do 7 de outubro, de réxime financeiro e presupostario de Galicia; e tendo en conta o disposto no artigo 13 da Lei 30/1992, do 26 de novembro, de réxime xurídico das administracións públicas e do procedemento</p>
<p>administrativo común, modificada pola Lei 4/1999, do 13 de xaneiro,</p>
<p>DISPOÑO:</p>
<p>Artigo 1º</p>
<p>Deléganse na secretaria xeral as competencias que se relacionan a seguir, sen prexuízo das que son obxecto de delegación no director xeral de Interior, nos delegados provinciais e na presidenta do Consello Galego de Relacións Laborais reguladas nos artigos 2º, 3º e 4º desta orde:</p>
<p>a) O despacho e resolución daqueles expedientes e asuntos de índole administrativa que lle estean atribuídos ó titular da consellería.</p>
<p>b) Autorizar e dispoñe-los gastos xerais dos servicios da Consellería de Xustiza, Interior e Relacións Laborais, así como o seu compromiso e liquidación, ata o límite dos créditos autorizados e non reservados á aprobación do Consello da Xunta de Galicia, solicitando da Consellería de Economía e Facenda a ordenación dos pagamentos.</p>
<p>c) As competencias que como órgano de contratación lle son atribuídas ó titular da consellería pola lexislación vixente.</p>
<p>d) A designación das comisións de servicio, con dereito a indemnización, previstas no artigo 4 do Decreto 299/1990, do 24 de maio, de todo o persoal dependente da Consellería de Xustiza, Interior e Relacións Laborais.</p>
<p>e) As competencias que lle corresponden ó conselleiro en materia de persoal, agás as reservadas legalmente á competencia exclusiva daquel.</p>
<p>f) Dispoñer canto concirne ó réxime interno da consellería cando non sexa competencia doutra dirección xeral.</p>
<p>g) A resolución dos recursos administrativos que lle correspondan ó conselleiro nos casos en que a delegación non estea prohibida expresamente.</p>
<p>En caso de ausencia ou enfermidade da secretaria xeral, as atribucións contidas nesta orde quedarán delegadas nos directores xerais seguindo a orde de prelación establecida no decreto que, en cada momento, regule a estructura orgánica da consellería, durante o tempo que persistan as devanditas causas.</p>
<p>Artigo 2º</p>
<p>Deléganse no director xeral de Interior as seguintes competencias:</p>
<p>a) A resolución daqueles expedientes e recursos administrativos que lle correspondan ó conselleiro en materia de casinos, xogos e apostas, agás os que deriven de expedientes sancionadores, nos que se elevará a correspondente proposta de resolución.</p>
<p>b) A resolución dos recursos administrativos que lle correspondan ó conselleiro en materia de asociacións.</p>
<p>Artigo 3º</p>
<p>Deléganse nos delegados provinciais da Consellería de Xustiza, Interior e Relacións Laborais, no seu respectivo ámbito territorial:</p>
<p>a) As autorizacións das comisións de servicios con dereito a indemnización no ámbito provincial a todo o persoal adscrito ás delegacións.</p>
<p>b) A contratación das subministracións de bens funxibles con cargo ó capítulo II, necesarios para o funcionamento diario dos centros e servicios xestionados polos órganos periféricos.</p>
<p>Artigo 4º</p>
<p>Deléganse na presidenta do Consello Galego de Relacións Laborais, dentro do ámbito das súas competencias:</p>
<p>a) O despacho e a resolución de expedientes e asuntos de índole administrativa así como a resolución das reclamacións e queixas pola actuación do persoal ó servicio do consello.</p>
<p>b) As competencias que lle corresponden ó conselleiro en materia do persoal ó servicio do consello agás as reservadas á competencia exclusivas daquel.</p>
<p>c) As competencias en materia de contratación relativas ó Consello Galego de Relacións Laborais.</p>
<p>d) Autorizar e dispoñe-los gastos propios do consello, ata o límite dos créditos autorizados, excepto os casos reservados á competencia da Xunta de Galicia, así como a aprobación dos actos de disposición</p>
<p>de créditos e o recoñecemento das obrigas e solicitar da Consellería de Economía e Facenda a ordenación dos correspondentes pagamentos.</p>
<p>Artigo 5º</p>
<p>As resolucións administrativas que se adopten facendo uso das delegacións de atribucións efectuadas por esta orde farán constar expresamente esta circunstancia e consideraranse dictadas pola autoridade que as conferiu.</p>
<p>Artigo 6º</p>
<p>En calquera momento o conselleiro poderá avocar para si o exercicio das competencias que son delegadas por esta orde. Quedan excluídos, en todo caso, das delegacións contidas nesta orde, os supostos previstos no artigo 13.2º da Lei 30/1992, do 26 de novembro, de réxime xurídico das administracións públicas e do procedemento administrativo común, e no artigo 44.2º da Lei 1/1983, do 22 de febreiro, reguladora da Xunta e do seu presidente, reformada pola Lei 11/1988, do 20 de outubro.</p>
<p>Disposición derrogatoria</p>
<p>1. Quedan derrogadas as seguintes disposicións:</p>
<p>-Orde do 9 de febreiro de 1999 sobre delegación de competencias na secretaria xeral da Consellería de Xustiza, Interior e Relacións Laborais.</p>
<p>-Orde do 30 de xullo de 1996, sobre delegación de competencias en materia de casinos, xogos e apostas, no director xeral de Interior.</p>
<p>-Orde do 27 de abril de 1994 de delegación de atribucións nos delegados provinciais da Consellería de Xustiza, Interior e Relacións Laborais.</p>
<p>-Orde do 28 de febreiro de 1997 sobre delegación de atribucións na presidenta do Consello Galego de Relacións Laborais.</p>
<p>2. Así mesmo, quedan derrogadas todas aquelas disposicións de igual ou inferior rango que se opoñan ó previsto nesta orde.</p>
<p>Disposición derradeira</p>
<p>Esta orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 15 de setembro de 1999.</p>
<p>Antonio Pillado Montero</p>
<p>Conselleiro de Xustiza, Interior e Relacións Laborais</p>

