---
date: '1999-02-15'
id: 3E8A
page: 1
number: 30
agency: CONSELLERÍA DA PRESIDENCIA E ADMINISTRACIÓN PÚBLICA
section: I. DISPOSICIÓNS XERAIS
title: >-
  Decreto 21/1999, do 5 de febreiro, polo que se regula a utilización da rede
  Internet pola Administración da Comunidade Autónoma de Galicia.
range: Decreto
url: 'https://www.xunta.gal/dog/Publicados/1999/19990215/Anuncio3E8A_gl.html'
---
<p>A irrupción de Internet como ferramenta de comunicación nos últimos anos e o continuo incremento na súa utilización por parte da Administración da Comunidade Autónoma de Galicia fai necesaria a introducción dunha normativa que regule a utilización desta nova canle por parte da Administración galega e do persoal ó seu servicio.</p>
<p>Esta regulación ten que ter en conta que Internet constitúe unha nova alternativa para achega-la Administración ó cidadán e incrementa-los servicios que presta, pero, ó mesmo tempo, que é unha posible vía para a incorrecta utilización dos datos subministrados polos cidadáns á Administración, que debe protexerse do acceso e uso indebido.</p>
<p>Así mesmo, a utilización de Internet como ferramenta para o traballo diario dentro da Administración debe ser regulada, para que a utilización deste novo recurso sirva para mellora-lo funcionamento interno e o servicio prestado ós cidadáns.</p>
<p>Para iso, establécese a Rede Corporativa da Xunta de Galicia, como único medio de acceso a Internet para os servicios que se encontren integrados naquela, co fin de garanti-la seguridade, confidencialidade e continuidade da información e dos servicios virtuais que se establezan. Con isto, proponse unha plataforma única de acceso que poida ser máis facilmente protexible e sirva tamén de correa de transmisión dos novos avances tecnolóxicos que poidan incorporarse con carácter corporativo.</p>
<p>Por último, cómpre regula-lo papel da Administración da Comunidade Autónoma de Galicia como difusora e impulsora desta nova tecnoloxía no ámbito territorial da súa competencia.</p>
<p>Na súa virtude, por proposta do conselleiro da Presidencia e Administración Pública e logo de deliberación do Consello da Xunta de Galicia na súa reunión do día cinco de febreiro de mil novecentos noventa e nove,</p>
<p>DISPOÑO:</p>
<p>CAPÍTULO I</p>
<p>Disposición xerais</p>
<p>Artigo 1º.</p>
<p>A presente norma ten por obxecto regula-la utilización da rede Internet pola Administración da Comunidade Autónoma de Galicia, no exercicio das súas competencias e no desenvolvemento das súas actividades tanto no ámbito interno dela como nas súas relacións cos cidadáns.</p>
<p>Artigo 2º.</p>
<p>1. Para os efectos da presente norma, enténdese por Rede Corporativa da Xunta de Galicia o conxunto</p>
<p>dos recursos e sistemas que serven de plataforma para a comunicación electrónica entre os distintos servicios da Administración autonómica e entre estes e o exterior, así como os que, dando servicio a terceiros, forman parte da mesma arquitectura de telecomunicacións, comparten sistemas de seguridade comúns ou se encadran baixo a mesma autoridade de xestión.</p>
<p>2. Correspóndelle á Consellería da Presidencia e Administración Pública a planificación e xestión da Rede Corporativa da Xunta de Galicia.</p>
<p>CAPÍTULO II</p>
<p>Da utilización da rede Internet como canle de información e comunicación co cidadán</p>
<p>Artigo 3º.</p>
<p>A Xunta de Galicia porá á disposición dos cidadáns a información necesaria sobre o funcionamento dos seus servicios e o desenvolvemento das súas actividades, na medida en que o permitan os recursos dispoñibles.</p>
<p>Con carácter xeral, a información subministrada será de acceso libre e gratuíto, sen prexuízo das limitacións que se establezan nas leis específicas que regulen o tratamento da información ou a esixencia das correspondentes taxas e prezos.</p>
<p>Artigo 4º.</p>
<p>Correspóndelle a cada consellería da Administración autonómica:</p>
<p>a) A fixación e mantemento actualizado da información correspondente ás súas competencias que vaia ser subministrada a través da rede Internet.</p>
<p>b) A atención e resposta ás solicitudes de información dos cidadáns a través da rede Internet.</p>
<p>Artigo 5º.</p>
<p>Correspóndelle á Consellería da Presidencia e Administración Pública:</p>
<p>a) A proposta á Comisión de Informática:</p>
<p>-Dos principios que deben rexe-la coordinación xeral da publicación de todo tipo de información a través de Internet.</p>
<p>-Das normas xerais de estilo, de presentación do contido, de imaxe corporativa da Xunta de Galicia en relación con Internet.</p>
<p>-As normas de carácter técnico, en relación con Internet, que afecten á Rede Corporativa da Xunta de Galicia.</p>
<p>b) A publicación e a difusión de información xeral sobre estructura organizativa e funcional, procedementos administrativos, estado dos expedientes e calquera información relacionada coa Administración da Comunidade Autónoma de Galicia no seu conxunto.</p>
<p>c) A publicación e a difusión do Diario Oficial de Galicia a través de Internet.</p>
<p>Artigo 6º.</p>
<p>A Xunta de Galicia fomentará a utilización da rede Internet como medio de comunicación oficial cos cidadáns e outras administracións públicas e para estes efectos regulará esta utilización e establecerá as condicións técnicas necesarias para garanti-la identidade,</p>
<p>autenticidade, integridade, confidencialidade, recepción polo interesado e conservación do contido da comunicación.</p>
<p>Artigo 7º.</p>
<p>Correspóndelle á Consellería da Presidencia e Administración Pública o establecemento das infraestructuras e sistemas necesarios para a incorporación destas condicións técnicas á Rede Corporativa da Xunta de Galicia.</p>
<p>Capítulo III</p>
<p>Da utilización de Internet polo persoal ó servicio da Administración autonómica</p>
<p>Artigo 8º.</p>
<p>Os servicios e os organismos autónomos da Administración autonómica ou calquera outro integrado na Rede Corporativa da Xunta de Galicia accederán a Internet, exclusivamente, a través da dita rede.</p>
<p>Artigo 9º.</p>
<p>A utilización de Internet polo persoal ó servicio da Administración da Comunidade Autónoma de Galicia axustarase en todo momento ás necesidades do traballo desempeñado e á normativa específica reguladora desta utilización.</p>
<p>Sobre a xestión do servicio de acceso a INTERNET na Rede Corporativa da Xunta de Galicia</p>
<p>Artigo 10º.</p>
<p>Será competencia da Comisión de Informática:</p>
<p>a) Aprobar, por proposta da Consellería da Presidencia e Administración Pública:</p>
<p>-Os principios de coordinación xeral da publicación de todo tipo de información a través de Internet.</p>
<p>-As normas de estilo, de presentación do contido, de imaxe corporativa e de carácter técnico da Xunta de Galicia en relación con Internet.</p>
<p>b) Elaborar e aprobar, se é o caso, as normas reguladoras da utilización da rede Internet polo persoal ó servicio da Administración autonómica.</p>
<p>c) Autorizar calquera proxecto de utilización de Internet por parte das consellerías.</p>
<p>d) Regula-la utilización dos protocolos, algoritmos, software e hardware necesarios para o uso de Internet.</p>
<p>Artigo 11º.</p>
<p>Será competencia da Consellería da Presidencia e Administración Pública:</p>
<p>-O establecemento, administración, xestión e mantemento do acceso a Internet desde a Rede Corporativa da Xunta de Galicia.</p>
<p>-A creación, administración, xestión e mantemento das infraestructuras necesarias para a difusión de información a través de Internet.</p>
<p>-O establecemento, administración, xestión e mantemento de infraestructuras básicas relacionadas con Internet, como servicio de directorio, mensaxería electrónica, xestión de claves de sinatura e cifrado, telefonía a través de Internet, rexistro de entrada e saída, servicio de busca de información e, en xeral, calquera outra que, polas súas características, afecte máis dunha consellería.</p>
<p>-A xestión administrativa e técnica de calquera nome de dominio da Xunta de Galicia, integrado na Rede Corporativa da Xunta de Galicia.</p>
<p>-A elaboración de estatísticas e a súa coordinación sobre a utilización de Internet.</p>
<p>-A proposta á Comisión de Informática das normas de uso de Internet por parte do persoal ó servicio da Xunta de Galicia.</p>
<p>-A proposta de protocolos, algoritmos, sofware ou hardware que utilizará a Administración autonómica para acceder a Internet, desde a Rede Corporativa da Xunta de Galicia.</p>
<p>-A administración do acceso a Internet e a supervisión da súa correcta utilización por parte do persoal adscrito á Xunta de Galicia.</p>
<p>-A creación, xestión e mantemento dos sistemas de xestión necesarios da Rede Corporativa da Xunta de Galicia.</p>
<p>Artigo 12º.</p>
<p>Correspóndelle a cada consellería velar pola correcta utilización do acceso a Internet por parte do seu persoal adscrito.</p>
<p>Disposición transitoria</p>
<p>Aqueles servicios da Administración da Comunidade Autónoma de Galicia integrados na Rede Corporativa da Xunta de Galicia que actualmente conten con acceso a Internet por un medio diferente a ela, elaborarán, nun prazo máximo de tres meses desde a publicación do presente decreto, un plan de adaptación da súa situación a esta norma.</p>
<p>Disposición derradeira</p>
<p>A Consellería da Presidencia e Administración Pública nun prazo máximo de seis meses a partir da publicación desta norma, elaborará un plan para o establecemento dos sistemas necesarios para realiza-las comunicacións oficiais a través de Internet segundo o disposto no artigo 6º.</p>
<p>Santiago de Compostela, cinco de febreiro de mil novecentos noventa e nove.</p>
<p>Manuel Fraga Iribarne</p>
<p>Presidente</p>
<p>Dositeo Rodríguez Rodríguez</p>
<p>Conselleiro da Presidencia e Administración Pública</p>

