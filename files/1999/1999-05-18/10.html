---
date: '1999-05-18'
id: 7F1A
page: 5
number: 93
agency: 'CONSELLERÍA DE CULTURA, COMUNICACIÓN SOCIAL E TURISMO'
section: III. OUTRAS DISPOSICIÓNS
title: >-
  Orde do 4 de maio de 1999 pola que se abre o prazo de presentación de
  solicitudes para a homologación dos equipos de xestión, localización e
  seguimento de alarmas e emerxencias en taxis da Comunidade Autónoma de
  Galicia.
range: Orde
url: 'https://www.xunta.gal/dog/Publicados/1999/19990518/Anuncio7F1A_gl.html'
---
<p>A Consellería de Cultura, Comunicación Social e Turismo ten atribuído, entre outros, o exercicio das competencias en materia de telecomunicacións que corresponden á Xunta de Galicia, particularmente aquelas que afectan ós servicios que xestiona directamente a Administración autonómica galega.</p>
<p>Durante 1999 púxose en marcha o Teléfono Único de Emerxencias 112, servicio que xestiona a Dirección Xeral de Protección Civil, da Consellería de Xustiza, Interior e Relacións Laborais, a través da Central de Emerxencias SOS-Galicia.</p>
<p>Nesta central integráronse os sistemas informáticos e de telecomunicacións que permiten a coordinación co resto de organismos encargados de da-la resposta en casos de emerxencia.</p>
<p>Este tipo de emerxencias estanse producindo con certa frecuencia nos vehículos destinados a servicios de taxi, nos que se producen actos delictivos que poden chegar a ser moi violentos e, nalgún caso, custa-la vida do taxista agredido, polo que a sociedade galega está moi sensibilizada e demanda novas medidas de seguridade para os profesionais deste sector.</p>
<p>Para atender esta demanda resulta necesaria a instalación de determinados equipamentos que teñen que cumprir unha serie de requisitos técnicos para conectarse co sistema do Teléfono 112, polo que se establece un trámite para a comprobación da compatibilidade dos ditos equipos co sistema e proceder, se é o caso, á súa homologación.</p>
<p>Na súa virtude, logo das consultas oportunas coas consellerías de Industria e Comercio e Xustiza, Interior e Relacións Laborais,</p>
<p>DISPOÑO:</p>
<p>Artigo 1º.-Obxecto.</p>
<p>É obxecto desta orde abri-lo prazo de presentación de solicitudes para aquelas empresas que queiran homologa-los seus equipos para conectalos ó sistema informático da Central de Emerxencias 112 SOS-Galicia.</p>
<p>Artigo 2º.-Modelo de solicitude.</p>
<p>As peticións presentaranse segundo o modelo que se xunta á presente orde, no rexistro xeral da Consellería de Cultura, Comunicación Social e Turismo</p>
<p>(edificio administrativo, 3 San Caetano s/n, Santiago de Compostela), ou nos das súas delegacións provinciais. Tamén se poderán remitir en calquera das formas previstas no artigo 38.4º da Lei de réxime xurídico das administracións públicas e do procedemento administrativo común.</p>
<p>Deberá presentarse coa solicitude un equipo completo, en condicións de funcionamento e operatividade, tal e como se recolle no prego de prescricións técnicas. O dito equipo devolveráselle ó solicitante unha vez rematadas as probas de homologación polos Servicios Técnicos da Dirección Xeral de Comunicación Social e Audiovisual.</p>
<p>Artigo 3º.-Prazo para formula-las solicitudes.</p>
<p>O prazo para solicita-la homologación dos equipos terminais de xestión, seguimento e localización de alarmas e emerxencias en unidades móbiles, conectados ó sistema informático da Central de Emerxencias 112 SOS-Galicia quedará aberto permanentemente desde a entrada en vigor desta orde.</p>
<p>Artigo 4º.-Características técnicas.</p>
<p>O prego de prescricións técnicas, elaborado logo de consulta coa Dirección Xeral de Protección Civil, determina as características técnicas que deberán cumprir para a súa homologación, os equipos de xestión, localización e seguimento de alarmas e emerxencias móbiles na Comunidade Autónoma de Galicia, con conexión ó sistema informático da Central do Servicio de Emerxencias 112 SOS-Galicia e estará á disposición das empresas interesadas, para o seu exame, nos días e horas hábiles de oficina, nas dependencias da Dirección Xeral de Comunicación Social e Audiovisual, sita no edificio administrativo de San Caetano, Santiago de Compostela, teléfono 981 54 43 14 e nas delegacións provinciais da Consellería de Cultura, Comunicación Social e Turismo.</p>
<p>Artigo 5º.-Homologación de equipos.</p>
<p>Realizadas as comprobacións oportunas o director xeral de Comunicación Social e Audiovisual, logo de informe do director xeral de Protección Civil, elevará a oportuna proposta de resolución ó conselleiro de Cultura, Comunicación Social e Turismo, que resolverá sobre ela no prazo de tres meses desde que se formulou a solicitude.</p>
<p>Contra a resolución denegatoria da homologación poderá interpoñerse recurso contencioso-administrativo ante o Tribunal Superior de Xustiza de Galicia.</p>
<p>Santiago de Compostela, 4 de maio de 1999.</p>
<p>Jesús Pérez Varela</p>
<p>Conselleiro de Cultura, Comunicación Social</p>
<p>e Turismo</p>

