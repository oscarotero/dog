---
date: '1999-09-09'
id: F0E2
page: 11
number: 175
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Resolución do 30 de agosto de 1999 pola que se publica o convenio asinado o
  día 28 de xullo de 1999 entre a Consellería de Educación e Ordenación
  Universitaria e o Banco Pastor, Caixa de Aforros de Galicia, Caixa de Aforros
  de Vigo, Caixa de Aforros de Pontevedra, Caixa de Aforros de Ourense, Banco
  Gallego, Banco Simeón e Banco Etcheverría, para o financiamento de estudios
  universitarios de terceiro ciclo.
range: Resolución
url: 'https://www.xunta.gal/dog/Publicados/1999/19990909/AnuncioF0E2_gl.html'
---
<p>Dunha parte Celso Currás Fernández, conselleiro de Educación e Ordenación Universitaria, en virtude da competencia atribuída polo artigo 34.1º da Lei 1/1983, do 22 de febreiro de 1983, da Xunta e do seu presidente.</p>
<p>Doutra parte Carlos Bravo Franco, con DNI: 72.427.026, actuando en nome e representación do Banco Pastor.</p>
<p>José Manuel Fernández García, con DNI: 34.231.540-L, actuando en nome e representación da Caixa de Aforros de Galicia.</p>
<p>Manuel Arca Castro, con DNI: 76.855.938-N, actuando en nome e representación da Caixa de Aforros de Vigo.</p>
<p>Roberto Rodríguez Moreira, con DNI: 36.034.233-H, actuando en nome e representación da Caixa de Aforros de Pontevedra.</p>
<p>José Luis Veiga Varela, con DNI: 33.769.627, actuando en nome e representación da Caixa de Aforros de Ourense.</p>
<p>José Conles Fuentes, con DNI: 76.853.490-W, actuando en nome e representación do Banco Gallego.</p>
<p>Ubaldo Rodríguez Carreiras, con DNI: 32.437.690-P, e Ramón Salvador Gómez Blanco, con DNI: 35.207.372-F, actuando en nome e representación do Banco Simeón.</p>
<p>Francisco Botas Ratera, con DNI: 32.782.987-Y, actuando en nome e representación do Banco Etcheverría.</p>
<p>Tódalas partes recoñécense con capacidade xurídica para actuar no presente acto</p>
<p>EXPOÑEN:</p>
<p>I. Que é obxecto da Xunta de Galicia a realización dun programa de axudas dirixidas a apoiar financeiramente os estudiantes universitarios da comunidade galega, que reúnan unha serie de requisitos que se determinarán mediante as oportunas convocatorias públicas.</p>
<p>II. Entre os obxectivos das entidades financeiras galegas arriba indicadas, está cubrir todos aqueles programas que teñan por finalidade eleva-lo nivel cultural, educativo e científico da comunidade onde se asenta, así como colaborar nos programas de</p>
<p>fomento da ocupación e de inserción laboral de tódolos colectivos en xeral e do de estudiantes recentemente titulados en particular.</p>
<p>III. Dentro da filosofía das ditas entidades financeiras de fomenta-lo emprego, as entidades procurarán dedica-los esforzos necesarios para facilita-la inserción laboral dos estudiantes beneficiarios, mediante dous tipos de medidas:</p>
<p>a) Concesión de préstamos en condicións preferenciais, unha vez finalizada a posibilidade de acollerse á convocatoria de préstamos subsidiados.</p>
<p>b) Promove-la realización de prácticas profesionais nas empresas dos grupos financeiros das ditas entidades, e facilita-la realización de prácticas noutras empresas clientes delas, mediante a subscrición dos oportunos convenios de colaboración.</p>
<p>En virtude diso</p>
<p>ACORDAN:</p>
<p>Primeiro.-Obxecto do convenio.</p>
<p>O obxecto deste convenio é establece-la forma e características en que se desenvolverá a colaboración entre a Consellería de Educación e Ordenación Universitaria e as entidades financeiras indicadas, para a concesión de créditos ós estudiantes universitarios de terceiro ciclo que reúnan os requisitos e condicións que establezan as oportunas convocatorias oficiais.</p>
<p>Segundo.-Beneficiarios do préstamo.</p>
<p>Poderán ser beneficiarios do préstamo subsidiado os estudiantes da comunidade galega matriculados en estudios universitarios de 3º ciclo que cumpran as condicións establecidas na convocatoria.</p>
<p>Terceiro.-Características do préstamo.</p>
<p>Os préstamos terán a contía e condicións seguintes:</p>
<p>-Contía: a contía será de 500.000 pesetas ó ano, sen prexuízo da súa posible acumulación nos termos que máis adiante se indican.</p>
<p>-Tipo de xuro: o tipo de xuro aplicable será do 4% tipo fixo durante a vixencia do convenio.</p>
<p>-Comisións: poderá establecerse unha comisión de apertura, por unha única vez, do 0,50%.</p>
<p>-Garantías: con carácter xeral poderá esixirse para a concesión dos créditos o aval ou garantía dun familiar ou titor do estudiante.</p>
<p>-Prazo de duración e amortización: o prazo de amortización de capital será de tres anos, tendo un prazo de carencia adicional de ata tres anos. Tódolos prazos se computarán contando desde o inicio do trimestre natural seguinte á data de formalización, sendo a cota trimestral constante de capital e xuros. Os préstamos poderán ser obxecto de cancelación anticipada, sen penalización ningunha.</p>
<p>Cuarto.-Financiamento dos xuros.</p>
<p>Os xuros serán financiados da seguinte forma:</p>
<p>a) A Consellería de Educación e Ordenación Universitaria contribuirá ó pagamento do 1,34% dos xuros do primeiro ano de duración do préstamo, con cargo ós orzamentos do presente exercicio económico, sen prexuízo da posibilidade da concesión dunha prórroga de ata un máximo de 3 anos, de acordo co disposto en cada convocatoria se as necesidades presupostarias da consellería así o permitisen. A subvención será aboada á entidade financeira con carácter anual, facéndose as dilixencias administrativas para o seu aboamento antes do primeiro vencemento anual.</p>
<p>b) A entidade financeira pola que opte o alumno farase cargo dun tercio dos xuros, sempre e cando permaneza vixente a axuda relacionada no punto a) anterior. Nos casos de caixas de aforros, esta axuda poderá computarse con cargo ó orzamento da obra socio-cultural.</p>
<p>c) A terceira parte dos xuros restante será a cargo do alumno prestatario, sempre e cando se manteñan as axudas anteriores. Polo tanto, o préstamo liquidarase ó alumno ó tipo de xuro neto do 1,33% nominal anual. No caso de que o alumno non acredite a prórroga da axuda da consellería citada no punto a) desta cláusula, o préstamo pasará automaticamente a liquidarse ó tipo de xuro do 4% nominal anual.</p>
<p>Quinto.-Publicación das convocatorias e concesión dos préstamos.</p>
<p>A Xunta de Galicia publicará anualmente a convocatoria de concesión de préstamos subsidiados e resolveraas no prazo previsto na propia convocatoria.</p>
<p>A Xunta de Galicia facilitará ás entidades financeiras a relación de beneficiarios dos préstamos subsidiados no prazo dos 7 días seguintes á resolución da convocatoria, para que as entidades poidan tramita-la formalización dos préstamos no prazo dun mes.</p>
<p>As entidades financeiras remitirán copia á Consellería de Educación e Ordenación Universitaria dos contratos de préstamo que formalicen entre os beneficiarios da dita convocatoria no prazo de quince días desde que se subscriban os contratos.</p>
<p>O importe global máximo dos créditos que se vaian conceder para o curso 1999/2000 será de setecentos millóns de pesetas (700.000.000 ptas.), con carácter experimental.</p>
<p>Sexto.-Comisión de seguimento.</p>
<p>Co obxecto de asegura-la precisa eficacia no logro dos obxectivos propostos, créase unha comisión de seguimento do programa, que terá como función primordial a de avalia-la súa aplicación.</p>
<p>Estará integrada por unha representación paritaria das partes asinantes, ás que someterá os seus informes e conclusións.</p>
<p>Sétimo.-Prazo de vixencia e denuncia.</p>
<p>A duración do presente convenio será desde o día da súa sinatura ata o 31 de decembro de 1999. O convenio prorrogarase anualmente, salvo denuncia dalgunha das partes.</p>
<p>Será causa suficiente para a rescisión automática por denuncia do presente convenio o incumprimento de calquera das cláusulas.</p>
<p>Non serán tramitadas as solicitudes de préstamos que, con cargo a este convenio, sexan presentadas con posterioridade á data da notificación da súa denuncia feita fidedignamente.</p>
<p>Da denuncia do convenio, a Dirección Xeral de Universidades dará oportuna conta ás entidades financeiras participantes neste convenio.</p>
<p>E para que así conste, en proba de conformidade logo da a súa lectura, asinan o presente convenio no lugar e data «ut supra».</p>
<p>Santiago de Compostela, 30 de agosto de 1999.</p>
<p>José Eduardo López Pereira</p>
<p>Director xeral de Universidades</p>

