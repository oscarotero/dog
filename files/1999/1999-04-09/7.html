---
date: '1999-04-09'
id: '6186'
page: 4026
number: 67
agency: 'CONSELLERÍA DE CULTURA, COMUNICACIÓN SOCIAL E TURISMO'
section: III. OUTRAS DISPOSICIÓNS
title: >-
  Decreto 82/1999, do 25 de marzo, polo que se declara a delimitación do
  contorno de protección das Torres do Allo, sitas no concello de Zas, provincia
  da Coruña.
range: Decreto
url: 'https://www.xunta.gal/dog/Publicados/1999/19990409/Anuncio6186_gl.html'
---
<p>Desde a entrada en vigor da Lei 16/1985, do 25 de xuño, do patrimonio histórico español, teñen consideración de bens de interese cultural os monumentos ós que se contrae o Decreto do 22 de abril de 1949, sobre a protección dos castelos españois, entre os que se atopan as Torres do Allo, sitas no concello de Zas, provincia da Coruña.</p>
<p>Por resolución da Dirección Xeral de Protección do Patrimonio Histórico do Ministerio de Cultura, do 17 de outubro de 1994, asígnaselle ó expresado monumento o número de rexistro correspondente a BIC como monumento de arquitectura militar.</p>
<p>Sendo a citada declaración anterior á entrada en vigor da Lei 8/1995, do 30 de outubro, do patrimonio cultural de Galicia, é preciso na actualidade concreta-la delimitación do seu contorno de protección.</p>
<p>Con data 7 de xaneiro de 1999, publicouse unha Resolución do 14 de decembro de 1998, da Dirección Xeral do Patrimonio Cultural de Galicia, pola que se incoaba a delimitación do contorno de protección das Torres do Allo (concello de Zas).</p>
<p>A tramitación do expediente levouse a cabo de acordo coa Lei 8/1995, do 30 de outubro, do patrimonio cultural de Galicia (DOG do 8 de novembro), e demais disposicións concordantes.</p>
<p>Por proposta do conselleiro de Cultura, Comunicación Social e Turismo e logo de deliberación do Consello da Xunta de Galicia na súa reunión do día vintecinco de marzo de mil novecentos noventa e nove,</p>
<p>DISPOÑO:</p>
<p>Primeiro.-Declara-la delimitación do contorno de protección das Torres do Allo, sitas no concello de Zas, provincia da Coruña (artigo 11 da Lei 8/1995, do 30 de outubro, do patrimonio cultural de Galicia.)</p>
<p>Segundo.-A zona da delimitación é a comprendida no anexo I e no plano do anexo II.</p>
<p>Terceiro.-O presente decreto será notificado ó Rexistro Xeral de Bens de Interese Cultural do Estado, ó Rexistro de Bens de Interese Cultural de Galicia, ó concello e ós interesados.</p>
<p>Disposición derradeira</p>
<p>O presente decreto entrará en vigor o día seguinte ó da súa publicación no Diario Oficial de Galicia.</p>
<p>Pazo de Mariñán (Bergondo), vintecinco de marzo de mil novecentos noventa e nove.</p>
<p>Manuel Fraga Iribarne</p>
<p>Presidente</p>
<p>Jesús Pérez Varela</p>
<p>Conselleiro de Cultura, Comunicación Social e Turismo</p>
<p>ANEXO I</p>
<p>A-B.-Estrada de Fisterra-A Coruña, no cruzamento sinalado coa estrada EP-1406 que conduce a Pombal.</p>
<p>B-C.-Continuando pola estrada que une Pombal co lugar de Regalados.</p>
<p>C-D.-Camiño veciñal á dereita que conduce ó regato de Esmorís.</p>
<p>D-E.-Camiño de monte que desde o regato de Esmorís enlaza coa pista que vai do Piñeiro a Cebola de Arriba, preto do lugar de Casas Novas.</p>
<p>E-F.-Do cruzamento do camiño con Casas Novas, ó cruzamento de Cebola de Arriba na estrada xeral A Coruña-Fisterra.</p>
<p>F-A.-Estrada A Coruña-Fisterra desde Cebola de Arriba ó cruzamento coa EP-1406.</p>

