---
date: '1999-04-09'
id: 61A2
page: 4053
number: 67
agency: CONSELLERÍA DE MEDIO AMBIENTE
section: III. OUTRAS DISPOSICIÓNS
title: >-
  Orde do 26 de marzo de 1999 pola que se establecen axudas para a primeira
  transformación de productos forestais.
range: Orde
url: 'https://www.xunta.gal/dog/Publicados/1999/19990409/Anuncio61A2_gl.html'
---
<p>O Plan Forestal de Galicia define as accións no sector forestal que deben dar lugar a unha xestión racional deste recurso natural renovable nos seus distintos ámbitos de ordenado aproveitamento.</p>
<p>O crecemento racional continuado da producción madeireira, pretendido polo Plan Forestal nos seus corenta anos de vixencia, precisa do bo funcionamento e competitividade dun sector industrial de aserrado en Galicia, principal utilizadora dos recursos forestais en materia prima, e sobre a que se apoian os restantes sectores de primeira e sucesivas transformacións.</p>
<p>Así mesmo, resulta prioritario o desenvolvemento e implantación de novas tecnoloxías neste sector industrial que melloren o rendemento e a eficacia dos procesos de producción que permitan un incremento do valor engadido da producción forestal galega, así como a investigación e descubrimento de novos productos con orixe forestal que amplíen e diversifiquen a oferta do referido sector.</p>
<p>O Real decreto 2666/1998, do 11 de decembro (BOE do 30-12-1998), ó abeiro da competencia exclusiva do Estado sobre as bases e coordinacións da planificación xeral da actividade económica (Art. 149.1º da Constitución), establece os criterios de selección aplicables ás medidas de fomento da comercialización e transformación de productos da silvicultura.</p>
<p>En virtude de todo iso e ó abeiro do Decreto 309/1995, do 23 de novembro, sobre o fomento da actividade empresarial en Galicia, e de acordo co artigo 30.I.3 do Estatuto de autonomía e en uso das atribucións que me confire a Lei 1/1983, do 22 de febreiro, reguladora da Xunta e do seu presidente,</p>
<p>DISPOÑO:</p>
<p>Artigo 1º.-Obxecto das axudas.</p>
<p>Poderán ser subvencionables os seguintes tipos de actuacións:</p>
<p>1) Investimentos en activos fixos materiais productivos que sexan subvencionables de acordo co</p>
<p>R.D. 2666/1998, nas industrias de serrado da madeira ou que desenvolvan novas formas de aproveitamento da materia prima de orixe forestal.</p>
<p>2) Actividades de difusión e extensión do uso de tecnoloxías aplicadas, promoción e demostración de resultados ás industrias de aproveitamento da materia prima de orixe forestal, organizados por empresas, asociacións de empresas e institucións.</p>
<p>3) Accións de formación dos traballadores e dos empresarios do sector dirixidas ó desenvolvemento da capacidade empresarial e organizativa local.</p>
<p>4) Prospección de mercados nacionais e de exportación, realizados polas asociacións de empresas, entidades e institucións que determinen a viabilidade de novos mercados de consumo e a comercialización externa para os productos forestais transformados galegos.</p>
<p>Artigo 2º.-Beneficiarios.</p>
<p>Poderán ser beneficiarios destas axudas as industrias forestais e entidades públicas e privadas relacionadas total ou parcialmente co sector forestal, así como as agrupacións das referidas empresas e institucións.</p>
<p>Os beneficiarios deberán ter, alomenos, o 35% do cadro de persoal da empresa con contratos por tempo indefinido. Para as empresas de nova creación bastará o compromiso de acadar como mínimo o 35% de estabilidade laboral ó remate do prazo concedido para xustifica-lo investimento. Non será necesario cumprir este requisito nas subvencións inferiores a 10 millóns de pesetas. Tampouco se esixirá en relación ós centros de traballo situados fóra da Comunidade Autónoma de Galicia.</p>
<p>No caso de empresas con menos de 10 traballadores, a porcentaxe mínima de estabilidade laboral esixida reducirase ó 33%.</p>
<p>As empresas xa existentes deberán comprometerse, igualmente, a acada-la mesma porcentaxe mínima de estabilidade laboral respecto das novas contratacións que, de se-lo caso, deriven do proxecto de investimento que se subvencione.</p>
<p>De xeito excepcional e coa debida motivación, en casos de estacionalidade da actividade ou de especiais dificultades dun sector ou dunha empresa concreta, a Comisión Delegada da Xunta de Galicia para Asuntos Económicos poderá autoriza-la non esixencia da porcentaxe mínima de emprego estable para obte-la consideración da axuda, do que se dará coñecemento á Comisión de Seguimento dos Acordos dos Apoios á Promoción Económica e Fomento Empresarial.</p>
<p>Os non industriais deberán carecer de ánimo de lucro e estar avalados por equipos, departamentos ou entidades de contrastado nivel técnico.</p>
<p>Artigo 3º.-Importe das axudas.</p>
<p>O importe máximo porcentual das axudas é do 30%.</p>
<p>A contía máxima anual da subvención non superará con carácter xeral os 30 millóns de pesetas, e non será superior ós 4 millóns en actividades de difusión e extensión tecnolóxica, formación dos traballadores e prospección de mercados.</p>
<p>Artigo 4º.-Exclusións.</p>
<p>Non serán subvencionables os seguintes investimentos:</p>
<p>a) A adquisición de terreos.</p>
<p>b) Os gastos non amortizables, salvo os honorarios de redacción de proxectos e dirección de obra polos importes que se xustifiquen de acordo coas taxas colexiais vixentes, sempre que se correspondan coa acción subvencionada.</p>
<p>c) A adquisición de equipos de oficina e mobiliario, salvo equipos de informática con software axeitado.</p>
<p>d) Os vehículos de motor.</p>
<p>e) A maquinaria usada.</p>
<p>f) O IVE e outros tributos recuperables polo beneficiario.</p>
<p>g) Os investimentos iniciados sen inspección previa.</p>
<p>Artigo 5º.-Prioridades estratéxicas segundo o obxectivo do investimento.</p>
<p>Os investimentos deberán acadar algún dos seguintes obxectivos:</p>
<p>1. Enfoque da estructura da industria de serra á elaboración de productos adaptados á demanda actual e potencial do mercado e ás características da materia prima galega de orixe forestal.</p>
<p>2. Mellora da calidade dos productos.</p>
<p>3. Mellora da productividade en tódalas fases do proceso industrial.</p>
<p>4. Racionalización das operacións de elaboración e manipulación dos productos.</p>
<p>5. Optimización do rendemento da materia prima na súa transformación.</p>
<p>6. Desenvolvemento de novas formas de aproveitamento da materia prima de orixe forestal.</p>
<p>Artigo 6º.-Criterios de avaliación.</p>
<p>A concesión de axudas levarase a cabo mediante un proceso de selección de proxectos, no que se establecen os seguintes criterios por orde de importancia:</p>
<p>a) Viabilidade técnica, económica e financeira.</p>
<p>b) Capacidade de producción superior a 5.000 m de productos transformados.</p>
<p>c) Melloras na orientación comercial da producción.</p>
<p>d) Creación de postos de traballo directos.</p>
<p>e) Adaptación do proceso productivo á elaboración de productos normalizados.</p>
<p>f) Aproveitamento e grao de transformación das materias primas de orixe forestal.</p>
<p>Artigo 7º.-Ámbito temporal.</p>
<p>A presente orde aplicarase ás actividades iniciadas e/ou realizadas durante o ano natural de 1999.</p>
<p>No caso de que pola súa importancia ou complexidade o investimento que se pretenda levar a cabo requirise un financiamento máis prolongado, a subvención poderá plurianualizarse, sen prexuízo das disposicións que para este efecto considera a lexislación orzamentaria e demais normativa de aplicación.</p>
<p>Artigo 8º.-Solicitudes e documentación.</p>
<p>Os interesados deberán presentar, perante as delegacións provinciais da Consellería de Medio Ambiente, na Dirección Xeral de Montes e Medio Ambiente Natural, ou na forma prevista no artigo 38 da Lei 30/1992, do 26 de novembro, de réxime xurídico das administracións públicas e do procedemento administrativo común, a seguinte documentación:</p>
<p>a) Instancia-solicitude, dirixida ó conselleiro de Medio Ambiente, segundo modelo que figura no anexo I desta orde.</p>
<p>No caso de sociedades que se vaian constituír, a solicitude deberá realizala por unha persoa física en nome propio; constituída a sociedade, solicitarase o cambio de titularidade a favor desta.</p>
<p>b) Estudio, anteproxecto ou proxecto onde se desenvolvan os puntos relacionados no anexo II da presente orde.</p>
<p>c) Declaración do solicitante sobre outras axudas solicitadas e/ou concedidas para os mesmos investimentos.</p>
<p>d) Acreditación do cumprimento formal das obrigas fiscais e coa Seguridade Social por parte do solicitante ata o momento de solicita-la subvención.</p>
<p>e) Declaración xurada de non ter iniciados os investimentos obxecto do proxecto con anterioridade ó 1 de xaneiro de 1999 e solicitude de inspección previa comprobatoria. Pódese presentar acta notarial de non inicio dos investimentos.</p>
<p>f) Balance económico actualizado, asinado por administrador legalmente autorizado, así como copia oficial do último imposto de sociedades ou, no seu defecto, do IRPF. Así mesmo, presentarase a declaración de operacións con terceiros (modelo 347).</p>
<p>g) Copia da cédula do NIF ou CIF.</p>
<p>h) Licencia municipal de actividade e, no caso de obra civil, informe urbanístico emitido polo concello no que se indique a conformidade do proxecto coa normativa vixente no municipio.</p>
<p>i) Programa de execución e pagamentos dos investimentos, asinado polo beneficiario. Neste punto convén tomar como referencia a data límite do 30 de outubro de cada ano.</p>
<p>j) Declaración xurada, se é o caso, dos postos de traballo que se vaian crear coa execución do investimento proxectado, especificándose o número de fixos, os que se reconverten de temporais en fixos e os temporais.</p>
<p>No caso de que nestes contratos se determine, nalgún deles, xornada a tempo parcial, indicarase a duración desta. Nesta declaración, o beneficiario deberase comprometer a mante-la porcentaxe mínima do 35% do persoal da empresa con contratos por tempo indefinido.</p>
<p>k) Copia dos TC1 e TC2 da empresa.</p>
<p>l) Aval suficiente de equipos, departamentos e entidades de contrastado nivel técnico para concorrer ós puntos 2), 3) e 4) do artigo 1º da presente orde. Así mesmo, para os devanditos puntos haberá de ser presentada unha memoria, onde queden perfectamente definidos: os antecedentes da materia que se propón investigar, xustificación, obxectivos xerais e específicos que se pretenden conseguir, estimación de resultados que se van acadar e aplicación práctica da investigación ós determinados subsectores da industria forestal.</p>
<p>Artigo 9º.-Prazo de presentación de solicitudes.</p>
<p>Establécese un prazo máximo de presentación de solicitudes de 2 meses contados a partir do día seguinte ó da publicación da presente orde no Diario Oficial de Galicia.</p>
<p>Artigo 10º.-Mellora e corrección da solicitude.</p>
<p>1) Na fase de iniciación do procedemento examinaranse as solicitudes e documentos anexos presentados. No caso de que sexan detectadas faltas ou omisións, requerirase o interesado para que sexan corrixidos os erros, ou xunte a documentación preceptiva, no prazo de dez días hábiles, con indicación de que, se así non o fixera, se lle terá por desistido da súa petición, arquivándose sen máis trámite posterior.</p>
<p>2) Recibidas as solicitudes, o servicio de producción e industrias forestais procederá á inspección previa para comproba-lo non inicio dos investimentos. Serán denegadas as solicitudes que correspondan a investimentos comezados e non acheguen acta notarial de non inicio, ou certificado equivalente, de data posterior ó día 31 de decembro de 1998.</p>
<p>3) Se no transcurso da realización do proxecto se vise a necesidade de introducir modificacións, solicitarase autorización da Consellería de Medio Ambiente, xuntando a oportuna actualización do expediente que recolla as variacións do proxecto orixinal.</p>
<p>Artigo 11º.-Tramitación e concesión de axudas.</p>
<p>O conselleiro de Medio Ambiente resolverá a proposta da Dirección Xeral de Montes e Medio Ambiente Natural, en función das súas dispoñibilidades orzamentarias e tendo en conta as estratexias e criterios indicados nos artigos 5º e 6º da presente orde.</p>
<p>A resolución notificaráselle ó interesado.</p>
<p>Contra a resolución da axuda o interesado poderá interpoñerse recurso contencioso-administrativo na forma e prazo establecido na Lei 30/1992, de réxime xurídico das administracións públicas e do procedemento administrativo común.</p>
<p>As solicitudes que, unha vez transcorridos tres meses desde a súa presentación, non tiveran unha comunicación coa correspondente aprobación provisional ou definitiva, poderán entenderse desestimadas.</p>
<p>Unha vez recibida a comunicación, o beneficiario terá que enviar, no prazo de dez días hábiles, a súa aceptación das condicións especificadas na resolución da concesión, quedando sen efecto a concesión en caso contrario. O beneficiario comunicará igualmente a data de inicio dos investimentos.</p>
<p>En calquera fase do proceso de tramitación, a Consellería de Medio Ambiente poderá solicitarlle ó interesado as aclaracións ou xustificacións oportunas con respecto ós datos da documentación esixible.</p>
<p>O pagamento da subvención poderase condicionar ó cumprimento por parte do solicitante dos obxectivos empresariais declarados.</p>
<p>Artigo 12º.-Procedemento de pagamento e xustificación.</p>
<p>1) Se a axuda estivese dividida en anualidades, para a percepción dos pagamentos, deberá presentarse antes do 30 de outubro de cada ano a seguinte documentación:</p>
<p>a) Solicitude de cobro da subvención.</p>
<p>b) Relación ordenada dos investimentos e os pagamentos efectuados, segundo modelo do anexo III.</p>
<p>c) Xustificación dos investimentos realizados mediante fotocopias cotexadas das facturas orixinais sobre as que se realizará a toma de razón, así como copias dos documentos bancarios de pagamento. E de forma específica:</p>
<p>-Respecto á construcción de edificios, obras e instalacións en xeral, presentarase o certificado de fin de obra, asinado por técnico agrario competente e visado polo correspondente colexio profesional no que se reflicta fidedignamente a adaptación das accións realizadas ó proxecto presentado, así como o cumprimento das condicións técnicas e regulamentarias que lle sexan de aplicación. Así mesmo, presentarase licencia municipal de obra na xustificación final dos investimentos.</p>
<p>-Para a adquisición de edificacións presentarase certificado da oficina liquidadora competente, no que constará o valor que servirá de base para a</p>
<p>liquidación do imposto sobre transmisións patrimoniais ou IVE, descontando o valor do solo.</p>
<p>-Para honorarios de proxecto e dirección de obra presentaranse as correspondentes fotocopias compulsadas das facturas emitidas polo colexio profesional correspondente e copias dos documentos bancarios de pagamento.</p>
<p>d) Declaración xurada do beneficiario sobre as axudas concedidas e/ou obtidas para os mesmos investimentos.</p>
<p>e) Certificación do cumprimento formal das obrigas fiscais e de Seguridade Social por parte do beneficiario, ata o momento do pagamento da subvención.</p>
<p>f) Certificación de non ter débedas pendentes de liquidación coa Comunidade Autónoma, de acordo co artigo 79 da Lei 11/1992, do 7 de outubro, de réxime financeiro e presupostario de Galicia.</p>
<p>g) Xustificación do cumprimento das condicións especificadas na resolución da axuda.</p>
<p>h) Ficha bancaria, certificado bancario de conta corrente onde realiza-lo ingreso, e copia do NIF/CIF.</p>
<p>i) Xustificación da creación de emprego e da situación laboral dos traballadores, mediante o oportuno certificado do organismo laboral competente. Xuntarase o compromiso, asinado polo solicitante, de mantemento dos postos creados e dos contratos por tempo indefinido durante un mínimo de tres anos desde a súa creación.</p>
<p>2. Á vista da documentación presentada e logo da oportuna inspección, a Dirección Xeral de Montes e Medio Ambiente Natural emitirá a correspondente proposta de pagamento.</p>
<p>3. Poderanse realizar anticipos e pagamentos parciais nas condicións establecidas na Lei de orzamentos da Comunidade Autónoma de Galicia para o ano en curso.</p>
<p>4. De acordo coa Lei 11/1992, do 7 de outubro, de réxime financeiro e presupostario de Galicia, poderanse considerar obxecto de subvención os importes derivados do pagamento parcial de maquinaria e outros investimentos subvencionables non materializados.</p>
<p>Así mesmo, poderanse considerar para efectos de subvención os pagamentos parciais correspondentes ós contratos de leasing nos que aínda non se efectuara a opción de compra, descontando as cantidades relativas a gastos de financiamento, que deberán quedar suficientemente desagregadas no contrato.</p>
<p>Para o referido nos dous parágrafos anteriores, será necesario que no expediente de xustificación destas se xunte, ademais do indicado no presente artigo, a factura ou contrato de subministración e un aval bancario ou de entidade aseguradora suficiente, que se depositará por tempo indefinido á disposición da Consellería de Medio Ambiente na Tesourería Xeral da Xunta de Galicia.</p>
<p>O referido aval garantirá a cantidade anticipada mailos xuros calculados ó xuro legal do diñeiro para o ano en curso (4,25%), e por un prazo que medie entre a data de solicitude do anticipo e o último día en que este ten que ser xustificado.</p>
<p>O correspondente certificado de depósito de aval bancario devolveráselle ó interesado unha vez se comprobe, mediante inspección in situ, a realización material do obxecto da subvención, e no caso de contratos de tipo leasing, que se leve a cabo a opción de compra.</p>
<p>Artigo 13º.-Disposicións comúns.</p>
<p>1) As axudas ós investimentos establecidas na presente orde serán compatibles con calquera outra destinada ós mesmos fins e procedentes de administracións públicas, ata un límite de subvención neta equivalente ó 50% sobre o investimento total, de acordo co mapa español de axudas rexionais, segundo notificación da Comisión Europea N 463/94 (96/C25/03).</p>
<p>2) No caso de incumprimento das condicións establecidas nesta orde e as indicadas na resolución de subvención, procederase á revogación da resolución da axuda. Se o beneficiario percibise pagamentos parciais ou anticipos e a execución parcial non cumprira os obxectivos iniciais previstos así como as condicións da resolución, procederase, logo da tramitación do expediente correspondente, ó reintegro da subvención percibida mailos xuros de mora.</p>
<p>3) No caso de que se reducisen os investimentos mantendo os obxectivos iniciais, a subvención concedida veríase diminuída na contía proporcional correspondente, sempre que o conxunto do investimento cumpra os fins previstos inicialmente.</p>
<p>4) Os investimentos subvencionados deberanse manter por un período mínimo de cinco anos, contados a partir da data do seu pagamento.</p>
<p>Disposición adicional</p>
<p>O aboamento das axudas fixadas na presente orde financiarase con cargo á aplicación orzamentaria 15.02.731A.771, dotada con 52.733.000 pesetas.</p>
<p>Disposicións derradeiras</p>
<p>Primera.-Facúltase o director xeral de Montes e Medio Ambiente Natural para dictar cantas disposicións complementarias considere oportunas para o desenvolvemento da presente orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 26 de marzo de 1999.</p>
<p>Carlos del Álamo Jiménez</p>
<p>Conselleiro de Medio Ambiente</p>

