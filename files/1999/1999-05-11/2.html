---
date: '1999-05-11'
id: 7FC6
page: 5
number: 89
agency: CONSELLERÍA DE SANIDADE E SERVICIOS SOCIAIS
section: I. DISPOSICIÓNS XERAIS
title: >-
  Decreto 128/1999, do 23 de abril, polo que se modifica o Decreto 49/1998, do 5
  de febreiro, polo que se establece a estructura órganica dos servicios
  centrais do Servicio Galego de Saúde.
range: Decreto
url: 'https://www.xunta.gal/dog/Publicados/1999/19990511/Anuncio7FC6_gl.html'
---
<p>A actual estructura do Servicio Galego de Saúde establécese no Decreto 49/1998, do 5 de febreiro. Segundo o artigo 4.6º, para o cumprimento das funcións que se lle encomendan á Secretaría Xeral, esta contará coa seguinte estructura: Subdirección Xeral de Planificación Sanitaria e Aseguramento, Subdirección Xeral de Información Sanitaria, a Asesoría Xurídica e a Intervención Delegada.</p>
<p>Neste Decreto 49/1998, do 5 de febreiro, en concreto no seu artigo 5, atribúeselle á Subdirección Xeral de Planificación Sanitaria e Aseguramento, entre outras funcións, a avaliación de alta tecnoloxía, para o que conta entre as súas unidades co Servicio de Desenvolvemento de Sistemas de Avaliación de Tecnoloxías.</p>
<p>A Consellería de Sanidade e Servicios Sociais e mailo Servicio Galego de Saúde, na súa misión de mellora-lo estado de saúde na Comunidade Autónoma de Galicia, baixo os principios de universalidade, equidade e eficiencia, precisan dispoñer de instrumentos que doten o proceso de toma de decisións, en tódolos niveis da asistencia sanitaria, do maior rigor científico, tendo en conta así mesmo as consideracións sociais, éticas e legais dos efectos da prestación destes servicios.</p>
<p>A aplicación da metodoloxía para a avaliación de tecnoloxías, entendendo por tecnoloxía sanitaria o concepto que engloba os medicamentos, aparellos, procedementos médicos e cirúrxicos utilizados para a atención médica, así como os sistemas organizativos cos que esta atención sanitaria se presta é fundamental para facilita-la eficiencia das decisións, mellora-la calidade da asistencia sanitaria, adecua-las indicacións en determinadas condicións clínicas e facilita-la accesibilidade á atención de calidade.</p>
<p>Con este fin, para aborda-los problemas de saúde, a Consellería de Sanidade e Servicios Sociais e o Servicio Galego de Saúde precisarán contar co apoio de información científica, obtida a partir de investigación evolutiva ou ben de informes públicos de avaliación, que permitan analiza-la eficacia, a efectividade, a seguridade e a eficiencia da utilización das tecnoloxías e, valora-lo impacto sanitario, organizativo, económico e social.</p>
<p>A aplicación desta estratexia de análise é fundamental en calquera nivel do sistema sanitario, particulamente no ámbito da planificación da prestación de servicios sanitarios, no que resulta imprescindible a achega de recomendacións sobre a introducción, a adopción e a difusión da tecnoloxía sanitaria na práctica médica; así mesmo no nivel da práctica clínica, onde achegará ós profesionais información suficiente para seleccionar entre as diferentes alternativas de abordaxe, nos enfoques de prevención, diagnóstico, tratamento e rehabilitación, que permitan diminuí-la variabilidade na asistencia sanitaria, facilitando e incorporando a presencia do cidadán.</p>
<p>É por iso polo que se considera preciso a modificación do Decreto 49/1998, do 5 de febreiro, polo que se establece a estructura orgánica dos servicios centrais do Servicio Galego de Saúde, para incorpora-las novas funcións ó Servicio de Desenvolvemento de Sistemas de Avaliación de Tecnoloxías que actuará transitoriamente, como Axencia de Avaliación de Tecnoloxías Sanitarias mentres esta non se conforme como unidade singular.</p>
<p>Polo tanto, en virtude do disposto na Lei 1/1983, do 22 de febreiro, reguladora da Xunta e do seu presidente, modificada pola Lei 11/1988, do 20 de outubro, por proposta do conselleiro de Sanidade e Servicios Sociais, e presidente do Servicio Galego de Saúde e logo de deliberación do Consello da Xunta de Galicia na súa reunión do día vintetrés de abril de mil novecentos noventa e nove,</p>
<p>DISPOÑO:</p>
<p>Artigo único.</p>
<p>Modifícase o punto 4º do artigo 5 do Decreto 49/1998, do 5 de febreiro, polo que se establece a estructura orgánica dos servicios centrais do Servicio Galego de Saúde, que queda redactado como segue:</p>
<p>«5.4. Servicio de Desenvolvemento de Sistemas e Avaliación de Tecnoloxías.</p>
<p>1. Correspóndelle as seguintes funcións:</p>
<p>-A proposta dos recursos tecnolóxicos necesarios para satisface-las necesidades da comunidade.</p>
<p>-O deseño de novas organizacións para a aplicación de alta tecnoloxía, así como as propostas de criterios de seguimento e avaliación das súas actividades.</p>
<p>-A elaboración de estudios e propostas en relación coa introducción e difusión das tecnoloxías médicas, e avaliación das tecnoloxías existentes de cara á súa eventual reposición.</p>
<p>-A promoción da investigación científica nas institucións sanitarias, e non sanitarias, dirixida a mellora-la metodoloxía necesaria para a avaliación de tecnoloxías sanitarias.</p>
<p>-A promoción da homologación de tecnoloxías e procedementos clínicos nas institucións sanitarias da Comunicade Autónoma de Galicia.</p>
<p>-A realización de informes técnicos sobre a utilización de tecnoloxías sanitarias que lle poidan ser requiridos por organismos sanitarios públicos ou privados, ou por calquera outro organismo administrativo ou empresarial, baixo a preceptiva aceptación da Secretaría Xeral do Sergas.</p>
<p>-A realización dos estudios e avaliación da tecnoloxía sanitaria, así como dos sistemas organizativos nos que se desenvolve a atención sanitaria, de acordo a criterios de seguridade, eficacia, efectividade e eficiencia, e tendo en conta a súa valoración ética, clínica, económica e social.</p>
<p>-O asesoramento ó Comité Ético de Investigación Clínica.</p>
<p>2. Este servicio actuará transitoriamente como Axencia de Avaliación de Tecnoloxías Sanitarias, mentres esa non se conforme como unidade singular, coa misión de achega-los coñecementos cientifícos que permitan contribuír a eleva-lo nivel de saúde na poboación desta comunidade, para o cal lle compete tamén o desenvolvemento das seguintes funcións:</p>
<p>-Asesorar na formulación de plans estratéxicos de investimento de tecnoloxías, así como de investigación e desenvolvemento.</p>
<p>-Selecciona-las tecnoloxías sanitarias, novas ou en uso, susceptibles de avaliación, pola súa repercusión.</p>
<p>-Deseñar estudios específicos de investigación en avaliación de tecnoloxías.</p>
<p>-Promove-la investigación especificamente dirixida a obte-la información necesaria para a avaliación de tecnoloxías fomentando a colaboración entre as universidades, os centros, unidades de investigación, as empresas e outras institucións.</p>
<p>-Analizar e revisa-la información científica relacionada coa avaliación das tecnoloxías sanitarias e a súa difusión entre os profesionais e os servicios sanitarios.</p>
<p>-Analiza-la difusión e os patróns de utilización das tecnoloxías médicas de maior impacto, en termos de saúde ou económicos, no sistema sanitario, principalmente con relación á súa accesibilidade, demanda potencial e utilización apropiada.</p>
<p>-Promove-la utilización apropiada das tecnoloxías médicas, mediante: deseño, elaboración e difusión de guías de práctica clínica, recomendacións e participación na aplicación das tecnoloxías sanitarias, nos distintos enfoques: prevención, diagnóstico, tratamento e rehabilitación.</p>
<p>-Colaboración e participación asesorando na creación e desenvolvemento de programas de avaliación de tecnoloxías sanitarias, nos diferentes niveis de decisión.</p>
<p>-Recomenda-lo desenvolvemento de sistemas de información dirixidos a obte-la documentación necesaria para a avaliación de tecnoloxías.</p>
<p>Disposicións derradeiras</p>
<p>Primeira.-Facúltase o conselleiro de Sanidade e Servicios Sociais para dictar cantas disposicións sexan necesarias para o desenvolvemento do presente decreto.</p>
<p>Segunda.-Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, vintetrés de abril de mil novecentos noventa e nove.</p>
<p>Manuel Fraga Iribarne</p>
<p>Presidente</p>
<p>José María Hernández Cochón</p>
<p>Conselleiro de Sanidade e Servicios Sociais</p>

