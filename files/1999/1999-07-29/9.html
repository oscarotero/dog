---
date: '1999-07-29'
id: CF7A
page: 9753
number: 145
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 18 de xuño de 1999, da Delegación Provincial de Ourense, pola
  que se dispón a inscrición e a publicación, no Diario Oficial de Galicia, do
  convenio colectivo de industrias de siderometal e talleres de reparación de
  vehículos da provincia de Ourense.
range: Resolución
url: 'https://www.xunta.gal/dog/Publicados/1999/19990729/AnuncioCF7A_gl.html'
---
<p>Visto o texto do convenio colectivo de industrias de siderometal e talleres de reparación de vehículos da provincia de Ourense (código convenio 3200305), con entrada nesta delegación provincial o día 3-6-1999, subscrito en representación da parte económica pola Asociación Provincial de Talleres de Reparación de Vehículos de Ourense (Atave), a Asociación de Concesionarios de Automóviles de Ourense (Acauto) e a Asociación de Instaladores Eléctricos de Ourense (Instalectro), e da parte social polas centrais sindicais: UGT, CC.OO. e CIG, todas elas con lexitimidade suficiente para asinalo, o día 27-5-1999, de conformidade co disposto no artigo 90.2º e 3º, do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado a </p>
<p>Comunidade Autónoma de Galicia en materia de traballo, esta delegación provincial</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo, existente nesta delegación provincial, e notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Unidade de Mediación, Arbitraxe e Conciliación desta delegación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Ourense, 18 de xuño de 1999.</p>
<p>José Lage Lage</p>
<p>Delegado provincial de Ourense</p>
<p>Convenio colectivo para as industrias de siderometal e talleres de reparación de vehículos da provincia de Ourense para 1999</p>
<p>Capítulo I</p>
<p>Extensión e ámbito do convenio colectivo</p>
<p>Artigo 1º.-Ámbito territorial.</p>
<p>O presente convenio afecta a tódalas empresas situadas na provincia de Ourense, rexidas pola ordenanza laboral para as industrias siderometalúrxicas,</p>
<p>sen outra excepción que as empresas que concertasen ou concerten no futuro convenio colectivo de ámbito de empresa cos seus traballadores, sempre e cando as súas condicións sexan superiores globalmente ás do presente convenio.</p>
<p>Artigo 2º.-Ámbito persoal.</p>
<p>O convenio afectará a todo o persoal que preste os seus servicios nas empresas encadradas no ámbito de aplicación, salvo o que realiza traballos de alta dirección ou alta xestión da emrpesa.</p>
<p>Artigo 3º.-Vixencia e duración.</p>
<p>O presente convenio entrará en vigor para tódolos efectos o 1 de xaneiro de 1999, independentemente da súa publicación no BOP. Será de aplicación ata que se asine outro ou outros que o substitúan.</p>
<p>Establécese unha duración dun ano, é dicir, ata o 31 de decembro de 1999 prorrogable pola tácita de ano en ano a partir de 1999 en períodos anuais sempre que non sexa denunciado por algunha das partes que o subscribe antes do termo da súa vixencia inicial ou de calquera das súas prórrogas. Os requisitos formais e efectos da denuncia quedan establecidos no artigo 89 do Estatuto dos traballadores.</p>
<p>Capítulo II</p>
<p>Organización do traballo</p>
<p>Artigo 4º.-Productividade.</p>
<p>O fin primordial do presente convenio colectivo é mellora-la productividade das empresas logrando ó mesmo tempo unha elevación das retribucións dos traballadores, como consecuencia da implantación do sistema de organización científica do traballo, debe producirse cos mesmos custos totais e obte-la mesma cantidade de producción cun custo total inferior, resultando de ámbalas maneiras uns beneficios para a comunidade no seu conxunto. Para iso, como consecuencia deste convenio, xorde a recomendación ás empresas, nas que iso sexa posible, para que sigan unha técnica organizativa que as leve a unha total racionalización. O sistema de traballo que se deba empregar será de libre iniciativa da empresa. Non obstante, calquera que sexa o sistema, deberase axustar ás regras que se sinalan no presente convenio, sen prexuízo da súa aprobación pola autoridade laboral competente e representantes dos traballadores.</p>
<p>A actividade normal do traballo é a desenvolvida polo operario medio que actúa baixo a dirección competente, pero sen estímulo dun sistema de remuneración por rendemento e sen coacción ningunha, isto é, a cantidade de traballo desenvolvida efectivamente por un obreiro capacitado realizando unha actividade mínima normal equivalente a 4.800km/hora e que foi determinada por unha correcta cronometraxe.</p>
<p>A actividade normal vén determinada por cen unidades centesimais ou sesenta puntos Bedaux ou o seu equivalente noutros sistemas de medición que sexan aceptados internacionalmente.</p>
<p>A actividade óptima é a que poida desenvolver un traballador activo adestrado no traballo e que logre nel con seguridade o nivel de calidade e precisión fixados pola tarefa. Esta actividade está valorada en 140 unidades centesimais ou 80 puntos Bedaux ou o seu equivalente. Será sancionable todo traballador que non acade a productividade normal durante tres días consecutivos ou cinco alternos no período de trinta días. En cada caso a empresa para efectos de sanción apreciará a gravidade da falta á vista dos feitos producidos. Así mesmo, será obxecto de sanción o productor que de maneira reiterada manteña a actividade inferior á normal.</p>
<p>Establécese especificamente que a facultade de organización práctica do traballo corresponde á dirección da empresa logo de audiencia e informe dos representantes dos traballadores, e en consecuencia sinálanse entre outras as seguintes funcións:</p>
<p>a) Esixencia da actividade normal fixada polo convenio.</p>
<p>b) Adxudicación do número de máquinas ó traballador a rendemento normal.</p>
<p>c) Mobilidade e cambio de persoal nas empresas de acordo coas necesidades de organización e da producción na forma sinalada regulamentariamente. Nas empresas nas que se establezan sistemas de incentivos á actividade normal corresponderá o complemento de carencia de incentivos do presente convenio. Nestas empresas o dito sistema deberá ser aprobado de mutuo acordo entre a dirección e os representantes dos traballadores; non deben aplicarse penalizacións ata tres meses despois de se establecer, considerándose o dito período como de proba. En ningún caso poderá penalizarse a falta de productividade e a falta de puntualidade e asistencia á vez.</p>
<p>Artigo 5º.-Reprecusión de prezos.</p>
<p>Faise expresa mención que as melloras do presente convenio terán repercusión no prezo dos productos ou servicios a que esta actividade se refire.</p>
<p>Artigo 6º.-Postos de traballo e categorías profesionais.</p>
<p>Serán as que se determinan e clasifican no anexo I.</p>
<p>Artigo 7º.-Traballos de superior categoría.</p>
<p>Tódolos traballadores en caso de necesidade poderán ser destinados a traballos de categoría superior co salario que corresponda á dita categoría. Este cambio non pode ser de duración superior a dous meses. Se un traballador ocupa un posto de categoría superior durante doce meses alternos, consolidará o salario da dita categoría. No dito suposto o traballador pasará á categoría superior; en todo caso rexerá o disposto no Estatuto dos traballadores.</p>
<p>Artigo 8º.-Diminuídos físicos.</p>
<p>Todo traballador que padeza algunha incapacidade física será destinado a ocupa-los postos de traballo acordes coas súas aptitudes.</p>
<p>Artigo 9º.-Reserva do posto de traballo en caso de invalidez provisional.</p>
<p>Os traballadores que cesasen na empresa por causa de invalidez provisional teñen dereito a seren declarados aptos para o traballo e a seren reintegrados no posto de traballo que con carácter normal ocupaban na empresa na data na que causaron baixa e no posto adecuado ás súas condicións.</p>
<p>Será preciso que o traballador o solicite da empresa dentro do mes seguinte á data de declaración de aptitude.</p>
<p>Artigo 10º.-Protección ó embarazo.</p>
<p>Entendémo-lo embarazo como unha función social e non como un tema que afecte unicamente á muller. A traballadora xestante terá dereito a ocupar, durante o seu embarazo, un posto de traballo e/ou quenda distinto ó seu, se a prescrición do especialista que atende o seu embarazo así o aconsellase, pola que o comité de saúde laboral, ou representante dos traballadores e traballadoras proporá á empresa o cambio de posto de traballo ou quenda. Se a empresa se negase, denunciarase á Inspección de Traballo, que se deberá pronunciar no prazo de tres días. Este cambio de posto de traballo non suporá modificación na súa categoría, nin mingua nos seus dereitos económicos. Finalizada a causa que motivou o cambio, procederase á súa reincorporación ó seu destino orixinal. Ante a imposibilidade de cambio de posto de traballo, a traballadora embarazada pasará á situación de IT e tal como se considera anteriormente, despois do informe do médico especialista.</p>
<p>Artigo 11º.-Principio de igualdade de oportunidades e de trato.</p>
<p>Ningún traballador ou traballadora poderá ser discriminado ou discriminada en razón do seu sexo. Tódolos traballadores teñen dereito ó respecto á súa dignidade e á protección á súa intimidade. Polo tanto, en consonancia coa lexislación vivente, os comités de empresa e/ou representantes dos traballadores e traballadoras vixiarán o cumprimento das seguintes normas:</p>
<p>a) Que non figure nas condicións de contratación ningún requisito que supoña discriminación por sexo.</p>
<p>b) Que non se produzan diferencias nas denominacións dos postos de traballo en función do sexo.</p>
<p>c) Que ningún traballador ou traballadora poderá ser obxecto de decisións e/ou condicións, ou calquera clase de medidas, que comporten un trato discriminatorio en materia de salarios, promoción, conservación do posto de traballo, etc., en razón do seu sexo.</p>
<p>d) Ningún traballador ou traballadora poderá ser discriminado,/a sancionado/a ou despedido/a por cuestións relativas á súa intimidade, sempre que non afecten á actividade laboral.</p>
<p>e) Evitarase na redacción do convenio a linguaxe sexista.</p>
<p>Capítulo III</p>
<p>Formación e ingreso do persoal</p>
<p>Artigo 12º.-Período de proba.</p>
<p>O período de proba será de quince días para os seguintes traballadores: peón, especialista, oficial de 3ª, oficial de 2ª e especialista de 1ª. Para as demais categorías rexerá o disposto no Estatuto dos traballadores.</p>
<p>Artigo 13º.-Rexistro de persoal.</p>
<p>Mantense a obriga de levar un rexistro xeral do persoal dentro de cada empresa. Os modelos de cotización á Seguridade Social serán expostos no taboleiro de anuncios.</p>
<p>Artigo 14º.-Prohibición da discriminación.</p>
<p>Prohíbese toda discriminación por razón de sexo, idade ou nacionalidade dos traballadores en materia salarial de promoción e ascenso.</p>
<p>Artigo 15º.-Situación laboral dos traballadores.</p>
<p>As empresas entregaranlles ós traballadores que o soliciten dentro dos dez días seguintes á súa incorporación ó traballo, copia da acta debidamente dilixenciada polo organismo competente.</p>
<p>Artigo 16º.-Cláusula xeral sobre formación.</p>
<p>As partes asinantes coinciden en que unha das causas da deficiente situación do mercado de traballo deriva do afastamento da formación profesional respecto de necesidades auténticas de man de obra, e da carencia dunha formación ocupacional continua para a actualización e adaptación dos traballadores activos ás novas características das tarefas da empresa.</p>
<p>A formación profesional, en tódalas súas modalidades (inicial ou continua) e niveis, debe ser considerada como un instrumento máis de significativa validez, que contribúa a logra-la necesaria conexión entre as cualificacións dos traballadores e os requirimentos do mercado de traballo (emprego). E nunha perspectiva máis ampla, ser un elemento dinamizador que acompañe ó desenvolvemento industrial a longo prazo, permita a elaboración de productos de maior calidade que favoreza a competitividade das nosas empresas españolas no ámbito internacional; e faga posible a promoción social integral do traballador, promovendo a diversificación e afondamento dos seus coñecementos e habilidades de modo permanente.</p>
<p>Para estes efectos, as partes asinantes coidan conveniente:</p>
<p>-Realizar, por si ou por medio de entidades especializadas, estudios de carácter prospectivo respecto das cualificacións futuras e necesidades de man de obra no sector.</p>
<p>-Desenvolver e promove-la aplicación efectiva do artigo 22 do Estatuto dos traballadores, así como dos convenios internacionais subscritos por España, referentes ó dereito á formación continua, facilitando o tempo necesario para a formación.</p>
<p>-Propor e executar accións formativas nas súas diversas modalidades e niveis, xa sexa con programas que poidan impartirse nos centros de formación de empresa ou os que no futuro puidesen constituírse como a través dos programas nacionais ou internacionais desenvolvidos por organismos competentes.</p>
<p>-Colaborar, segundo as propias posibilidades, ou mediante entidades especializadas, no diagnóstico e deseño de programas puntuais de formación nas empresas, tendo en conta as especificacións e necesidades concretas, así como as características xenéricas ou individuais dos traballadores afectados.</p>
<p>-Coordinar e segui-lo desenvolvemento de formacións en prácticas, dos alumnos que sexan recibidos polas empresas, no marco dos acordos asinados a nivel sectorial ou por empresas.</p>
<p>-Avaliar de maneira continuada tódalas accións emprendidas co fin de revisa-las orientacións, promover novas actividades e autoriza-la definición dos obxectivos da formación profesional.</p>
<p>-Nesta perspectiva, as partes asinantes do presente convenio consideran conveniente que as empresas desenvolvan, neste sentido, procesos formativos (diagnósticos, programación, cursos, avaliación), podéndose constituír en empresas de máis de 250 traballadores, comisións paritarias de estudio que teñan por obxectivos a avaliación e información sobre o proceso formativo da empresa.</p>
<p>Artigo 17º.-Traballadores en formación laboral.</p>
<p>As relacións laborais entre empresa e traballadores con contrato para a formación laboral rexeranse polas seguintes normas:</p>
<p>-Os menores de 16 anos non poderán ser contratados en ningunha empresa.</p>
<p>-Toda relación laboral cos traballadores menores de 18 anos revestirá a forma legal de contrato para a formación laboral, salvo que o traballador dispoña de titulación profesional.</p>
<p>Artigo 18º.-Medidas de fomento do emprego e da contratación laboral.</p>
<p>O contrato de duración determinada da modalidade de eventual por circunstancias da producción, acumulación de tarefas ou exceso de pedidos, regulado no artigo 15.1º.b) do Estatuto dos traballadores, segundo a redacción establecida pola Lei 63/1997, poderá ter unha duración máxima de 13 meses e medio dentro dun período máximo de 18 meses.</p>
<p>Esta duración máxima será aplicable tanto ós novos contratos desta modalidade asinados a partir da entrada en vigor deste convenio, como ás prórrogas dos contratos de traballo vixentes antes da súa entrada en vigor.</p>
<p>Artigo 19º.-Fomento da contratación indefinida.</p>
<p>Durante a vixencia deste convenio, a conversión en indefinidos daqueles contratos que se concertasen con carácter temporal ou por duración determinada, acollerase ó disposto na letra b), punto dous, da disposición adicional primeira da Lei 63/1997, do 26 de decembro, de medidas urxentes para a mellora do mercado de traballo e fomento da contratación indefinida, en virtude da cal estes contratos quedarán incluídos no réxime previsto para os contratos de fomento da contratación indefinida.</p>
<p>Artigo 20º.-Empresas de traballo temporal.</p>
<p>As empresas afectadas por este convenio, cando contraten os servicios de ETT, esixiranlles a estas que lles garantan ós traballadores postos á súa disposición as condicións económicas e sociais establecidas no convenio.</p>
<p>Capítulo IV</p>
<p>Retribucións do persoal</p>
<p>Artigo 21º.-Salario base.</p>
<p>O salario base por categoría especifícase no anexo I do convenio (1ª columna).</p>
<p>Artigo 22º.-Complemento persoal por antigüidade.</p>
<p>O complemento persoal de antigüidade continúa fixado en quinquenios do 6% sobre o salario base.</p>
<p>Artigo 23º.-Complemento de carencia de incentivos.</p>
<p>As empresas que non teñan regulada a retribución do traballador en función do rendemento, establécese o aboamento do complemento de carencia de incentivos como prima de productividade e asistencia. O complemento aboarase mensualmente.</p>
<p>O dereito á percepción deste complemento perderase total ou parcialmente polas seguintes causas:</p>
<p>-O 25% do complemento correspondente ó salario dun día por falta de puntualidade de ata 5 minutos. A reincidencia neste tipo de falta gravarase co 50%.</p>
<p>-O 75% do complemento correspondente ó salario dun día por falta de puntualidade superior a cinco minutos e ata media hora.</p>
<p>-O 100% por máis de media hora, sen chegar ó día completo.</p>
<p>-O correspondente a dous días por cada falta de asistencia.</p>
<p>O abandono do traballo antes da hora sinalada, a non incorporación á hora xusta de empezalo e as interrupcións inxustificadas consideraranse como faltas de puntualidade para estes efectos.</p>
<p>O complemento de carencia de incentivos aboarase pola segunda columna da táboa salarial e por día efectivo de traballo. Para efectos de percepción do complemento, o sábado entenderase como día efectivamente traballado.</p>
<p>Artigo 24º.-Traballo da muller.</p>
<p>Se a realización de tarefas consideradas tóxico-penosas, molestas ou insalubres afectasen á situación de embarazo ou maternidade, terán que ser excluídas para a muller.</p>
<p>Artigo 25º.-Plus de traballos especiais.</p>
<p>As porcentaxes que hai que aboar por tales traballos regulados na ordenanza laboral serán do 25, 30 e 35%.</p>
<p>Artigo 26º.-Plus de xefe de equipo.</p>
<p>De acordo co establecido no artigo 79 da ordenanza laboral do siderometal, o xefe de equipo percibirá un complemento consistente nun 20% sobre o salario base da súa categoría.</p>
<p>Artigo 27º.-Gratificacións extraordinarias.</p>
<p>Aboaranse de acordo co establecido na ordenanza laboral do siderometal. En canto á contía, serán aboadas segundo nómina mensual normal e faranse efectivas o 15 de xullo e o 15 de decembro.</p>
<p>Artigo 28º.-Servicio militar.</p>
<p>Durante o tempo que se preste servicio militar voluntario ou obrigatorio, o traballador ten dereito á reserva do posto de traballo, que se estenderá ata 30 días despois de licenciado, e á percepción das pagas extras na mesma contía que se estivese traballando.</p>
<p>Artigo 29º.-Complemento de nocturnidade.</p>
<p>Aboarase o dito complemento cun 25% sobre o salario base conforme o disposto na ordenanza laboral do siderometal.</p>
<p>Artigo 30º.-Horas extraordinarias.</p>
<p>As partes asinantes deste convenio consideran que a reducción de horas extraordinarias é unha vía adecuada para a creación de emprego e coinciden na recomendación de as reducir.</p>
<p>Poderanse realizar horas extraordinarias motivadas por forza maior e as estructurais, entendendo estas últimas como as necesarias en períodos punta de producción, ausencias imprevistas, cambios de quenda ou as de carácter estructural, derivadas da natureza do traballo de que se trate ou mantemento. Todo iso sempre que non poidan ser substitídos por contratacións temporais ou a tempo parcial previstas na lei. A realización das ditas horas notificaráselle mensualmente á autoridade laboral conxuntamente por empresa e comité ou delegados de persoal, se é o caso.</p>
<p>Tamén en relación co obxectivo de estimula-la creación de emprego a través da reducción de horas extraordinarias, as partes coincidiron na importancia do estricto cumprimento do artigo 35 do Estatuto dos traballadores. O incumprimento deste artigo será considerado falta grave para efectos do estatuto.</p>
<p>Artigo 31º.-Incapacidade temporal.</p>
<p>Durante o período que o traballador afectado polo presente convenio estea de baixa como consecuencia de accidente laboral ocorrido na empresa, durante as horas de traballo ou nos desprazamentos que se efectúen fóra do lugar habitual del, por necesidades da empresa e polo tempo indispensable de ida e volta, excluíndose o accidente in intínere, este percibirá o 100% do seu salario debendo aboar en consecuencia a empresa a diferencia, é dicir, 0,25% restante.</p>
<p>Igualmente, o traballador terá dereito ó 100% do seu salario en caso de hospitalización durante o tempo que dure calquera clase de I.L.T.</p>
<p>Neste suposto de hospitalización inclúese o accidente in itínere.</p>
<p>Así mesmo, en caso de accidente fóra da xornada laboral, os traballadores terán dereito ó 100% do seu salario mentres dure a hospitalización ata un máximo de 30 días.</p>
<p>Artigo 32º.-Roupa de traballo.</p>
<p>As empresas entregarán desde o primeiro día de traballo as pezas de roupa de protección e hixiene necesarias segundo a lexislación vixente. O persoal obreiro percibirá dúas fundas ou pezas semellantes ó entrar no traballo por primeira vez e unha máis cada seis meses.</p>
<p>Capítulo V</p>
<p>Xeira de traballo e vacacións</p>
<p>Artigo 33º.-Xeira de traballo e horarios.</p>
<p>A xeira de traballo durante a vixencia do presente convenio será de 40 horas semanais. A dita xeira será en cómputo anual de 1.792 horas.</p>
<p>Para adapta-la xeira laboral efectiva ó dito cómputo anual corresponden tres días libres. Para estes efectos, serán inhábiles no sector os días 24 e 31 de decembro. O descanso correspondente ó día restante desfrutarase de común acordo entre empresa e traballador.</p>
<p>Dentro do concepto de traballo efectivo entenderanse comprendidos os tempos horarios empregados nas xeiras continuadas como descanso ou outras interrupcións cando por normativa legal, un cordo entre partes ou pola propia organización se entendan integradas na xornada diaria de traballo. A este respecto establécese un período mínimo de 15 minutos.</p>
<p>O horario establécese de luns a venres salvo en empresas con tres quendas e que teñan necesidade de compensación de horas; nese caso poderase traballa-lo sábado ata compensa-la xornada.</p>
<p>Artigo 34º.-Vacacións.</p>
<p>As vacacións consistirán no desfrute de 30 días naturais. O salario que se percibirá durante elas será igual ó dunha nómina do mes. Desfrutaranse preferentemente nos meses de xuño, xullo e agosto,</p>
<p>confeccionando o calendario nos tres primeiros meses do ano, antes do 31 de marzo. O traballador deberá coñecer en todo caso o dito calendario con dous meses de antelación á data do seu desfrute.</p>
<p>No caso de que o traballador estea de baixa antes de colle-las vacacións, estas posporanse e fixarase un novo período. En caso contrario se a baixa se producise durante o desfrute delas, estas seguirán correndo ata se cumpri-lo período correspondente.</p>
<p>Capítulo VI</p>
<p>Gastos de locomoción, manutención e estadía</p>
<p>Artigo 35º.-Desprazamentos e axudas de custo.</p>
<p>Se por necesidade e conveniencia da empresa o traballador tivese que se desprazar a prestar traballos a outros centros, o tempo que se invirta no desprazamento desde o seu centro de traballo ata aquel en que deba presta-los seus servicios deberá coincidir coa xeira establecida.</p>
<p>Se como consecuencia dun desprazamento tivese que iniciarse a viaxe antes de dar comezo á súa xeira ou se como consecuencia do seu regreso ó seu punto de partida este se producise unha vez superada a hora oficial de remate da xeira, o traballador percibirá o tempo de exceso de xeira como horas extraordinarias.</p>
<p>O importe da axuda de custo completa será de 3.446 ptas. e o da media axuda de custo de 1.641 ptas. Tamén se poderán establecer no lugar das axudas de custo anteriores o sistema de gastos para xustificar.</p>
<p>As empresas de nova localización e as que nun futuro trasladen o seu centro de traballo fóra do núcleo urbano aboaranlles ós traballadores o importe do desprazamento que se realice en autobús público ou ben facilitarán o medio de transporte para o traslado dos traballadores ó centro de traballo, tanto de ida coma de volta.</p>
<p>Capítulo VII</p>
<p>Prestacións especiais</p>
<p>Artigo 36º.-Xubilación.</p>
<p>Os traballadores que reúnan as condicións precisas para accederen á xubilación anticipada ós 64 anos de idade, de conformidade co establecido na lexislación vixente.</p>
<p>Premios de xubilación:</p>
<p>Xubilación ós 60 anos: seis mensualidades.</p>
<p>Xubilación ós 61 anos: cinco mensualidades.</p>
<p>Xubilación ós 62: catro mensualidades.</p>
<p>Xubilación ós 63: tres mensualidades.</p>
<p>Xubilación ós 64: dúas mensualidades.</p>
<p>Xubilación ós 65: unha mensualidade.</p>
<p>O traballador que se xubile ós 64 anos de idade, ó abeiro do disposto no primeiro parágrafo do presente artigo, non terá dereito ó premio de xubilación.</p>
<p>Artigo 37º.-Seguro colectivo.</p>
<p>As empresas deberán concertar con primas íntegras ó seu cargo unha póliza de seguros que cubra as seguintes indemnizacións:</p>
<p>-Accidente laboral ou común con resultado de morte: 4.000.000 de ptas.</p>
<p>-Accidente laboral ou común con resultado de invalidez permanente total, absoluta ou gran invalidez: 4.000.000 de ptas.</p>
<p>-Para o persoal de nova incorporación a póliza de seguro establecida no presente artigo deberá concertarse no prazo dun mes a partir da contratación do traballador.</p>
<p>Capítulo VIII</p>
<p>Permisos, licencias, faltas e sancións</p>
<p>Artigo 38º.-Permisos e licencias.</p>
<p>En caso de matrimonio do traballador, quince días.</p>
<p>Por parto de esposa, catro días</p>
<p>Por parto de muller traballadora, segundo a lexislación vixente.</p>
<p>Por morte ou enfermidade grave de cónxuxe, pais, irmáns, pais políticos, avós, netos e fillos, o tempo indispensable, como mínimo dous días.</p>
<p>Por morte de irmáns políticos, avós políticos e tíos, dous días.</p>
<p>Por morte de tíos políticos, un día.</p>
<p>Por exames, o tempo necesario con xustificación.</p>
<p>Por consulta médica, o tempo necesario con xustificación.</p>
<p>En caso de que o feito causante ocorra fóra da provincia, corresponderá un día máis.</p>
<p>O traballador que teña ó seu cargo algún diminuído físico ou psíquico, terá dereito a unha reducción da xeira de polo menos un tercio coa correspondente reducción salarial.</p>
<p>Artigo 39º.-Réxime disciplinario.</p>
<p>Todo comportamento ou situación que atente contra o respecto á intimidade ou contra a liberdade das traballadoras e traballadores, conductas de acoso sexual verbais ou físicas, serán conceptuadas como faltas moi graves, tódalas recollidas na Lei de infraccións e sancións na orde social do 7 de abril de 1988. Nos supostos en que se leve a cabo servíndose da súa relación xerárquica coa persoa afectada ou sobre persoas con contrato laboral non indefinido, a sanción aplicarase no seu grao máximo. O comité de empresa, xunta de persoal, sección sindical ou representante dos traballadores e traballadoras, e a dirección de persoal da empresa velarán polo dereito á intimidade do traballador afectado procurando silencia-la súa identidade.</p>
<p>Os traballadores e traballadoras afectados por esta situación terán dereito a cambio de posto de traballo sempre que o soliciten.</p>
<p>Artigo 40º.-Competencias do comité de empresa e delegados de persoal.</p>
<p>O comité de empresa terá as seguintes competencias segundo o disposto no artigo 64 do Estatuto dos traballadores.</p>
<p>1. Recibir información que lle será facilitada trimestralmente polo menos sobre a evolución xeral do sector económico ó que pertence a empresa, sobre a situación da producción e vendas da entidade, sobre o programa de producción e evolución probable do emprego na empresa.</p>
<p>2. Coñece-lo balance, as contas de resultados, a memoria e en caso de que a empresa revista a forma xurídica de sociedade por accións ou participacións, dos demais documentos que se lles dean a coñecer ós socios e nas mesmas condicións que a estes.</p>
<p>3. Emitir informe con carácter previo á execución por parte da empresa das decisións adoptadas por este sobre as seguintes cuestións:</p>
<p>a) Reestructuración do cadro de persoal e cesamentos totais ou parciais, definitivos ou temporais daquela.</p>
<p>b) Reducción da xornada, así como traslado total ou parcial das instalacións.</p>
<p>c) Plans de formación profesional na empresa.</p>
<p>d) Implantación ou revisión de sistemas de organización e control do traballo.</p>
<p>e) Estudio de tempos, establecementos de primas ou incentivos ou valoración de postos de traballo.</p>
<p>4. Emitir informe cando a fusión, absorción ou modificación do status xurídico da empresa supoña calquera incidencia que afecte ó volume do emprego.</p>
<p>5. Coñece-los modelos de contratos de traballo escritos que se utilicen na empresa, así como os documentos relativos á terminación da relación laboral.</p>
<p>6. Ser informado de tódalas sancións impostas por faltas graves.</p>
<p>7. Coñecer trimestralmente polo menos as estatísticas de índices de absentismo e as súas causas, os accidentes de traballo e enfermidades profesionais e as súas consecuencias e dos estudios periódicos ou especiais do medio laboral e os mecanismos de prevención que se utilicen.</p>
<p>8. Exercer un labor de vixilancia das normas laborais de Seguridade Social de tódolos pactos, condicións e usos das empresas exercendo as accións legais oportunas, así como nas condicións de seguridade e hixiene.</p>
<p>9. Colaborar coa dirección para conseguir cantas medidas leven ó incremento da productividade.</p>
<p>10. Informa-los seus representados de todo o estipulado no presente convenio.</p>
<p>11. Por acordo entre empresa e os representantes legais dos traballadores, poderanse acumular trimestralmente as horas sindicais que marca a Lei 8/1980, do 10 de marzo.</p>
<p>Artigo 41º.-Candidatos ás eleccións sindicais.</p>
<p>As empresas facilitarán o proceso electoral tal e como se menciona na normativa ó respecto. Así mesmo non poderán represaliar a ningún traballador que se presente a candidato ás eleccións, por motivo da presentación da candidatura.</p>
<p>Capítulo IX</p>
<p>Saúde laboral e condicións de traballo</p>
<p>Artigo 42º.-Plan de prevención.</p>
<p>Todo centro de traballo dotarase dun plan de prevención con vixencia anual ou plurianual así como dos servicios técnicos necesarios en función das características dos riscos laborais presentes no centro, para a realización deste.</p>
<p>As representacións legais dos traballadores e das organizacións asinantes participarán na súa elaboración, seguimento e avaliación.</p>
<p>O dito plan levará consigo:</p>
<p>-A elaboración de mapas de risco.</p>
<p>-A determinación dos riscos existentes, a súa gravidade e extensión.</p>
<p>-A fixación de obxectos preventivos.</p>
<p>-A determinación de recursos humanos e económicos para levalo a cabo.</p>
<p>-Os prazos ou fases do seu desenvolvemento.</p>
<p>-A forma de intervención sindical na súa elaboración, control e avaliación.</p>
<p>-Un plan complementario de formación dos traballadores e os seus representantes.</p>
<p>No caso de centros de traballo moi pequenos, o dito plan poderase establecer para varios centros pertencentes a empresas ou sectores de actividades similares; nese caso participarán as centrais sindicais asinantes.</p>
<p>Artigo 43º.-Comités de saúde, seguridade e condicións de traballo.</p>
<p>En todo centro de traballo de máis de 50 traballadores de cadro de persoal constituirase un comité de saúde, seguridade e condicións de traballo que estará formado polos delegados de prevención e polo mesmo número de representantes do empresario, sendo a actuación deste órgano colexiada. Este será un órgano de participación e diálogo continuo para elaborar, controlar e avalia-los plans ou programas de prevención así como o control dos servicios de prevención internos e externos á empresa.</p>
<p>Artigo 44º.-Avaliacións ambientais.</p>
<p>Todo posto de traballo con risco de exposición a axentes químicos ou físicos deberá ser avaliado nun prazo non superior a seis meses. Os resultados</p>
<p>desta avaliación deben serlles comunicados ó traballador ou traballadores afectados e ós delegados de prevención, así como quedar convenientemente arquivados.</p>
<p>Mentres non existan valores europeos ou nacionais, os valores límites a partir dos cales se deberán de aplicar medidas correctoras serán os utilizados polo Instituto Nacional de Seguridade e Hixiene no Traballo e os gabinetes provinciais de Seguridade e Hixiene.</p>
<p>Artigo 45º.-Comité de seguridade e hixiene no traballo.</p>
<p>As empresas obrigaranse ó cumprimento inescusable das normas de seguridade e hixiene no traballo, en materia de aseos, vestiarios, dotacións sanitarias de urxencia, duchas, etc., de conformidade coa ordenanza de seguridade e hixiene no traballo vixente.</p>
<p>Para tal efecto designaranse vixilantes de seguridade e hixiene que estarán compostos polos seguintes membros:</p>
<p>-Empresas de 0 a 25 traballadores: 1 membro.</p>
<p>-Empresas de 25 a 50 traballadores: 2 membros.</p>
<p>-Empresas de 50 a 100 traballadores: 4 membros.</p>
<p>-A partir de 100 traballadores constituirase un comité de seguridade e hixiene.</p>
<p>O comité será elixido por tódolos traballadores do cadro de persoal.</p>
<p>As funcións do comité de seguridade e hixiene serán asegurarse os dereitos dos traballadores en canto a cuestións relacionadas coa seguridade e hixiene no traballo fixadas pola lei ou convenio entre partes. Os membros do comité non terán dereito a horas sindicais retribuídas. Os membros do comité de seguridade e hixiene terán dereito á asistencia a cursos que sexan convocados para o efecto polo gabinete provincial na forma e efectos que este determine.</p>
<p>Capítulo X</p>
<p>Disposicións varias</p>
<p>Artigo 46º.-Excedencias.</p>
<p>Poderán solicitar excedencia tódolos traballadores que leven como mínimo un ano ó servicio da empresa. A duración da excedencia poderá ser dun ano a cinco anos. A petición de excedencia farase por escrito cun mes de antelación e será resolta pola empresa afirmativamente cando non se cubrise con contrato de interinidade. Nos demais casos rexerá o disposto no Estatuto dos traballadores.</p>
<p>Artigo 47º.-Seccións sindicais.</p>
<p>Naquelas empresas de 50 ou máis traballadores, de acordo entre empresa e os seus traballadores,</p>
<p>poderá acordarse a constitución de seccións sindicais na modalidade que as estas acorden, de acordo coa Lei orgánica de liberdade sindical.</p>
<p>Artigo 48º.-Revisión médica.</p>
<p>En tódalas empresas afectadas polo presente convenio efectuarase unha revisión médica anual para tódolos traballadores. Estas revisións serán por conta da mutualidade correspondente ou da propia Seguridade Social.</p>
<p>Artigo 49º.-Liquidacións.</p>
<p>Todo traballador ó cesar na empresa poderá somete-lo recibo de liquidación ou documento que poña fin á relación laboral, antes de o asinar, á supervisión do comité de empresa ou delegado de persoal e, no seu defecto, á do sindicato ó que estea afiliado.</p>
<p>Artigo 50º.-Comisión mixta paritaria.</p>
<p>A comisión mixta paritaria estará integrada por seis representantes dos traballadores e seis representantes dos empresarios, os cales designarán entre si dous secretarios.</p>
<p>Cada parte poderá designar asesores permanentes ou ocasionais.</p>
<p>1. Funcións de interpretación:</p>
<p>A comisión poderá acorda-la designación dun ou máis árbitros externos para a solución dun conflicto determinado.</p>
<p>Tamén poderá delega-las súas funcións en comisións provinciais ou locais dentro do mesmo ámbito do convenio.</p>
<p>A comisión deberá mediar, conciliar ou arbitrar coñecendo e dando solución a cantas cuestións e conflictos lles sexan sometidos ás partes.</p>
<p>As cuestións e conflictos serán formulados á comisión paritaria a través das súas organizacións empresariais e sindicais asinantes do convenio. Os conflictos colectivos, o intento de solución das diverxencias laborais a través da comisión paritaria, terá carácter preferente sobre calquera outro procedemento, constituíndo trámite preceptivo, previo e inescusable para o acceso á vía xurisdiccional nos conflictos que xurdan, directa ou indirectamente con ocasión da interpretación ou aplicación do convenio colectivo.</p>
<p>2. Funcións de vixilancia:</p>
<p>As empresas están obrigadas a facilitaren aquela información que por solicitude de polo menos o vintecinco por cento dos membros da comisión paritaria lles sexa requirida sobre os seguintes aspectos:</p>
<p>-Cumprimento das disposicións deste convenio nas pequenas empresas.</p>
<p>-Subcontratación</p>
<p>-Economía somerxida</p>
<p>Artigo 51º.-Compensación e absorción.</p>
<p>As melloras do presente convenio poderán ser compensadas e absorbidas con calquera outra mellora voluntaria ou por disposición legal, en cómputo anual, salvo que expresamente se pacte o contrario. Todo iso segundo o disposto na O.M. do 22/11/1973, no seu artigo 10, punto 2º, que desenvolve o Decreto 2380/1973, sobre ordenación do salario.</p>
<p>Garantía ad personam. As retribucións salariais totais que no momento da sinatura do presente convenio teñan establecidas as empresas afectadas por el, serán respectadas na súa totalidade.</p>
<p>Disposicións transitorias</p>
<p>Primeira.-O aumento do presente convenio para 1999 será dun 2,40% en tódolos conceptos retributivos o 31-12-1998 (salario base e complemento de carencia de incentivos); quedan exceptuadas as axudas de custo que xa quedaron fixadas anteriormente.</p>
<p>Segunda.-Os atrasos derivados do presente convenio serán aboados na nómina do mes seguinte á súa publicación.</p>
<p>Terceira.-O presente convenio é asinado pola Asociación Provincial de Talleres de Reparación de Vehículos de Ourense (Atave), a Asociación de Concesionarios de Automóviles de Ourense (Acauto) e a Asociación de Instaladores Eléctricos de Ourense (Instalectro). Por parte sindical as centrais UGT, CC.OO. e CIG, todas elas con capacidade e lexitimidade suficiente de conformidade co artigo 87 do ET.</p>
<p>Cuarta.-Ascensos.</p>
<p>Co fin de promove-la formación dos traballadores e o ascenso de categorías, a comisión paritaria deste convenio elaborará no prazo máximo de 2 meses un plan de ascensos para o sector, baseado en anos de traballo no oficio e na superación dunhas probas-exames teórico-prácticas, que a comisión paritaria elaborará para cada subsector de siderometalúrxica.</p>
<p>Quinta.-Ámbalas partes asinantes do presente convenio comprométense a elaborar durante a vixencia del un plan de actuación de cara á formación dos traballadores, consistente fundamentalmente en facer un estudio da realidade do sector en canto ás súas necesidades, mellora da productividade, cursos de formación, áreas que comprenderá, reciclaxe, tecnoloxía punta e todos aqueles aspectos que eleven a cualificación técnica tanto dos traballadores como das empresas.</p>
<p>Sexta.-No non previsto no presente convenio rexerá o disposto na ordenanza laboral de traballo para as industrias de siderometalúrxica e talleres de repa</p>
<p>ración de vehículos, que ámbalas partes acordan manter como lexislación subsidiaria para o non previsto no Estatuto dos traballadores.</p>
<p>Sétima.-A comisión paritaria do presente convenio comprométese, a partir do 20 de xaneiro do ano 2000, a reunirse co fin de trata-lo artigo relativo ó tema da antigüidade e outros asuntos de interese para as partes.</p>
<p>Táboa salarial</p>
<table><tbody><tr><td></td></tr>
<tr><td></td></tr>
<tr><td>Grupos e categorías profesionais</td><td>Salario base</td><td>Complemento
de carencia
de incentivos</td></tr>
<tr><td></td></tr>
</tbody></table>
<table><tbody><tr><td>Persoal obreiro</td><td></td><td></td></tr>
<tr><td></td></tr>
<tr><td>Peón</td><td>3.090</td><td>810</td></tr>
<tr><td></td></tr>
<tr><td>Lavador-engraxador</td><td>3.090</td><td>810</td></tr>
<tr><td></td></tr>
<tr><td>Especialista</td><td>3.095</td><td>848</td></tr>
<tr><td></td></tr>
<tr><td>Oficial 3ª</td><td>3.102</td><td>879</td></tr>
<tr><td></td></tr>
<tr><td>Oficial 2ª</td><td>3.103</td><td>935</td></tr>
<tr><td></td></tr>
<tr><td>Oficial 1ª</td><td>3.106</td><td>1.073</td></tr>
<tr><td></td></tr>
<tr><td>Oficial 1ª montador</td><td>3.106</td><td>1.148</td></tr>
<tr><td></td></tr>
<tr><td>Traballador menor de 18 anos</td><td>1.847</td><td>466</td></tr>
<tr><td></td></tr>
<tr><td>Persoal subalterno</td><td></td><td></td></tr>
<tr><td></td></tr>
<tr><td>Almaceneiro</td><td>3.090</td><td>810</td></tr>
<tr><td></td></tr>
<tr><td>Probador</td><td>3.108</td><td>935</td></tr>
<tr><td></td></tr>
<tr><td>Listeiro</td><td>3.102</td><td>879</td></tr>
<tr><td></td></tr>
<tr><td>Recepcionista</td><td>3.090</td><td>810</td></tr>
<tr><td></td></tr>
<tr><td>Pesador de básculas</td><td>3.090</td><td>810</td></tr>
<tr><td></td></tr>
<tr><td>Vixilante</td><td>3.090</td><td>810</td></tr>
<tr><td></td></tr>
<tr><td>Ordenanza</td><td>3.090</td><td>810</td></tr>
<tr><td></td></tr>
<tr><td>Porteiro</td><td>3.090</td><td>810</td></tr>
<tr><td></td></tr>
<tr><td>Conserxe</td><td>3.090</td><td>810</td></tr>
<tr><td></td></tr>
<tr><td>Chofer turismo</td><td>3.103</td><td>935</td></tr>
<tr><td></td></tr>
<tr><td>Chofer camión</td><td>3.106</td><td>1.076</td></tr>
<tr><td></td></tr>
<tr><td>Dependente Aux. maior 25 anos</td><td>3.102</td><td>879</td></tr>
<tr><td></td></tr>
<tr><td>Dependente Ppal. maior 25 anos</td><td>3.102</td><td>879</td></tr>
<tr><td></td></tr>
<tr><td>Telefonista</td><td>3.102</td><td>879</td></tr>
<tr><td></td></tr>
<tr><td>Persoal técnico</td><td></td><td></td></tr>
<tr><td></td></tr>
<tr><td>Mestre de taller</td><td>3.878</td><td>1.159</td></tr>
<tr><td></td></tr>
<tr><td>Xefe de taller</td><td>3.879</td><td>1.359</td></tr>
<tr><td></td></tr>
<tr><td>Contramestre</td><td>3.879</td><td>1.159</td></tr>
<tr><td></td></tr>
<tr><td>Encargado</td><td>3.879</td><td>1.159</td></tr>
<tr><td></td></tr>
<tr><td>Titulado medio</td><td>3.879</td><td>1.359</td></tr>
<tr><td></td></tr>
<tr><td>Titulado superior</td><td>4.059</td><td>1.431</td></tr>
<tr><td></td></tr>
<tr><td>Delineante proxectista</td><td>3.524</td><td>1.359</td></tr>
<tr><td></td></tr>
<tr><td>Delineante 1ª</td><td>3.516</td><td>1.069</td></tr>
<tr><td></td></tr>
<tr><td>Delineante 2ª</td><td>3.106</td><td>1.073</td></tr>
<tr><td></td></tr>
<tr><td>Calcador reproductor</td><td>3.102</td><td>879</td></tr>
<tr><td></td></tr>
<tr><td>Técnico de laboratorio</td><td>3.524</td><td>1.159</td></tr>
<tr><td></td></tr>
<tr><td>Analista</td><td>3.524</td><td>1.159</td></tr>
<tr><td></td></tr>
<tr><td>Persoal administrativo</td><td></td><td></td></tr>
<tr><td></td></tr>
<tr><td>Auxiliar administrativo</td><td>3.102</td><td>879</td></tr>
<tr><td></td></tr>
<tr><td>Oficial administrativo de 1ª</td><td>3.106</td><td>1.073</td></tr>
<tr><td></td></tr></tbody></table>
<table><tbody><tr><td></td></tr>
<tr><td></td></tr>
<tr><td>Grupos e categorías profesionais</td><td>Salario base</td><td>Complemento
de carencia
de incentivos</td></tr>
<tr><td></td></tr>
</tbody></table>
<table><tbody><tr><td>Oficial administrativo 2ª</td><td>3.103</td><td>935</td></tr>
<tr><td></td></tr>
<tr><td>Xefe administrativo 1ª</td><td>3.106</td><td>1.148</td></tr>
<tr><td></td></tr>
<tr><td>Xefe administrativo 2ª</td><td>3.106</td><td>1.077</td></tr>
<tr><td></td></tr>
<tr><td>Caixeiro</td><td>3.103</td><td>935</td></tr>
<tr><td></td></tr>
<tr><td>Xefe almacén</td><td>3.106</td><td>1.076</td></tr>
<tr><td></td></tr>
<tr><td>Xefe contabilidade</td><td>3.106</td><td>1.148</td></tr>
<tr><td></td></tr>
<tr><td>Viaxante e vendedor</td><td>3.102</td><td>879</td></tr>
<tr><td></td></tr>
<tr><td>Xefe laboratorio</td><td>3.879</td><td>1.359</td></tr>
<tr><td></td></tr>
<tr><td>ATS</td><td>3.879</td><td>1.359</td></tr>
<tr><td></td></tr></tbody></table>

