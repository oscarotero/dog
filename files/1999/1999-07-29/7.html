---
date: '1999-07-29'
id: CF72
page: 9747
number: 145
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 14 de xuño de 1999 pola que se convocan bolsas e axudas ó estudio de
  carácter especial para estudiantes galegos ou descendentes de galegos que
  cursen estudios universitarios de primeiro ou segundo ciclo no curso
  1999-2000, cunha necesidade urxente de recursos económicos motivada por causas
  sobrevidas e non previstas.
range: Orde
url: 'https://www.xunta.gal/dog/Publicados/1999/19990729/AnuncioCF72_gl.html'
---
<p>O Estatuto de autonomía de Galicia, no seu artigo 31, establece como competencia plena da Comunidade Autónoma de Galicia a regulación e administración do ensino en toda a súa extensión, niveis e graos, modalidades e especialidades, no ámbito das súas competencias.</p>
<p>O Real decreto 1754/1987, do 18 de decembro (BOE do 19 de xaneiro de 1988, DOG do 17 de febreiro de 1988) transferiulle á Comunidade Autónoma competencias en materia de universidades. Estas competencias foron asumidas pola Comunidade Autónoma e asignadas á Consellería de Educación e Ordenación Universitaria no Decreto 62/1988, do 17 de marzo (DOG do 8 de abril).</p>
<p>A Lei 11/1989, do 20 de xullo (DOG do 16 de agosto), de ordenación do sistema universitario de Galicia, determina a constitución do Sistema Universitario de Galicia con tres universidades: a Universidade da Coruña, a de Santiago de Compostela e a de Vigo.</p>
<p>A Consellería de Educación e Ordenación Universitaria, a través da Dirección Xeral de Universidades, está a levar a cabo diversas accións de apoio económico ós estudiantes de ensino universitario, coas que se pre</p>
<p>tende favorece-la calidade, a competencia, a igualdade de oportunidades e a excelencia no rendemento académico. Algunhas destas accións son complementarias ás convocadas polo Ministerio de Educación e Cultura, o que supón un condicionamento nas datas da convocatoria e resolución, ó estaren supeditadas á adxudicación das bolsas de carácter nacional que complementan.</p>
<p>Tradicionalmente, estas axudas e accións de apoio económico ós estudiantes universitarios están sendo destinadas a aqueles alumnos que acreditan os mellores expedientes académicos como recoñecemento ó seu esforzo, e non se valora na mesma medida a necesidade urxente de recursos económicos, moitas veces motivada por causas sobrevidas e imprevistas.</p>
<p>Neste sentido, a Consellería de Educación e Ordenación Universitaria quere desenvolver unha política de axudas e bolsas de carácter especial para estudiantes galegos ou descendentes de galegos que cursen estudios universitarios de primeiro ou segundo ciclo, que teñen unha finalidade simplemente paliativa e van destinadas a facer fronte a causas sobrevidas que polas súas circunstancias requiren dunha atención perentoria na obtención de recursos económicos que permitan a continuidade dos estudios universitarios dos alumnos afectados, sen pretender solucións plenas á problemática que poidan presentar.</p>
<p>Polo que antecede, esta consellería</p>
<p>DISPÓN:</p>
<p>Artigo 1º.-Obxecto.</p>
<p>Convócanse bolsas e axudas ó estudio de carácter especial para estudiantes galegos ou descendentes de galegos que cursen estudios universitarios de primeiro ou segundo ciclo no curso 1999-2000 cunha necesidade urxente de recursos económicos, motivada por causas sobrevidas e non previstas, que lles impiden ou dificultan a continuidade dos seus estudios.</p>
<p>Artigo 2º.-Orzamento.</p>
<p>Para a concesión das axudas convocadas nesta orde destinarase a cantidade total de 15.000.000 de ptas, con cargo á aplicación orzamentaria 07.05.322C.483.0 dos orzamentos xerais da Comunidade Autónoma de Galicia para o ano 1999.</p>
<p>Artigo 3º.-Beneficiarios.</p>
<p>a) Poderán optar a estas axudas tódolos estudiantes galegos ou descendentes de galegos que cursen estudios universitarios de primeiro ou segundo ciclo no curso 1999-2000, e que xustifiquen documentalmente que as súas condicións económicas actuais se deben a causas sobrevidas e non previstas, que lles impiden ou dificultan continua-los seus estudios.</p>
<p>b) O importe anual de cada bolsa será como máximo de 450.000 ptas.</p>
<p>c) Estas axudas son incompatibles co desfrute de calquera outro tipo de bolsas ou axudas, tanto de institucións públicas como privadas.</p>
<p>Artigo 4º.-Solicitudes e documentación.</p>
<p>a) As solicitudes, segundo o modelo que se publica como anexo a esta orde e que están á disposición dos</p>
<p>interesados nas dependencias da Dirección Xeral de Universidades, presentaranse no rexistro xeral da Consellería de Educación e Ordenación Universitaria, das súas delegacións provinciais, nos vicerrectorados de estudiantes das tres universidades de Galicia ou ben en calquera dos centros previstos no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999 (BOE do 14 de xaneiro), para a presentación de instancias. Se no uso deste dereito a solicitude é remitida por correo, presentarase en sobre aberto, para que sexa datada e selada polo funcionario de correos antes de que proceda á súa certificación.</p>
<p>b) As solicitudes deberán ir xunto coa seguinte documentación:</p>
<p>-Copia do DNI/NIF do solicitante.</p>
<p>-Certificación académica ou copia compulsada.</p>
<p>-Documento acreditativo de estar matriculado no curso 1999-2000.</p>
<p>-Copia compulsada da declaración da renda correspondente ó exercicio de 1998 ou documento acreditativo da Axencia Tributaria de non estar suxeito á declaración ante Facenda.</p>
<p>-Xustificante dos motivos que fundamenten a petición, os ingresos e a situación socioeconómica da unidade familiar.</p>
<p>-Documento facilitado pola entidade bancaria a nome do interesado, no que conste o código conta cliente comprensivo dos códigos que identifican o banco, a oficina, o díxito de control e o número de conta.</p>
<p>-Declaración xurada do solicitante conforme non percibe ningún outro tipo de bolsa ou axuda ó estudio.</p>
<p>c) O prazo de presentación das solicitudes queda aberto desde a entrada en vigor desta orde ata o día 15 de outubro de 1999.</p>
<p>Artigo 5º.-Comisión de avaliación.</p>
<p>A selección dos candidatos será realizada por unha comisión de avaliación integrada por:</p>
<p>Presidente: o director xeral de Universidades ou, por delegación, o subdirector xeral de Universidades.</p>
<p>Vocais:</p>
<p>Un representante por cada unha das universidades da Comunidade Autónoma.</p>
<p>Un representante da Dirección Xeral de Universidades.</p>
<p>Secretario: un funcionario da Dirección Xeral de Universidades, que actuará con voz e voto.</p>
<p>Artigo 6º.-Tramitación e resolución.</p>
<p>a) Unha vez comprobado que tódalas solicitudes reúnen os requisitos establecidos na presente orde de convocatoria e emendada, en caso de ser requirida, a documentación necesaria no prazo de dez días desde a súa notificación, a comisión de avaliación elaborará unha relación de beneficiarios, tendo en conta, primordialmente, a súa situación socioeconómica actual e causas que a motivaron, a traxectoria do seu rendemento académico nos cursos precedentes, así como aquelas outras causas de índole similar que a comisión considere.</p>
<p>b) Efecutada a selección pola comisión, esta elevará, a través da Dirección Xeral de Universidades, un informe-proposta motivado ó conselleiro de Educación e Ordenación Universitaria, quen resolverá. Contra esta resolución, que esgota a vía administrativa, os interesados poderán interpoñer recurso potestativo de reposición perante o conselleiro de Educación e Ordenación Universitaria no prazo dun mes a partir do día seguinte ó da publicación da resolución no DOG, segundo o disposto nos artigos 116 e 117 da Lei 4/1999 (BOE do 14 de xaneiro), de modificación da Lei 30/1992, de réxime xurídico das administracións públicas e do procedemento administrativo común, ou ben directamente o recurso contencioso-administrativo no prazo de dous meses perante o Tribunal Superior de Xustiza de Galicia.</p>
<p>Artigo 7º.-Pagamentos.</p>
<p>As axudas aboaranse na conta bancaria indicada polo interesado, logo de publicada a resolución de beneficiarios no Diario Oficial de Galicia.</p>
<p>Disposicións adicionais</p>
<p>Primeira.-A concesión de axudas reguladas nesta orde terá como límite global o crédito asignado nos orzamentos para este fin.</p>
<p>Segunda.-O incumprimento total ou parcial de calquera das condicións establecidas nesta orde constituirá causa determinante de revogación da axuda e do seu reintegro polo beneficiario ou solicitante, segundo o disposto no artigo 78.6º da Lei 11/1992, de réxime financeiro e presupostario de Galicia.</p>
<p>Terceira.-As renuncias que se produzan poderán ser substituídas pola Dirección Xeral de Universidades de acordo coa lista de reserva, se a houbese.</p>
<p>Cuarta.-Se por calquera causa, no momento en que a comisión de avaliación teña que examina-las solicitudes algún dos compoñentes non puidese asistir, será substituído pola persoa que para o efecto se nomee. O dito nomeamento deberá recaer noutra persoa da dirección xeral ou da universidade correspondente en virtude da súa representación.</p>
<p>Quinta.-Para os efectos establecidos no artigo 42.2º da Lei 30/1992, do 26 de novembro, o prazo máximo para resolve-las solicitudes correspondentes ás accións especificadas nesta orde, así como para a súa notificación ós interesados, será de catro meses, contados a partir do día seguinte ó do remate do prazo concedido para a presentación de solicitudes, producindo efectos desestimatorios a falta de resolución.</p>
<p>Disposicións derradeiras</p>
<p>Primeira.-Facúltase o director xeral de Universidades para dictar, no ámbito das súas competencias, as resolucións precisas para o desenvolvemento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 14 de xuño de 1999.</p>
<p>Celso Currás Fernández</p>
<p>Conselleiro de Educación e Ordenación Universitaria</p>

