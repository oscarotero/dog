---
date: '1999-01-12'
id: 253E
page: 309
number: 6
agency: CONSELLERÍA DA PRESIDENCIA E ADMINISTRACIÓN PÚBLICA
section: I. DISPOSICIÓNS XERAIS
title: >-
  Decreto 373/1998, do 23 de decembro, polo que se modifica o artigo 2 do
  Decreto 213/1995, do 20 de xullo, sobre estructura orgánica e funcións da
  Inspección Xeral de Servicios da Consellería da Presidencia e Administración
  Pública.
range: Decreto
url: 'https://www.xunta.gal/dog/Publicados/1999/19990112/Anuncio253E_gl.html'
---
<p>O Decreto 121/1992, do 14 de maio (DOG nº 96, do 21 de maio), regulou a estructura orgánica e as funcións da Inspección Xeral de Servicios da Consellería da Presidencia e Administración Pública configurándoa como un órgano central para o impulso do proceso de reforma administrativa da Xunta de Galicia con carácter único e competencia global sobre tódalas súas consellerías e tódolos seus organismos, ó tempo que lle asigna as funcións clásicas das inspeccións xerais de servicios que se concretan no control da legalidade vixente no funcionamento dos servicios.</p>
<p>Posteriormente o Decreto 213/1995, do 20 de xullo (DOG nº 141, do 24 de xullo) operou unha modificación do devantido Decreto 121/1992, co obxecto de adecua-las funcións asignadas á Inspección Xeral de Servicios e de dimensionar naquel momento o cadro de inspectores e subinspectores ás ditas funcións e ás cargas de traballo que aquelas viñan xerando.</p>
<p>A progresiva evolución tanto cuantitativa como cualitativa das diversas accións comprendidas no programa de reforma administrativa da Xunta de Galicia, así como a posta en marcha de novas actuacións e especialmente a implantación do programa de avaliación do rendemento a toda a Administración autonómica, esixen un dimensionamento do actual cadro de inspectores e subinspectores de servicios que permita desenvolver estes programas de maneira eficiente.</p>
<p>Por outra parte, desde o punto de vista da técnica normativa parece necesario non establecer en decreto o número de efectivos tanto de inspectores como de subinspectores que en cada momento sexan precisos para o desenvolvemento dos plans da Inspección Xeral de Servicios; estas dotacións deberan vir determinadas pola relación de postos de traballo dentro das asignacións orzamentarias, o que permitirá unha áxil adaptación dos efectivos de inspectores ás necesidades do momento.</p>
<p>Na súa virtude, por proposta do conselleiro da Presidencia e Administración Pública, co informe previo da Consellería de Economía e Facenda e logo de deliberación do Consello da Xunta de Galicia na súa reunión do día vintetrés de decembro de mil novecentos noventa e oito,</p>
<p>DISPOÑO:</p>
<p>Artigo único.</p>
<p>Modificarase o artigo 2 do Decreto 213/1995, do 20 de xullo, que queda redactado como segue:</p>
<p>«O artigo 9 do Decreto 121/1992, do 21 de maio, terá a seguinte redacción:</p>
<p>Dependerán da Inspección Xeral de Servicios os inspectores de servicios que, con nivel orgánico de subdirector xeral, se establezan na correspondente relación de postos de traballo.</p>
<p>Os inspectores de servicios terán competencia en todo o ámbito da Comunidade Autónoma.</p>
<p>Para o exercicio das súas funcións, os inspectores de servicios contarán cos subinspectores que, con nivel orgánico de xefe de servicio, determine así mesmo a relación de postos de traballo.</p>
<p>Para a provisión dos postos de traballo de inspector de servicios e subinspector será necesario ter prestado servicios polo menos durante un período de tres anos na Administración pública, en corpos dos grupos A ou B, segundo proceda, así como cumpri-los requisitos que para cada caso se sinalan nas relacións de postos de traballo».</p>
<p>Disposicións derradeiras</p>
<p>Primeira.-Facúltase o conselleiro da Presidencia e Administración Pública para dicta-las normas necesarias para o desenvolvemento deste decreto.</p>
<p>Segunda.-Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, vintetrés de decembro de mil novecentos noventa e oito.</p>
<p>Manuel Fraga Iribarne</p>
<p>Presidente</p>
<p>Dositeo Rodríguez Rodríguez</p>
<p>Conselleiro da Presidencia e Administración Pública</p>
<p>77</p>

