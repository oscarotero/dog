---
date: '1999-01-12'
id: '2566'
page: 331
number: 6
agency: 'CONSELLERÍA DE FAMILIA E PROMOCIÓN DO EMPREGO, MULLER E XUVENTUDE'
section: III. OUTRAS DISPOSICIÓNS
title: >-
  Resolución do 21 de decembro de 1998, da directora do Servicio Galego de
  Promoción da Igualdade do Home e da Muller, pola que se convoca un concurso de
  carteis entre alumnas/os do ensino universitario para a conmemoración do Día
  Internacional da Muller do 8 de marzo de 1999.
range: Resolución
url: 'https://www.xunta.gal/dog/Publicados/1999/19990112/Anuncio2566_gl.html'
---
<p>O obxectivo principal do Servicio Galego de Promoción da Igualdade do Home e da Muller é a adopción de medidas encamiñadas á consecución da igualdade efectiva das mulleres e dos homes removendo os obstáculos que impidan a participación e a integración da muller na vida social, cultural, educativa, económica e política de Galicia.</p>
<p>Para desenvolver este obxectivo unha das funcións do Servicio Galego de Promoción da Igualdade do Home e da Muller é a de incentivar a participación das mulleres na vida política, económica, cultural, educativa e social, todo iso, tal como se recolle na Lei 3/1991, do 14 de xaneiro, de creación do Servicio Galego de Promoción da Igualdade do Home e da Muller, DOG nº 19, do 28 de xaneiro de 1991.</p>
<p>Con motivo da conmemoración do día 8 de marzo, o día internacional da muller, o Servicio Galego de Promoción da Igualdade do Home e da Muller, consciente da importancia da formación que reciben as/os alumnas/os na universidade e co obxectivo de implica-las/os estudiantes no rexeitamento das situacións de violencia vividas por tódalas mulleres de calquera condición social e cultural, convoca un concurso de carteis entre as/os alumnas/os do ensino universitario baixo o lema: «Os universitarios e universitarias ante a violencia sexista».</p>
<p>A tramitación desta orde acóllese ó disposto na Orde do 11 de febreiro de 1998, pola que se regula a tramitación anticipada de expedientes de gasto, toda vez que o Consello da Xunta de Galicia, na súa sesión celebrada o día 15 de outubro de 1998, aprobou o proxecto de orzamentos xerais para a Comunidade Autónoma para 1999.</p>
<p>Por todo iso,</p>
<p>DISPOÑO:</p>
<p>Convocar un concurso de carteis para a conmemoración do Día Internacional da Muller de 1999 de acordo coas seguintes bases:</p>
<p>Primeira.-Obxecto.</p>
<p>Convócase un concurso de carteis baixo o lema: «Os universitarios e universitarias ante a violencia sexista» no que se concederán tres premios.</p>
<p>Segunda.-Destinatarias/os.</p>
<p>Poderán participar neste concurso as/os alumnas/os matriculadas/os nos centros universitarios da Comunidade Autónoma de Galicia, ben individualmente ou de forma colectiva.</p>
<p>Terceira.-Premios.</p>
<p>Os premios terán a seguinte contía:</p>
<p>Un primeiro premio dotado de 100.000 ptas.</p>
<p>Un segundo premio dotado de 50.000 ptas.</p>
<p>Un terceiro premio dotado de 25.000 ptas.</p>
<p>Os traballos premiados poderán ser difundidos polo Servicio Galego de Promoción da Igualdade do Home e da Muller da Consellería de Familia e Promoción do Emprego, Muller e Xuventude, asumindo en exclusiva os dereitos de difusión e publicación e tódolos demais dereitos de explotación sobre a obra.</p>
<p>O pagamento farase efectivo con cargo á aplicación orzamentaria 14.50.212A .227.06.</p>
<p>Cuarta.-Prazos.</p>
<p>O prazo para a presentación dos traballos finalizará o 10 de febreiro de 1999.</p>
<p>Os traballos deberán presentarse acompañados do anexo I da presente resolución, en sobre pechado, no rexistro xeral do Servicio Galego de Promoción da Igualdade do Home e da Muller, ou ben por calquera das formas previstas no artigo 38.4º da Lei 30/1992, de réxime xurídico das administraccións públicas e do procedemento administrativo común, acompañadas do DNI e dun certificado de matriculación no centro onde a alumna/o efectúe os seus estudios, ou copia compulsada do resgardo de matrícula.</p>
<p>Quinta.-Requisitos.</p>
<p>Os carteis que concorran ó premio deben ser orixinais e non estar premiados con anterioridade, podéndose presentar en todo tipo de soporte, sendo o seu tamaño de 0,80x0,50 e presentarse en cor aludindo á violencia sexista.</p>
<p>Sexta.-Criterios de valoración.</p>
<p>Nos traballos presentados valorarase a creatividade e o impacto da idea proposta así como a súa execución e o lema que a apoie.</p>
<p>Sétima.-Comisión de selección.</p>
<p>Os traballos que concursen e se axusten á presente convocatoria serán examinados e avaliados por unha comisión composta polos seguintes membros:</p>
<p>A secretaria do Servicio Galego de Promoción da Igualdade do Home e da Muller, que actuará como presidenta.</p>
<p>O xefe de servicio de Cooperación, Estudios e Programas.</p>
<p>O xefe de servicio de Administración Xeral.</p>
<p>Un ou unha especialista en publicidade designado pola directora xeral.</p>
<p>A xefa de sección de coordinación que actuará como secretaria.</p>
<p>A resolución do concurso, unha vez emitido o informe-proposta pola Comisión de Valoración, e fiscalizado pola Intervención, correspóndelle á directora xeral do Servicio Galego de Promoción da Igualdade do Home e da Muller.</p>
<p>A dita resolución será publicada no DOG, sendo inapelable e podendo declararse desertos os premios anunciados ou, se é o caso, compartidos.</p>
<p>Oitava.</p>
<p>A participación na convocatoria supón a aceptación de tódalas súas bases.</p>
<p>Santiago de Compostela, 21 de decembro de 1998.</p>
<p>Aurora Montes Santa-Olalla</p>
<p>Directora do Servicio Galego de Promoción</p>
<p>da Igualdade do Home e da Muller</p>
<p>133</p>

