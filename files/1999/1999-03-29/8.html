---
date: '1999-03-29'
id: 5B8A
page: 3529
number: 60
agency: 'CONSELLERÍA DE CULTURA, COMUNICACIÓN SOCIAL E TURISMO'
section: III. OUTRAS DISPOSICIÓNS
title: >-
  Resolución do 3 de marzo de 1999, da Dirección Xeral de Patrimonio Cultural,
  pola que se incoa expediente para a delimitación do contorno de protección do
  mosteiro cisterciense de Ferreira de Pantón, no concello de Pantón, provincia
  de Lugo.
range: Resolución
url: 'https://www.xunta.gal/dog/Publicados/1999/19990329/Anuncio5B8A_gl.html'
---
<p>Por Decreto do 23 de agosto de 1975 (Boletín Oficial del Estado do 23 de outubro) foi declarado monumento histórico-artístico o mosteiro cisterciense de Ferreira de Pantón, concello de Pantón, provincia de Lugo.</p>
<p>Sendo a devandita declaración anterior á entrada en vigor á Lei 16/1985, do 25 de xuño, do patrimonio histórico español (Boletín Oficial del Estado do 29 de xuño) cómpre na actualidade concreta-la delimitación do seu contorno de protección, consonte o disposto na disposición transitoria primeira da Lei 8/1995, do 30 de outubro, do patrimonio cultural de Galicia (Diario Oficial de Galicia, do 8 de novembro).</p>
<p>En consecuencia, vistos os informes dos servicios técnicos da Dirección Xeral de Patrimonio Cultural, e órganos consultivos da Consellería de Cultura, Comunicación Social e Turismo, en materia de bens culturais, esta dirección xeral</p>
<p>RESOLVE:</p>
<p>Primeiro.-Incoar expediente para a delimitación do contorno de protección do mosteiro cisterciense de Ferreira de Pantón, no concello de Pantón, provincia de Lugo, segundo o disposto no artigo 11 da Lei 8/1995, do 30 de outubro, do patrimonio cultural de Galicia.</p>
<p>Segundo.-Delimita-la zona afectada pola citada incoación do xeito que se especifica literal e graficamente nos anexos I e II da presente resolución.</p>
<p>Terceiro.-Notifica-la presente resolución ó concello, ó Rexistro Xeral de Bens de Interese Cultural do Estado, ó Rexistro de Bens de Interese Cultural de Galicia e demais interesados.</p>
<p>Cuarto.-Por tratarse dun ben inmoble, e de conformidade co artigo 35 da Lei 8/1995, do 30 de outubro, do patrimonio cultural de Galicia, quedan en suspenso as correspondentes licencias municipais</p>
<p>de parcelación, edificación ou demolición nas zonas afectadas, así como os efectos das xa outorgadas. A suspensión dependerá da resolución ou caducidade do expediente incoado.</p>
<p>As obras que, por causa de forza maior, interese xeral ou urxencia, deberen realizarse con carácter inaprazable, precisarán en todo caso, autorización dos organismos competentes da Consellería de Cultura, Comunicación Social e Turismo.</p>
<p>Quinto.-A presente resolución será publicada no Diario Oficial de Galicia e no Boletín Oficial del Estado, abríndose un período de información pública dun mes, contado a partir do día seguinte ó da súa publicación no Diario Oficial de Galicia.</p>
<p>Santiago de Compostela, 3 de marzo de 1999.</p>
<p>Ángel Sicart Giménez</p>
<p>Director xeral de Patrimonio Cultural</p>
<p>ANEXO I</p>
<p>O punto 1 sitúase na estrada C-546 de Ourense a Monforte de Lemos, á altura da desviación que desde o lugar de Curro conduce a Pantón.</p>
<p>1-2. Tramo de estrada de Ferreira de Pantón, uns 200 metros, ata o desvío que conduce ó lugar de Ramos.</p>
<p>2-3. Tramo do camiño que conduce ó lugar de Ramos, uns 300 metros.</p>
<p>3-4. Liña que une este camiño coa estrada que vai de Ferreira ós lugares de Mato e Vila do Souto, coincidindo no tramo final cos lindeiros norte das parcelas catastrais nº 542, 540, 539, 538, 537 e 536 do polígono 29.</p>
<p>4-5. Tramo da estrada que conduce a Ferreira.</p>
<p>5-6. Tramo da estrada C-546 en dirección leste ata o lindeiro oeste da parcela catastral nº 996 do polígono 39, coincidente co río Ferreira.</p>
<p>6-7. Liña quebrada que percorre os lindeiros oeste e sur da parcela catastral 996 e sae á estrada que conduce ó lugar da Torre.</p>
<p>7-1. Liña coincidente co muro de peche dos antigos terreos do mosteiro ata saír á estrada C-546.</p>

