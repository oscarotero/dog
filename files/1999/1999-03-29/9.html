---
date: '1999-03-29'
id: 5B8E
page: 3530
number: 60
agency: 'CONSELLERÍA DE PESCA, MARISQUEO E ACUICULTURA'
section: III. OUTRAS DISPOSICIÓNS
title: >-
  Orde do 11 de marzo de 1999 pola que se convocan axudas económicas para a
  realización de formación práctica en empresas destinadas a alumnos/as do
  último curso de formación profesional de segundo grao e ciclos formativos de
  grao medio e superior de formación profesional específica en centros
  dependentes da Consellería de Pesca, Marisqueo e Acuicultura.
range: Orde
url: 'https://www.xunta.gal/dog/Publicados/1999/19990329/Anuncio5B8E_gl.html'
---
<p>As prácticas en empresas do sector pesqueiro, ademais do seu carácter obrigatorio como módulo de formación nos centros de traballo para os ciclos formativos de formación profesional específica e a súa coveniencia para os alumnos do último curso de FP2, teñen un enorme interese polo seu valor didáctico-pedagóxico e a posibilidade, no eido sociolaboral, de achega-los alumnos/as ó mundo no que se desenvolverá a súa vida profesional.</p>
<p>Por todo isto, a Consellería de Pesca, Marisqueo e Acuicultura</p>
<p>DISPÓN:</p>
<p>Primeiro.-Convocar axudas cofinanciadas co Fondo Social Europeo, para a realización de formación práctica en empresas destinadas a alumnos/as do último curso de formación profesional de segundo grao e ciclos formativos de grao medio e superior</p>
<p>de formación profesional específica en centros dependentes da Consellería de Pesca, Marisqueo e Acuicultura.</p>
<p>Segundo.-Serán requisitos indispensables para solicitar estas axudas:</p>
<p>2.1. Que os/as solicitantes estean matriculados/as no último curso dunha especialidade de formación profesional ou ciclo formativo de formación profesional específica en centros dependentes da Consellería de Pesca, Marisqueo e Acuicultura.</p>
<p>2.2. Que as solicitudes do alumnado se formalicen no modelo de impreso que figura no anexo, que estean asinadas polo interesado/a e teñan o visto e prace do director do centro conforme reúnen tódolos requisitos.</p>
<p>2.3. Para acceder ó período de formación en centros de traballo será preciso, con carácter xeral, ter aprobados tódolos restantes módulos profesionais. O equipo docente poderá autoriza-lo acceso a este período a aqueles alumnos/as que teñan un único módulo avaliado negativamente, sempre que se considere que o alumno/a ten fundadas posibilidades de superalo mediante as actividades de recuperación que se establezan.</p>
<p>Terceiro.-Presentación de solicitudes.</p>
<p>3.1. Os alumnos/as que reúnan os requisitos para participaren destas axudas presentarán a correspondente solicitude, no modelo anexo a esta orde, no</p>
<p>centro onde estean matriculados e nos prazos seguintes:</p>
<p>a) Para os alumnos/as do 2º curso do ciclo superior e de FP2, nun prazo de 20 días hábiles a partir do 15 de marzo de 1999.</p>
<p>b) Para os alumnos/as do ciclo medio, nun prazo de 20 días hábiles a partir do 1 de xuño de 1999.</p>
<p>Cuarto.-Contía das axudas.</p>
<p>4.1. A contía solicitada por día estará en función da distancia que exista entre a empresa e o domicilio do alumno/a, segundo o baremo seguinte:</p>
<p>-Dentro dun radio de 5 km: 320 ptas.</p>
<p>-De 6 km ata 15 km: 520 ptas.</p>
<p>-De 16 km ata 30 km: 725 ptas.</p>
<p>-De 31 km ata 50 km: 1.125 ptas.</p>
<p>-Máis de 50 km (con retorno no día): 1.330 ptas.</p>
<p>-Máis de 50 km (sen retorno no día): 5.150 ptas.</p>
<p>4.2. O número máximo de xornadas para a formación profesional de segundo grao será de quince e, para os ciclos formativos, as suficientes para completa-las horas que fixa o módulo de formación nos centros de traballo. A contía da axuda para os ciclos formativos non poderá supera-las 135.000 ptas. no grao superior e as 180.000 ptas. no grao medio.</p>
<p>4.3. Non obstante o anterior, se a contía total das solicitudes superase o crédito dispoñible, queda autorizada a Dirección Xeral de Formación Pesqueira e Investigación para reaxusta-la contía en razón da distancia e do orzamento dispoñible. Neste caso, comunicaráselles ós interesados/as a modificación efectuada.</p>
<p>4.4. O alumno/a estará acollido á mutualidade do seguro escolar e á póliza de seguro de accidentes de traballo e responsabilidade civil, subscrita polo centro educativo onde cursa as ensinanzas.</p>
<p>Quinto.-Comisión de selección e seguimento das axudas.</p>
<p>5.1. A selección das peticións e o seguimento das axudas levarase a cabo por unha comisión integrada por:</p>
<p>-O delegado territorial da Conselleria de Pesca, Marisqueo e Acuicultura, ou persoa en quen delegue.</p>
<p>-O xefe de servicio de ensinanzas náutico e marítimo-pesqueiras.</p>
<p>-Os directores dos centros onde se impartan as ensinanzas.</p>
<p>-Os xefes de estudio dos centros onde se impartan as ensinanzas.</p>
<p>-Un funcionario da Dirección Xeral de Formación Pesqueira e Investigación, que actuará como secretario/a, con voz e voto.</p>
<p>5.2. Das reunións celebradas pola comisión levantarase acta, que será remitida á Dirección Xeral de Formación Pesqueira e Investigación.</p>
<p>Sexto.-Adxudicación de axudas.</p>
<p>6.1. A dirección do centro, unha vez revisadas as solicitudes, confeccionará un proxecto de expediente económico para a formación en empresas. Este expediente económico, xunto cunha copia de tódalas solicitudes, remitirase á Dirección Xeral de Formación Pesqueira e Investigación dentro dos 15 días seguintes ó do remate do prazo de presentación de solicitudes.</p>
<p>6.2. A Dirección Xeral de Formación Pesqueira e Investigación, logo de revisa-las solicitudes e comproba-la vixencia dos concertos de colaboración, reexpedirá toda a documentación á Comisión de Selección e Seguimento de axudas.</p>
<p>6.3. A comisión, vistas as solicitudes presentadas, os proxectos económicos e o crédito dispoñible, fará a oportuna proposta de adxudicación ó director xeral de Formación Pesqueira e Investigación.</p>
<p>O director xeral resolverá, notificándolle a cada centro a concesión ou denegación provisional das axudas e, se é o caso, a modificación das contías solicitadas.</p>
<p>6.4. A partir da data de comunicación ós centros mencionada no punto anterior, abrirase un prazo de 15 días naturais para os interesados formularen as reclamacións que consideren oportunas perante a comisión de selección.</p>
<p>6.5. Resoltas as reclamacións formuladas, a dirección xeral, no prazo dun mes, dictará resolución na que se farán consta-las adxudicacións definitivas.</p>
<p>Contra esta resolución poderase interpoñer recurso ordinario perante o conselleiro de Pesca, Marisqueo e Acuicultura no prazo dun mes.</p>
<p>A falta de notificación no termo de tres meses determinará a súa denegación presunta.</p>
<p>Sétimo.-Aboamento das axudas.</p>
<p>O pagamento das axudas farase dunha soa vez, logo da certificación do centro de que se remataron as xornadas de prácticas e ata un límite de 5.000.000 de ptas. (30.050,61E), con cargo á aplicación orzamentaria 12.04.322S.480.0. -Formación Profesional FSE-, existindo crédito suficiente na partida indicada nos orzamentos xerais da Comunidade Autónoma de Galicia para 1999.</p>
<p>Oitavo.-Estas axudas son incompatibles coas de residencia por razón de estudios.</p>
<p>Disposición derradeira</p>
<p>Autorízase a Dirección Xeral de Formación Pesqueira e Investigación a desenvolve-lo disposto nesta orde, que entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 11 de marzo de 1999.</p>
<p>P.D. (Orde 17-12-1997, DOG nº 246, do 22)</p>
<p>Juan José Álvarez Pérez</p>
<p>Secretario xeral da Consellería de Pesca,</p>
<p>Marisqueo e Acuicultura</p>

