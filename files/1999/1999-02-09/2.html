---
date: '1999-02-09'
id: 3B12
page: 1
number: 26
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 28 de xaneiro de 1999 pola que se regula a concesión de subvencións ás
  asociacións e institucións privadas sen fin de lucro e entidades análogas para
  fomenta-lo coñecemento e o uso social da lingua galega.
range: Orde
url: 'https://www.xunta.gal/dog/Publicados/1999/19990209/Anuncio3B12_gl.html'
---
<p>A Consellería de Educación e Ordenación Universitaria, coa finalidade de lle dar cumprimento ó disposto na Lei 3/1983, de normalización lingüística, vén concedendo axudas ás asociacións e entidades sen fin de lucro e entidades análogas, constituídas na nosa Comunidade Autónoma ou fóra dela, que realicen actividades de promoción da lingua galega, a través do fomento do coñecemento e do uso social da lingua galega.</p>
<p>De acordo coas indicacións presentadas pola Comisión Coordinadora para a Normalización Lingüística da Xunta de Galicia, e coa normativa vixente en materia de subvencións, faise pública a presente convocatoria.</p>
<p>Para tal fin,</p>
<p>DISPOÑO:</p>
<p>Artigo 1º.-Suxeitos.</p>
<p>A presente orde vai dirixida ás institucións privadas sen fin de lucro legalmente constituídas e entidades análogas, agás as dependentes de entidades locais, as asociacións de pais de alumnos, os movementos de renovación pedagóxica e as diferentes agrupacións das entidades antes citadas.</p>
<p>Para os efectos da presente orde terán a condición de entidades locais as que gocen de tal carácter na Lei 7/1985, do 2 de abril, de bases do réxime local, no seu artigo 3.</p>
<p>Artigo 2º.-Obxecto.</p>
<p>Convócanse subvencións en réxime de concorrencia competitiva para a realización de actividades, proxectos ou organización doutras actuacións que teñan como finalidade principal o fomento do coñecemento e do uso social da lingua galega. Estas subvencións suxeitaranse ás normas contidas na presente orde e irán con cargo á partida orzamentaria 07.06.353F.480.0 cunha contía máxima total de 119.185.000 ptas. correspondentes ós orzamentos xerais da Comunidade Autónoma de Galicia para o ano 1999.</p>
<p>a) Destinaranse 79.185.000 pesetas distribuídas en subvencións de ata 250.000 pesetas cada unha.</p>
<p>b) Destinaranse 40.000.000 de pesetas, distribuídas en subvencións de ata 1.500.000 pesetas cada unha, para os proxectos de maior interese ou dificultade de realización, anovación, difusión social ou perdurabilidade temporal.</p>
<p>A contía de cada subvención non poderá supera-la cantidade de 1.500.000 pesetas por acción solicitada. Non obstante, por proposta motivada da comisión de avaliación, poderanse conceder subvencións en porcentaxes superiores ás anteriormente indicadas. De non esgotarse o orzamento sinalado no anterior punto b, o remanente poderá incrementa-lo orzamento do punto a.</p>
<p>Cada solicitante poderá presentar un máximo de tres solicitudes de subvención, e cada unha delas referirase a un único proxecto de acción.</p>
<p>Artigo 3º.-Requisitos.</p>
<p>Subvencionaranse as actividades obxecto da presente orde que empreguen correctamente o galego, segundo o disposto na lexislación vixente (disposición adicional da Lei 3/1983, do 15 de xuño, e Decreto 173/1982, do 17 de novembro), e que teñan como fin principal o fomento do coñecemento e do uso social da lingua galega. Estas actividades deberán realizarse entre o 1 de xaneiro de 1999 e o 15 de outubro de 1999.</p>
<p>Os adxudicatarios das subvencións velarán dun xeito especial pola calidade lingüística das actividades que realicen.</p>
<p>Artigo 4º.-Criterios de concesión.</p>
<p>Consideraranse criterios preferentes de concesión da subvención, sen orde de prelación, os seguintes:</p>
<p>1. O fomento do coñecemento e o uso da lingua galega en actuacións de carácter permanente.</p>
<p>2. A continuidade no tempo na elaboración de accións de calidade.</p>
<p>3. A traducción de documentación, publicacións, etc.</p>
<p>4. A modificación, para a lingua galega, da razón social da entidade.</p>
<p>5. A publicidade da asociación en calquera soporte ou medio.</p>
<p>Artigo 5º.-Documentación.</p>
<p>No momento de face-la solicitude da subvención, os interesados presentarán a seguinte documentación:</p>
<p>1. Solicitude, presentada segundo o modelo recollido no anexo I da presente orde, debidamente cuberta. O incumprimento desta obriga por parte dos interesados dará lugar o arquivo das actuacións sen mais trámite.</p>
<p>2. Acreditación da personalidade do solicitante e da súa representación, mediante fotocopia compulsada, dos correspondentes estatutos e, se fose o caso, da resolución do órgano competente no que se lle concede a representación da entidade.</p>
<p>3. Fotocopia do CIF da entidade.</p>
<p>4. Unha memoria pormenorizada de actividades.</p>
<p>5. Cando a acción proposta inclúa contratación de persoal lingüista, de acordo co estipulado no artigo 11 b), acreditarase xunto co proxecto presentado a competencia en lingua galega do citado persoal.</p>
<p>Artigo 6º.-Entrega da documentación.</p>
<p>As solicitudes, xunto coa documentación citada no artigo precedente, presentaranse no rexistro xeral da Consellería de Educación e Ordenación Universitaria (edificio administrativo de San Caetano, Santiago de Compostela), no prazo de 30 días naturais contados a partir do seguinte ó da publicación desta orde no Diario Oficial de Galicia, sendo de aplicación o previsto no artigo 38.4º da Lei de réxime xurídico das administracións públicas e do procedemento administrativo común.</p>
<p>Artigo 7º.-Procedemento.</p>
<p>Recibidas as solicitudes, serán tramitadas polos servicios competentes da Dirección Xeral de Política Lingüística, que procederán a aplica-los criterios e prioridades desta orde, redactando un informe proposta de concesión, denegación ou exclusión, se fose o caso, das subvencións.</p>
<p>Artigo 8º.-Órgano informante.</p>
<p>Será competente para a valoración do informe proposta citado no artigo anterior unha comisión de avaliación presidida polo director xeral de Política Lingüística, ou a persoa na que delegue, e composta polos seguintes membros:</p>
<p>-O subdirector xeral de Promoción e Ensino da Lingua Galega.</p>
<p>-A xefa do Servicio de Xestión e Promoción Lingüística.</p>
<p>-O xefe da Sección de Xestión e Coordinación Lingüística</p>
<p>-Un funcionario da Dirección Xeral de Política Lingüística, que actuará como secretario con voz e sen voto.</p>
<p>A citada comisión poderá pedir asesoramento ás institucións ou persoas que considere conveniente para a avaliación dos proxectos.</p>
<p>Artigo 9º.-Resolución.</p>
<p>Á vista do informe da comisión de avaliación, o conselleiro de Educación e Ordenación Universitaria dictará a resolución que porá fin á vía administrativa.</p>
<p>Contra a resolución, os interesados poderán interpoñer recurso contencioso-administrativo perante o Tribunal Superior de Xustiza de Galicia, no prazo de dous meses contados a partir do día seguinte ó da publicación da resolución no Diario Oficial de Galicia, de acordo cos artigos 57 e seguintes da Lei reguladora da xurisdicción contencioso-administrativa.</p>
<p>As notificacións publicaranse no taboleiro de anuncios da Oficina de Información e Atención ó Cidadán da Consellería de Educación e Ordenación Universitaria (edificio administrativo de San Caetano, bloque 2, baixo, Santiago de Compostela), e no Diario Oficial de Galicia notificándoselles así mesmo ós interesados.</p>
<p>A concesión de anticipos e pagamentos parciais regularase de acordo coa lexislación vixente na materia.</p>
<p>Se no prazo de tres meses non recaese resolución expresa desta convocatoria, as solicitudes presentadas entenderanse desestimadas.</p>
<p>Artigo 10º.-Aceptación da subvención e compromisos.</p>
<p>As entidades seleccionadas terán que comunicarlle por escrito a aceptación da subvención concedida, e os compromisos que isto supón, á Dirección Xeral de Política Lingüística, no prazo máximo de dez días contados a partir da publicación da resolución no Diario Oficial de Galicia. A omisión desta comunicación dará lugar ó arquivo do expediente sen máis trámite.</p>
<p>Nas publicacións constará, coa mesma técnica que os créditos da entidade promotora, o patrocinio da Dirección Xeral de Política Lingüística da Consellería de Educación e Ordenación Universitaria, empregando para iso os logotipos aprobados pola imaxe corporativa da Xunta de Galicia.</p>
<p>Artigo 11º.-Xustificación.</p>
<p>O prazo improrrogable de xustificación e entrega da totalidade da documentación que a seguir se cita, nas condicións expresadas na presente orde, rematará o 15 de outubro de 1999.</p>
<p>Antes da citada data deberá remitírselle á Dirección Xeral de Política Lingüística, facendo sempre referencia ó número de expediente, a seguinte documentación:</p>
<p>1. Xustificantes orixinais, ou fotocopia compulsada, dos gastos realizados, por un valor mínimo equivalente ó da axuda outorgada, de acordo coa resolución de concesión e nos termos expresados</p>
<p>no proxecto presentado. No caso de presentar máis dun xustificante, deberá facerse unha relación numerada e pormenorizada das facturas que se envían; nesta relación reflectirase o número de factura, o nome do emisor, o seu importe, suma parcial folla por folla e suma total da relación.</p>
<p>2. Mostras que respondan ás actividades subvencionadas, se fose o caso, ou xustificación documental (dossier de prensa, vídeo, fotografías, disquetes, gravación magnetofónica, etc) da realización da actividade.</p>
<p>En relación cos xustificantes citados no número 1 deste artigo, as súas datas estarán comprendidas entre o 1 de xaneiro de 1999 e o 15 de outubro de 1999, admitíndose unicamente os relativos a:</p>
<p>a) Gastos de material e servicios necesarios para a realización da actividade subvencionada, consonte o expresado na memoria descritiva e no orzamento presentado xunto coa solicitude.</p>
<p>b) Gastos de persoal que, no caso de asesoramento lingüístico, terá que ser licenciado en filoloxía galega ou equivalente, ou tratarse de profesorado especialista en lingua e literatura galegas.</p>
<p>O incumprimento destas obrigas por parte do interesado dará lugar ó arquivo do seu expediente sen máis trámite.</p>
<p>Artigo 12º.-Perda da subvención.</p>
<p>Os beneficiarios das axudas teñen a obriga de facilitar toda a información requirida polos órganos de control da Administración. Así mesmo, os devanditos órganos poderán levar a cabo labores de inspección destinados a verificar que as subvencións sexan destinadas á finalidade para a que foron concedidas.</p>
<p>Calquera alteración verbo dos datos que figuran no impreso de solicitude e calquera outro incumprimento das normas contidas na presente orde, terá como consecuencia a revogación da axuda e, se fose o caso, a entidade terá que reintegra-las cantidades percibidas.</p>
<p>No caso de que se lle conceda á mesma entidade no prazo de vigor da presente orde outra subvención para esta mesma finalidade, a entidade terá que llo comunicar á Administración, sendo de aplicación o disposto no artigo 78.3º da Lei 11/1992, do 7 de outubro.</p>
<p>Disposicións derradeiras</p>
<p>Primeira.-Facúltase o director xeral de Política Lingüística para dictar, no ámbito das súas competencias, as resolucións precisas para o desenvolvemento desta orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 28 de xaneiro de 1999.</p>
<p>Celso Currás Fernández</p>
<p>Conselleiro de Educación e Ordenación Universitaria</p>

