---
date: '1999-11-25'
id: 125B6
page: 13
number: 228
agency: CONSELLERÍA DE ECONOMÍA E FACENDA
section: I. DISPOSICIÓNS XERAIS
title: >-
  Decreto 302/1999, do 17 de novembro, polo que se modifica o Decreto 284/1994,
  do 15 de setembro, de regulación de avais do Instituto Galego de Promoción
  Económica.
range: Decreto
url: 'https://www.xunta.gal/dog/Publicados/1999/19991125/Anuncio125B6_gl.html'
---
<p>En liña cos obxectivos marcados polos acordos sobre medidas para o crecemento e o emprego en Galicia 1998-2001, subscritos entre a Xunta de Galicia e os distintos axentes económicos e sociais para asegura-la creación de emprego estable, a Xunta de Galicia considera oportuno profundar no seu apoio ó Sistema de Sociedades de Garantía Recíproca como instrumentos financeiros ó servicio das necesidades das pequenas e medianas empresas.</p>
<p>O Decreto 132/1995, do 10 de maio, que modificou o Decreto 284/1994, de regulación de avais do Igape, xa introduciu a posibilidade para o Igape de reavalar, ante as sociedades de garantía recíproca domiciliadas en Galicia e ata o 25% do risco que estas asumisen como primeiras avalistas, aquelas operacións acollidas ós programas de fomento empresarial que para tal fin se concertasen entre o Igape e as sociedades de garantía recíproca.</p>
<p>Á vista da especificidade da natureza destas operacións de reaval, estímase conveniente establecer un procedemento independente para a súa aprobación.</p>
<p>Na súa virtude, por proposta do conselleiro de Economía e Facenda e logo de deliberación do Consello da Xunta de Galicia na súa reunión do día dezasete de novembro de mil novecentos noventa e nove,</p>
<p>DISPOÑO:</p>
<p>Artigo 1º</p>
<p>Dáse nova redacción ó punto 5 do artigo 2º do Decreto 284/1994, de regulación de avais do Igape:</p>
<p>5. Así mesmo, o Igape, renunciando ó beneficio de excusión, poderá reavalar, ante as sociedades de garantía recíproca domiciliadas en Galicia, o risco que estas asuman como primeiras avalistas por aquelas operacións acollidas ós programas de fomento empresarial que para tal efecto se aproben.</p>
<p>Artigo 2º</p>
<p>Engádese un punto 3 ó artigo 4º do Decreto 284/1994, de regulación de avais do Igape:</p>
<p>3. Nos avais contemplados no punto 5 do artigo 2º deste decreto, será o Igape quen responderá dos falidos que se é o caso se produzan, con cargo á dotación orzamentaria para tal efecto habilitada.</p>
<p>Disposición adicional</p>
<p>Facúltase o conselleiro de Economía e Facenda para regular mediante orde os requisitos e procedementos de concesión dos avais establecidos neste decreto, a porcentaxe máxima de risco avalado e</p>
<p>o sistema de recuperación de falidos. Así mesmo, mediante orde da Consellería de Economía e Facenda poderase habilita-lo Igape para que concerte coas sociedades de garantía recíproca domiciliadas en Galicia os convenios de colaboración oportunos para implementar este sistema.</p>
<p>Disposición final</p>
<p>Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, dezasete de novembro de mil novecentos noventa e nove.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>

