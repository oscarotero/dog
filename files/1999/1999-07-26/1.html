---
date: '1999-07-26'
id: CD06
page: 9588
number: 142
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Decreto 216/1999, do 15 de xullo, polo que se autoriza o cambio de
  denominación de determinados centros do sistema universitario de Galicia.
range: Decreto
url: 'https://www.xunta.gal/dog/Publicados/1999/19990726/AnuncioCD06_gl.html'
---
<p>A Lei 11/1989, do 20 de xullo, de ordenación do sistema universitario de Galicia (DOG nº 156, do 16 de agosto), supuxo a realización dunha planificación xeral do sistema. Ó desenvolvemento desta planificación contribuíron diversos decretos.</p>
<p>Unha vez rematado o proceso de expansión do sistema universitario de Galicia, trabállase a prol da súa consolidación, atendendo expresamente os problemas derivados da definición específica de cada campus.</p>
<p>Actualmente, a denominación das escolas universitarias de graduados sociais creadas na Comunidade Autónoma non se axusta á denominación dos estudios que se imparten nelas, polo que é necesario modifica-la denominación destes centros.</p>
<p>Con este decreto dáselle cumprimento ó cambio de denominación das escolas universitarias de graduados sociais das universidades de Santiago de Compostela, A Coruña e Vigo, solicitados por estas universidades e ó cambio de denominación da Facultade de Humanidades do Campus de Vigo e da Escola Universitaria de Enxeñería Técnica de Industrias Forestais do Campus de Pontevedra, solicitados pola Universidade de Vigo, unha vez que teñen cumpridos xa tódolos requisitos previos ó acto formal da autorización do cambio de denominación por parte da Xunta de Galicia.</p>
<p>Por todo isto, en aplicación dos artigos 2.13º e 11.1º da Lei 5/1987, do 27 de maio (DOG do 2 de xuño), do Consello Social da Universidade e do Consello Universitario de Galicia, por instancia dos Consellos Sociais das Universidades de Santiago de Compostela, A Coruña e Vigo, co informe favorable do Consello Universitario de Galicia, por proposta do conselleiro de Educación e Ordenación Universitaria, e logo de deliberación do Consello da Xunta de Galicia na súa reunión do día quince de xullo de mil novecentos noventa e nove,</p>
<p>DISPOÑO:</p>
<p>Artigo 1º.-Universidade de Santiago de Compostela.</p>
<p>Concédese autorización para que a Escola Universitaria de Graduados Sociais do Campus de Santiago de Compostela, integrada polo Decreto 241/1991, do 4 de xullo, (DOG do 18 de xullo), pase a denominarse Escola Universitaria de Relacións Laborais, albergando os estudios xa autorizados e ratificados polo Decreto 247/1992, do 30</p>
<p>de xullo (DOG do 17 de agosto), conducentes ó título de diplomado en relacións laborais.</p>
<p>Artigo 2º.-Universidade da Coruña.</p>
<p>Concédese autorización para que as escolas universitarias de graduados sociais do Campus da Coruña e do Campus de Ferrol, adscritas polo Decreto 416/1990, do 31 de xullo (DOG do 10 de agosto), pasen a denominarse escolas universitarias de relacións laborais, albergando os estudios xa autorizados e ratificados polo Decreto 247/1992, do 30 de xullo, conducentes ó título de diplomado en relacións laborais.</p>
<p>Artigo 3º.-Universidade de Vigo.</p>
<p>1. Concédese autorización para que a Escola Universitaria de Graduados Sociais do Campus de Vigo, adscrita polo Decreto 274/1991, do 30 de xullo (DOG do 13 de agosto), pase a denominarse Escola Universitaria de Relacións Laborais, albergando os estudios xa autorizados e ratificados polo citado Decreto 247/1992, do 30 de xullo, conducentes ó título de diplomado en relacións laborais.</p>
<p>2. Concédese autorización para que a Facultade de Humanidades do Campus de Vigo, creada polo Decreto 505/1990, do 2 de novembro (DOG do 19 de novembro), pase a denominarse Facultade de Filoloxía e Traducción, albergando os estudios xa autorizados polos decretos 274/1991, do 30 de xullo, 192/1993, do 29 de xullo (DOG do 17 de agosto), e 248/1998, do 10 de setembro (DOG do 18 de setembro), conducentes ós títulos de licenciado en traducción e interpretación, licenciado en filoloxía hispánica, licenciado en filoloxía inglesa e licenciado en filoloxía galega.</p>
<p>3. Concédese autorización para que a Escola Universitaria de Enxeñería Técnica de Industrias Forestais do Campus de Pontevedra, creada polo Decreto 416/1990, do 31 de xullo, pase a denominarse Escola Universitaria de Enxeñería Técnica Forestal, albergando os estudios xa autorizados polo citado decreto, conducentes ó título de enxeñeiro técnico forestal, especialidade en industrias forestais.</p>
<p>Disposicións derradeiras</p>
<p>Primeira.-Autorízase o conselleiro de Educación e Ordenación Universitaria para que, no ámbito das súas competencias, dicte as disposicións necesarias para o desenvolvemento deste decreto.</p>
<p>Segunda.-Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, quince de xullo de mil novecentos noventa e nove.</p>
<p>Manuel Fraga Iribarne</p>
<p>Presidente</p>
<p>Celso Currás Fernández</p>
<p>Conselleiro de Educación e Ordenación Universitaria</p>

