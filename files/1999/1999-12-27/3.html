---
date: '1999-12-27'
id: 13CCA
page: 15
number: 248
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Orde do 17 de decembro de 1999 pola que se desenvolve o número 5º do artigo 2
  do Decreto 284/1994 e se fixa a achega do Instituto Galego de Promoción
  Económica ás sociedades de garantía recíproca domiciliadas en Galicia.
range: Orde
url: 'https://www.xunta.gal/dog/Publicados/1999/19991227/Anuncio13CCA_gl.html'
---
<p>En liña cos obxectivos marcados polos acordos sobre medidas para o crecemento e o emprego en</p>
<p>Galicia 1998-2001, subscritos entre a Xunta de Galicia e os distintos axentes económicos e sociais para asegura-la creación de emprego estable, a Consellería de Economía e Facenda considera oportuno afondar no seu apoio ó sistema de sociedades de garantía recíproca como instrumentos financeiros ó servicio das necesidades das pequenas e medianas empresas.</p>
<p>Considérase tal apoio fundamental sobre todo nas empresas de nova creación, nas empresas en expansión, para os proxectos promovidos por novos emprendedores e para aqueloutros referidos ós sectores considerados prioritarios para Galicia, como o medio para posibilita-lo acceso ó crédito en adecuadas condicións de custo e prazos, posibilitando deste xeito unha maior asunción de risco a favor daqueles proxectos viables técnica, económica e comercialmente, independentemente do patrimonio que poidan achegar como garantía.</p>
<p>Para tal fin, o número 5º do artigo 2 do Decreto 284/1994, do 15 de setembro, de regulación de avais do Igape, modificado polo Decreto 132/1995, do 10 de maio, e polo Decreto 302/1999, do 17 de novembro, prevé a concesión de reavais ante as sociedades de garantía recíproca domiciliadas en Galicia (SGR). Por outra banda, mediante ordes anuais viñéronse establecendo achegas non reintegrables ó Fondo de Provisións Técnicas das SGR.</p>
<p>Por iso, mediante esta orde preténdese desenvolver un sistema mixto de reaval e de achegas que permitirá, por un lado, potencia-la prestación de garantías por parte das SGR para proxectos empresariais viables e, por outro, fortalece-lo seu Fondo de Provisións Técnicas.</p>
<p>En virtude das funcións que a lei lle encomenda ó Igape, considérase que este é o instrumento adecuado para implementar esta orde a través da subscrición dos oportunos convenios de colaboración coas SGR.</p>
<p>En virtude do exposto,</p>
<p>DISPOÑO:</p>
<p>Artigo 1º</p>
<p>O Igape, de conformidade co disposto no nº 5 do artigo 2 do Decreto 284/1994. de regulación de avais do Igape, segundo a redacción dada polo Decreto 302/1999, do 17 de novembro, poderá reavalar con renuncia ó beneficio de excusión e ante as sociedades de garantía recíproca domiciliadas en Galicia (SGR), ata o 35% do principal dos créditos ou préstamos dos que sexan primeiros avalistas e que financien operacións consideradas viables técnica, económica e comercialmente, aínda cando as garantías patrimoniais achegadas puidesen ser insuficientes sen o apoio do reaval do Igape.</p>
<p>Artigo 2º</p>
<p>O prazo de vixencia do reaval do Igape non superará os límites establecidos no citado Decreto 284/1994.</p>
<p>Artigo 3º</p>
<p>As operacións reavaladas deberán reuni-los seguintes requisitos:</p>
<p>1. O seu titular deberá ser unha pequena e mediana empresa domiciliada en Galicia e que cumpra os seguintes requisitos:</p>
<p>a) Ter como máximo 250 traballadores.</p>
<p>b) Que os seus recursos propios non sexan superiores a 500 millóns de pesetas.</p>
<p>c) Non te-lo seu capital participado en máis dun 25% por outra empresa, agás nos casos nos que as cifras consolidadas non superen os requisitos establecidos nas alíneas a) e b).</p>
<p>Os anteriores criterios entenderanse automaticamente modificados en canto o Goberno, en aplicación da disposición adicional terceira da Lei 1/1994, do 11 de marzo, sobre réxime xurídico das sociedades de garantía recíproca, os modifique en función dos que fixa a normativa comunitaria.</p>
<p>2. Que o seu titular presente ante unha SGR un proxecto empresarial que resulte viable técnica, económica e comercialmente, segundo os criterios de análise xeralmente aceptados, aínda cando as garantías patrimoniais achegadas puidesen ser insuficientes sen o reaval do Igape.</p>
<p>Artigo 4º</p>
<p>Consideraranse prioritarios os proxectos productivos, comerciais e de distribución que cumpran algunha das seguintes condicións:</p>
<p>a) Os proxectos que desenvolvan actividades incluídas dentro dos seguintes complexos:</p>
<p>-Agro-gandeiro.</p>
<p>-Mar-industria.</p>
<p>-Silvícola-madeireiro.</p>
<p>-Turismo.</p>
<p>-Minerais non metálicos: granito e lousa.</p>
<p>-Téxtil-confección.</p>
<p>-Automóbil.</p>
<p>-Telecomunicacións e audiovisual e aqueloutros que poidan ser incluídos en futuros acordos dentro do marco do Plan de Emprego de Galicia 1998-2001.</p>
<p>b) Os proxectos promovidos por unha empresa de nova creación, os novos centros de traballo, incluídos os de comercialización asociados coa actividade de producción, os que comporten a producción de novos productos e aqueloutros que completen ciclos productivos e non estean incluídos dentro da alínea a) anterior.</p>
<p>c) Os proxectos promovidos por empresas con alto potencial de crecemento. Entenderase que cumpren esta condición aquelas empresas que aumentasen o seu volume de negocio de forma continuada por encima do 15% os tres últimos exercicios e obtivesen beneficios.</p>
<p>d) Os proxectos promovidos por novos emprendedores, en especial, cando sexan xoves empresarios.</p>
<p>Artigo 5º</p>
<p>Os reavais concederanse mediante resolución do director xeral do Igape por orde de entrada no Igape da solicitude da SGR coa documentación que acredite o cumprimento dos requisitos establecidos nesta orde, sen que sexa precisa a súa formalización contractual. A póliza de aval formalizada entre a SGR e a empresa avalada deberá reflecti-lo reaval do Igape.</p>
<p>Artigo 6º</p>
<p>O importe de risco que poderá asumi-lo Igape con cargo a estas operacións determinarase anualmente conforme as dispoñibilidades orzamentarias que para tal efecto se habiliten.</p>
<p>Artigo 7º</p>
<p>Os importes de falidos en operacións reavaladas liquidaranse acumuladamente antes da finalización do exercicio económico. As notificacións de falido realizadas pola SGR antes do 1 de decembro serán liquidadas polo Igape antes do 31 de decembro. As notificadas con posterioridade serán liquidadas antes do 31 de decembro do exercicio seguinte.</p>
<p>Artigo 8º</p>
<p>As SGR comunicaranlle trimestralmente ó Igape a relación de avais ou fianzas formalizados en cada período, os falidos producidos e as cantidades recobradas. En caso de falido das operacións reavaladas, o Igape participará proporcionalmente ó seu risco nos recobros que obteña a SGR primeira avalista.</p>
<p>Artigo 9º</p>
<p>Co fin de facilita-la asunción de riscos, o crecemento do crédito e mante-lo coeficiente de solvencia das SGR, o Igape poderá concederlles unha achega non reintegrable ó seu Fondo de Provisións Técnicas, calculada na porcentaxe que se determine sobre o risco que non estea xa reavalado polo Igape.</p>
<p>O importe da achega do Igape de terminarase anualmente conforme as dispoñibilidades orzamentarias que para tal efecto se habiliten e concretarase nos convenios que para tal efecto se subscriban entre o Igape e as SGR.</p>
<p>Artigo 10º</p>
<p>A achega establecida no artigo anterior deberá ser contabilizada de forma facilmente identificable e separada. As SGR con carácter xeral deberanlle comunicar trimestralmente ó Igape a situación do Fondo de Provisións Técnicas respecto ás operacións formalizadas.</p>
<p>Disposición adicional</p>
<p>Habilítase o Igape para concertar coas SGR os convenios oportunos para desenvolver aqueles aspectos de detalle, procedementais e de interpre</p>
<p>tación que se estimen convenientes, respecto ás axudas establecidas na presente orde.</p>
<p>Disposición derradeira</p>
<p>Esta orde entrerá en vigor o día seguinte ó da súa públicación no Diario Oficial de Galicia e a súa efectividade requirirá a subscrición dos oportunos convenios entre o Igape e as SGR.</p>
<p>Santiago de Compostela, 17 de decembro de 1999.</p>
<p>José Antonio Orza Fernández</p>
<p>Conselleiro de Economía e Facenda</p>

