---
date: '1999-06-25'
id: E8C2
page: 8
number: 121
agency: FEDERACIÓN GALEGA DE TENIS
section: VI. ANUNCIOS
title: Anuncio.
range: Anuncio.
url: 'https://www.xunta.gal/dog/Publicados/1999/19990625/AnuncioE8C2_gl.html'
---
<p>A Federación Galega de Tenis, en asemblea xeral, celebrada o día 20 de febreiro de 1999, aprobou a modificación dos seus estatutos, afectando a dita reforma ós artigos que a continuación se relacionan, e que quedan redactados do seguinte modo:</p>
<p>Artigo 1º.-Definición e obxecto.</p>
<p>A Federación Galega de Tenis (en anagrama FGT) é unha entidade asociativa privada, sen ánimo de lucro, que ten por obxecto a promoción do deporte do tenis, e está integrada polos clubes deportivos, deportistas, técnico-adestradores, xuíces-árbitros da devandita modalidade deportiva así como por outros colectivos interesados especificados no artigo 6º.</p>
<p>Artigo 2º.-Réxime xurídico.</p>
<p>A FGT ten personalidade xurídica, plena capacidade de obrar, e un patrimonio propio e independente daquel dos seus asociados, e réxese polo disposto na Lei 11/1997, do 22 de agosto, xeral do deporte de Galicia; polas demais disposicións legais que lle sexan aplicables, e polo establecido nos presentes estatutos e nos seus regulamentos.</p>
<p>A FGT é unha entidade de utilidade pública, cos beneficios que o ordenamento xurídico outorga para este tipo de entidades.</p>
<p>Artigo 3º.-Funcións e competencias.</p>
<p>Son funcións da FGT as que derivan do seu propio obxecto, tal e como vén definido no artigo 1º dos presentes estatutos, así como as que lle outorga a lei, e, especificamente, as seguintes:</p>
<p>a) Promoción e desenvolvemento da práctica do tenis.</p>
<p>b) Elabora-las normas técnicas da modalidade deportiva do tenis e dirixir e regula-las actividades propias desta.</p>
<p>c) Dictar normas de aplicación específica ós deportistas, podendo establecer listas e clasificacións destes.</p>
<p>d) A potestade para determina-la súa propia organización interna e para dictar regulamentos no ámbito da súa competencia, conforme os seus estatutos e disposicións legais vixentes.</p>
<p>e) Desenvolver programas de especialización do deporte do tenis.</p>
<p>f) Deseñar, eleborar e executa-los plans de preparación dos tenistas de alto nivel e as listas destes en colaboración coa Administración deportiva de Galicia e, se é o caso, coa Real Federación Española de Tenis (RFET)</p>
<p>g) Colaborar coa Administración autonómica e cooperar coa RFET, se é o caso, na formación de técnicos deportivos.</p>
<p>h)Organizar e dirixi-las competicións tenísticas de carácter oficial que se desenvolvan no ámbito da Comunidade Autónoma, de acordo coas normas e cos regulamentos autonómicos, nacionais e interna</p>
<p>cionais que sexan aplicables. Expedirá, para estes efectos, as correspondentes licencias deportivas.</p>
<p>i) A tutela, control e supervisión que sobre os seus propios asociados lle recoñece o ordenamento xurídico deportivo.</p>
<p>j) Exerce-la potestade disciplinaria nos termos establecidos na lexislación vixente, así como nos seus propios estatutos e regulamentos.</p>
<p>k) Resolver en vía de recurso as impugnacións contra os acordos dos órganos dos clubs de tenis adscritos á FGT.</p>
<p>l) Exerce-lo control das subvencións oficiais que se lles asignen ós clubs de tenis a ela afiliados.</p>
<p>m) Designa-los tenistas que integrarán a selección galega, para a cal os clubs deberán poñer á disposición da FGT os deportistas elixidos.</p>
<p>n) Representar a Galicia en actividades e competicións tenísticas de carácter estatal ou supraestatal, celebradas dentro e fóra de Galicia, organizando a selección galega de tenis.</p>
<p>o) Colaborar coa Administración deportiva de Galicia, os entes locais e as agrupacións deportivas escolares na organización e no desenvolvemento dos programas xerais do deporte do tenis na idade escolar.</p>
<p>p) Executa-las resolucións do Comité Galego de Xustiza Deportiva.</p>
<p>q) Colaborar coa Administración deportiva de Galicia e outros órganos competentes da Administración autonómica na prevención, no control e na represión do uso de substancias e grupos farmacolóxicos prohibidos no deporte e na prevención e no control da violencdia no deporte.</p>
<p>r) Poderá, ademais das súas propias atribucións, executar por delegación da Administración autonómica programas de promoción do tenis.</p>
<p>s) Aqueloutras funcións que poida encomendarlle a Administración deportiva da Comunidade Autónoma.</p>
<p>Artigo 4º.-Ámbito territorial.</p>
<p>A FGT é a única federación galega existente para a modalidade deportiva do tenis, e polo tanto, exerce as súas competencias con carácter exclusivo no conxunto do territorio galego.</p>
<p>As competicións ou actividades da FGT entenderase autorizadas pola Administración autonómica, conforme o establecido no artigo 11 a) da Lei 11/1997, xeral do deporte de Galicia.</p>
<p>Terán o carácter de oficiais, aquelas competicións de tenis organizadas pola FGT no ámbito autonómico, agás denegación expresa da Administración deportiva de Galicia, que deberá ser motivada.</p>
<p>A FGT forma parte da Real Federación Española de Tenis, quen pola súa banda está integrada na ITF (Federación Internacional de Tenis) e ETA (Asociación Europea de Tenis), polo que acata e acepta as normativas e regulamenos destas institucións.</p>
<p>Artigo 6º.-Estamentos.</p>
<p>A FGT está integrada polos seguintes estamentos:</p>
<p>1. Deportistas.</p>
<p>2. Clubs deportivos.</p>
<p>3. Técnicos-adestradores.</p>
<p>4. Xuíces-árbitros.</p>
<p>5. Outros colectivos interesados.</p>
<p>Para que queden integrados na FGT outros colectivos interesados no deporte do tenis, será necesario:</p>
<p>a) A existencia dun colectivo diferenciado dos estamentos xa existentes e que estea interesado, de xeito exclusivo ou prioritario, no deporte do tenis, sen ánimo de lucro e que a súa razón de ser veña determinada por unha actividade ou nexo obxectivo relacionado directamente con este deporte.</p>
<p>b) Que o dito obxectivo estea representado por unha comisión xestora que se responsabilice del, constituida polo menos por cinco membros, e conte coa adhesión expresa de polo menos 50 persoas físicas ou xurídicas, as actividades das cales teñan lugar no territorio das catro provincias galegas.</p>
<p>c) Que a devandita comisión xestora formule solicitude de integración na FGT dirixida ó presidente dela, na que se xustifiquen os extremos comprendidos nos epígrafes anteriores e xuntando, ademais, os informes técnicos e deportivos que sexan necesarios.</p>
<p>d) O presidente da FGT someterá á primeira asemblea xeral que se celebre a solicitude de integración, sendo esta a competente para acordala, o que deberá facer por maioría de dous tercios dos seus asistentes, que representen polo menos a maioría simple dos seus totais compoñentes.</p>
<p>e) Na proposta á asemblea deberase incluír tamén aquela das necesarias modificacións nestes estatutos para adaptalos ó recoñecemento e integración do colectivo de que se trate e a súa representatividade nos órganos da FGT e as correspondentes modificacións deberanse aprobar coa maioría establecida no parágrafo anterior.</p>
<p>f) Tódolos acordos que adopte a asemblea xeral da FGT nesta materia quedarán suxeitos á condición suspensiva da súa aprobación pola Administración deportiva de Galicia e producirán efecto desde a súa data.</p>
<p>As normas anteriores serán tamén de aplicación, analoxicamente se é o caso, cando se trate da integración na FGT doutra modalidade deportiva distinta do tenis, se ben neste suposto se requirirá ademais unha consulta previa á Administración deportiva de Galicia.</p>
<p>Artigo 12º.-Incompatibilidades.</p>
<p>Son causas de inelixibilidade para o desempeño dos cargos de membro da asemblea xeral, da comisión delegada da asemblea, de presidente, e de membro da xunta directiva da FGT as seguintes:</p>
<p>a) Ter sido condenado mediante sentencia xudicial firme que leve anexa a pena principal ou accesoria de inhabilitación absoluta ou especial para cargo público.</p>
<p>b) Ter sido declarado incapaz por decisión xudicial firme.</p>
<p>c) Atoparse inhabilitado para o exercicio de cargos federativos por sanción firme.</p>
<p>O presidente da FGT deberá ser cidadán de Galicia, segundo o disposto no Estatuto de Autonomía.</p>
<p>O cargo de presidente da FGT é incompatible cos cargos de presidente doutra federación e de presidente ou directivo dun club de tenis.</p>
<p>Cando sobreveña unha causa de incompatibilidade inicialmente non existente, a persoa afectada deberá cesar automaticamente no cargo que ocupe.</p>
<p>Artigo 14º.-A asemblea xeral da FGT composición.</p>
<p>14º.1. A asemblea xeral é o órgano superior da FGT estará composta por 60 (sesenta) membros, que serán elixidos, conforme o disposto na parte correspondente destes estatutos, cada catro anos, coincidindo cos Xogos Olímpicos de Inverno, por sufraxio libre, secreto, igual e directo, por e entre os integrantes maiores de idade de cada estamento.</p>
<p>-Representantes do estamento de clubs deportivos.</p>
<p>Total: 42 membros 70%.</p>
<p>-Representantes do estamento de deportistas</p>
<p>Total: 12 membros 20%.</p>
<p>-Representantes do estamento de técnicos-adestradores.</p>
<p>Total: 3 membros 5%.</p>
<p>-Representantes do estamento de xuíces-árbitros.</p>
<p>Total: 3 membros 5%.</p>
<p>Os representantes dos estamentos de técnicos-adestradores e de xuíces-árbitros pertencerán a unha circunscrición única, correspondente á totalidade do territorio galego.</p>
<p>Os representantes dos estamentos de clubs deportivos e deportistas distribuiranse, para cada elección a membros da asemblea xeral, entre as circunscricións provinciais constituídas polos distintos clubes galegos.</p>
<p>A distribución provincial efectuarase automaticamente tomando como base as proporcionalidades existentes, entre o total autonómico de electores e elixibles e o correspondente a cada provincia.</p>
<p>Respecto ás baixas ou vacantes que se produzan entre os membros da asemblea xeral, operarase de conformidade co disposto no artigo 100 destes estatutos.</p>
<p>Ás sesións da asemblea poderá asistir, con voz pero sen voto, o presidente saínte do último mandato.</p>
<p>14º.2.-O nº de membros da asemblea xeral fixarase na convocatoria de eleccións a ela.</p>
<p>Artigo 21º.-Elección do presidente da FGT</p>
<p>O presidente da FGT elixirase cada catro anos, coincidindo cos anos de Xogos Olímpicos de Inverno, mediante sufraxio libre, directo, igual e secreto, por e entre os membros da asemblea xeral que se debe elixir previamente para o mesmo período.</p>
<p>Os candidatos deberán ser presentados, como mínimo polo dez por cento dos membros da asemblea, e a súa elección producirase por un sistema de dobre volta, no caso de que nunha primeira volta ningún candidato acade a maioría absoluta dos votos emi</p>
<p>tidos. Polo demais, será de aplicación o disposto nos presentes estatutos en materia electoral.</p>
<p>Artigo 27º.2</p>
<p>As FGT non poderán aprobar orzamentos deficitarios sen a autorización expresa da Administración deportiva autonómica.</p>
<p>Artigo 28º</p>
<p>A federación galega ten o seu propio réxime de administración e xestión de orzamento e patrimonio, sendo de aplicación, en todo caso, as seguintes regras:</p>
<p>a) Pode promover e organizar actividades e competicións deportivas dirixidas ó público, debendo aplica-los beneficios económicos, se os houbese, ó desenvolvemento do seu obxecto social.</p>
<p>b) Pode gravar e aliena-los seus bens mobles ou inmobles, tomar diñeiro a préstamos e emitir títulos representativos da débeda ou de parte alícuota patrimonial, sempre que os ditos negocios xurídicos non comprometan de modo irreversible o patrimonio da entidade ou do seu obxecto social.</p>
<p>c) Pode exercer, complementariamente, actividades de carácter idustrial, comercial, profesional ou de servicios e destina-los seus bens e recursos ós mesmos obxectivos deportivos, pero en ningún caso poderán repartir beneficios entre os seus membros.</p>
<p>d) Non poderán comprometer gastos de carácter plurianual, no seu período de mandato, sen autorización previa da Administración deportiva de Galicia, cando o gasto anual comprometido exceda o 10% do seu orzamento ou supere o período de mandato do presidente.</p>
<p>e) Correspóndelle ó presidente da FGT a sinatura, no nome desta, de todo tipo de contratos, convenios e documentos de contido económico e en especial, a apertura de contas bancarias e a formalización de operacións de préstamos, crédito ou hipoteca, dentro dos límites anteriormente sinalados.</p>
<p>f) Para a disposición de todo tipo de contas e imposicións bancarias, á vista, de aforro, de crédito ou a prazo, así como para establecer e retirar depósitos en efectivo ou valores, emisión de cheques, libramento e aceptación de letras de cambio e/ou obrigas de pagamento, abondará coa sinatura do presidente mancomunada coa do tesoureiro, se é o caso.</p>
<p>Artigo 30º</p>
<p>A FGT debe someter anualmente a súa contabilidade e mailo seu estado económico a unha auditoría ou verificación contable, nos casos en que así o dispoña a Administración autonómica.</p>
<p>Artigo 33º.-Disposición única.</p>
<p>A FGT levará como mínimo os seguintes libros:</p>
<p>a) O libro rexistro de clubs e deportistas, afiliados á FGT.</p>
<p>b) Libro de actas, un ou varios, nos que se reflectirán as reunións e acordos tomados pola asemblea xeral, a comisión delegada da asemblea e a xunta directiva. Poderanse incluír tamén, se así se considera oportuno, as deliberacións e acordos dos diversos comités. Estes libros estarán a cargo do secretario da FGT.</p>
<p>c) Os libros de contabilidade.</p>
<p>d) Libro Inventario dos bens mobles e inmobles.</p>
<p>Artigo 34º.-Normativa aplicable.</p>
<p>O réxime disciplinario da FGT réxese polo previsto na Lei 11/1997, do 22 de agosto, xeral do deporte de Galicia; en cantas outras disposicións legais existan agora ou no futuro nesta materia; e polo regulado no presente título destes estatutos.</p>
<p>Tamén serán de aplicación os principios xerais do dereito sancionador.</p>
<p>Artigo 43º.-Agravantes.</p>
<p>Son circunstancias agravantes da responsabilidade disciplinaria:</p>
<p>a) A reincidencia, que existirá cando o autor fose sancionado anteriormente por calquera infracción de igual ou maior gravidade, ou por dúas infraccións ou máis de inferior gravidade da que neste suposto se trate. A reincidencia entenderase producida no transcurso dun ano, a partir do momento no que se cometese a infracción.</p>
<p>b) Causar coa infracción prexuízos graves á boa imaxe do tenis galego, ou do deporte en xeral.</p>
<p>c) O prezo e o prexuízo económico ocasionado coa infracción.</p>
<p>Artigo 46º.-A prescrición.</p>
<p>As infraccións prescribirán ós tres anos, ó ano ou ó mes, segundo sexan moi graves, graves ou leves, comezándose a conta-lo prazo de prescrición o día no que se cometeron os feitos.</p>
<p>O prazo de prescrición interromperase no momento no que se acorda inicia-lo procedemento sancionador, pero se este permanecese paralizado durante un mes, por causa non imputable á persoa ou entidade suxeita ó dito procedemento, volverá a corre-lo prazo correspondente, interrompéndose de novo a prescripción ó prosegui-la tramitación do expediente.</p>
<p>Para estes efectos, só se entenderá paralizado un procedemento cando se esgota calquera dos prazos previstos non houbese outros en curso, e non se adoptara providencia de ningún tipo dentro dos quince días hábiles seguintes:</p>
<p>As sancións prescribirán ós tres anos, ó ano ou ó mes, segundo se trate das que correspondan a infraccións moi graves, graves ou leves, comezándose a conta-lo prazo de prescrición desde o día seguinte a aquel no que adquira firmeza a resolución pola que se impuxo a sanción, ou desde que se quebrantase o seu cumprimento se este xa se iniciase.</p>
<p>Artigo 50º.-Infraccións comúns moi graves.</p>
<p>Consideraranse infraccións moi graves as seguintes:</p>
<p>a) As actuacións dirixidas a predeterminar, mediante prezo, intimidación ou simple acordo ou decisión, o resultado dunha proba ou competición.</p>
<p>b) Os comportamentos, as actitudes e os xestos agresivos e antideportivos dos xogadores, cando se dirixan ó árbitro, ós outros xogadores, ó público, ou ós membros do servicio de pistas.</p>
<p>c) Os quebrantamentos de sancións impostas.</p>
<p>d) A manipulación ou alteración, xa sexa persoalmente ou a través de persoa interposta, do material ou equipamento deportivo en contra das regras técnicas do tenis cando poidan altera-la seguridade da proba ou competición ou poñan en perigo a integridade das persoas.</p>
<p>e) A utilización, a incitación ou o favorecemento do uso de substancias ou fármacos prohibidos e a negativa a someterse ós controis deles establecidos regulamentariamente.</p>
<p>f) A aliñación indebida e a incomparecencia ou retirada inxustificada das probas, dos encontros ou das competicións.</p>
<p>g) A participación en competicións organizadas por países que promovan a discriminación racial ou sobre os que pesen sancións deportivas impostas por organizacións internacionais ou con deportistas que representen a estes.</p>
<p>h) As protestas, intimidacións ou coaccións, individuais ou colectivas ou tumultuarias, que impidan a celebración dun encontro, proba ou competición, ou que obriguen á súa suspensión.</p>
<p>i) As manifestacións públicas, ou realizadas a través de medios de comunicación social, que supoñan insulto ou menosprezo ás autoridades deportivas ou federativas.</p>
<p>j) A conducta gravemente atentatoria para a dignidade do tenis galego ou dos seus representantes.</p>
<p>k) Os actos notorios e públicos que atenten contra a dignidade ou decoro deportivos, cando revistan unha especial gravidade. Así mesmo, considerarase falta moi grave a reincidencia en infraccións graves por feitos desta natureza.</p>
<p>l) As declaracións públicas de directivos, técnicos, árbitros e deportistas ou socios que inciten os seus xogadores, equipos ou espectadores á violencia.</p>
<p>m) Os actos de rebeldía contra os acordos de federación, agrupacións, asociacións ou clubs.</p>
<p>n) A violación de segredos nos asuntos de que se coñeza por razón do cargo desempeñado no club, asociación ou federación.</p>
<p>o) Os abusos de autoridade e a usurpación de funcións ou de atribucións.</p>
<p>p) A participación en probas ou competicións non autorizadas pola Administración deportiva de Galicia.</p>
<p>q) A reiteración de faltas graves.</p>
<p>Artigo 51º.-Infraccións moi graves dos directivos.</p>
<p>Ademais das infraccións comúns tipificadas no artigo anterior e das previstas na lexislación vixente que resulte aplicable, son infraccións específicas moi graves do presidente e directivos da propia FGT e, se é o caso, dos presidentes e directivos das entidades incardinadas nela, as seguintes:</p>
<p>a) A non execución das resolucións do Comité Galego de Xustiza Deportiva.</p>
<p>b) O incumprimento de acordos da asemblea xeral e dos regulamentos federativos.</p>
<p>c) A non convocatoria dos órganos colexiados federativos nos prazos e nas condicións legais.</p>
<p>d) A incorrecta utilización dos fondos privados ou das subvencións, créditos, avais e demais axudas de carácter público.</p>
<p>Para estes efectos a apreciación da incorrecta utilización dos fondos públicos rexerase polos criterios que para o uso de axudas e subvencións públicas se conteñen na lexislación específica da Xunta de Galicia.</p>
<p>En canto ós fondos privados, aplicarase o carácter neglixente ou doloso das conductas.</p>
<p>e) A organización de actividades distintas ás competicións oficiais sen a preceptiva autorización da Administración deportiva de Galicia.</p>
<p>f) A denegación inxustificada da licencia.</p>
<p>g) O imcumprimento dos convenios subscritos coa Administración deportiva de Galicia.</p>
<p>A esixencia das responsabilidades derivadas das infraccións tipificadas neste artigo, e a competencia para coñecelas, rexerase polo que estea legalmente establecido, seguíndose, polo que atínxe ó non previsto na lei de normas que se especifican a seguir.</p>
<p>Se as infraccións son cometidas polos directivos da FGT será esta competente en única instancia para coñecer sobre elas.</p>
<p>Respecto ás infraccións cometidas por presidentes ou directivos de entidades incardinadas na FGT, esta só será competente:</p>
<p>-En única instancia, cando se trate das infraccións tipificadas no anterior punto d), salvo no relativo á incorrecta utilización de fondos privados.</p>
<p>-En segunda instancia, cando se dean os supostos previstos no artigo 36º e destes estatutos.</p>
<p>Artigo 52º.-Infraccións graves.</p>
<p>Consideraranse infraccións graves as seguintes:</p>
<p>a) O incumprimento de ordes e instruccións emanadas de xuíces, árbitros, directivos e demais autoridades deportivas.</p>
<p>b) Os actos notorios e públicos que atenten contra a dignidade ou decoro deportivos, e en xeral a conducta contraria ás normas deportivas, sempre que todo iso non revista o carácter de falta moi grave.</p>
<p>c) O exercicio de actividades públicas ou privadas declaradas incompatibles coas actividades ou función deportiva desempeñada.</p>
<p>d) A manipulación ou alteración, ben sexa persoalmente ou a través de persoa interposta, do material ou equipamento deportivo en contra das regras técnicas do tenis.</p>
<p>e) As protestas, intimidacións ou coaccións, individuais ou colectivas ou tumultuarias que alteren o normal desenvolvemento do xogo, proba ou competición.</p>
<p>f) As protestas, individuais iradas e ostensibles, feitas publicamente contra árbitros, xuíces, técnicos, directivos e demais autoridades deportivas.</p>
<p>g) O incumprimento das regras de administración e xestión do orzamento e patrimonio.</p>
<p>h) A reiteración de faltas leves.</p>
<p>Das infraccións ás que se refiren as letras a) e g) anteriores, poderá ser responsable o presidente da federación, sen prexuízo das responsabilidades nas que puidesen incorrer outras persoas físicas integrantes dos órganos federativos.</p>
<p>Artigo 53º.-Infraccións leves.</p>
<p>Consideraranse infraccións leves as seguintes:</p>
<p>a) As conductas contrarias ás normas deportivas que non estean incursas na cualificación de moi graves ou graves.</p>
<p>b) As observacións formuladas ós xuíces, árbitros, técnicos e directivos e demais autoridades deportivas no exercicio das súas funcións de xeito que signifiquen unha lixeira incorrección.</p>
<p>c) A incorrección co público, contrarios, compañeiros, subordinados e persoal de pista.</p>
<p>d) A adopción dunha actitude pasiva no cumprimento das ordes e instruccións recibidas de xuíces, árbitros e autoridades deportivas no exercicio das súas funcións.</p>
<p>e) O descoido na conservación e coidado dos locais sociais, instalacións deportivas e outros medios materiais.</p>
<p>f) As accións ou omisións que supoñan incumprimento das normas ou ordes deportivas por descoido ou neglixencia escusables.</p>
<p>g) Aplicarase WO (perda do partido por non comparecencia) a aquel xogador que non estea disposto a xogar na pista transcorrido o tempo sinalado na normativa técnica desde a hora fixada para o comezo do partido. Todo iso agás causa de forza maior debidamente xustificada a xuízo do xuíz-árbitro e/ou xuíz de cadeira.</p>
<p>h) Presentarse a xogar un partido con equipo e/ou vestimenta incorrecta. A sanción consistirá na perda do partido, a non ser que a incorrección sexa reparada nun tempo razoable a xuízo do xuíz-ábitro e/ou xuíz de cadeira.</p>
<p>O xuíz-árbitro e/ou xuíz de cadeira decidirá previamente ó comezo do partido nos casos de dúbida sobre a aceptación das roupas que vistan os xogadores, conforme a normativa nacional e internacional ó respecto.</p>
<p>i) O xogador que non se incorpore ó xogo tralo descanso, non comparecendo transcorrido o tempo sinalado na normativa técnica desde a hora fixada para a continuación do xogo, será descalificado.</p>
<p>j) O xogador que abandone a pista sen permiso do xuíz-árbitro e/ou xuíz de cadeira será descalificado con perda do partido.</p>
<p>k) O atraso deliberado no xogo, incluíndo o comezar a xogar despois do período de quentamento, a requirimento do xuíz-árbitro e/ou xuíz de cadeira; o atraso no cambio de lado, e entre punto e punto.</p>
<p>l) Recibir consellos ou comunicarse con calquera persoa e por calquera medio durante o decurso do partido, a excepción do regulamentado nas competicións por equipos.</p>
<p>Artigo 54º.-Sancións por infraccións comúns moi graves.</p>
<p>Ás infraccións tipificadas no artigo 50º deste título corresponderán as seguintes sancións:</p>
<p>a) Multas en contía non superior a 100.000 pesetas. As multas soamente se lles poderán impoñer ás asociacións deportivas.</p>
<p>b) Perda de puntos ou postos na clasificación, ou descalificación ou perda do partido.</p>
<p>c) Perda ou descenso de categoría ou división.</p>
<p>d) Celebración da proba ou competición deportiva a porta pechada.</p>
<p>e) Prohibición de acceso ás pistas ou lugares de desenvolvemento das probas ou competicións, por tempo non superior a cinco anos.</p>
<p>f) Perda definitiva dos dereitos que como socio da respectiva asociación deportiva correspondan ó infractor, coas excepcións que poidan estar previstas na lei nesta materia.</p>
<p>g) Clausura dun recinto deportivo por un período que abarque de catro partidos ou encontros a unha tempada.</p>
<p>h) Inhabilitación para ocupar cargos na organización deportiva, ou suspensión ou privación de licencia federativa, con carácter temporal, por un prazo de dous a cinco anos, en adecuada proporción á infracción cometida.</p>
<p>i) Inhabilitación a perpetuidade para ocupar cargos na organización deportiva, ou privación de licencia federativa a perpetuidade. Estas sancións unicamente poderán acordarse de modo excepcional, pola reincidencia en infraccións de extraordinaria gravidade.</p>
<p>Artigo 55º.-Sancións por infraccións moi graves dos directivos.</p>
<p>Son as seguintes:</p>
<p>a) Amoestación pública.</p>
<p>b) Inhabilitación temporal por un período de dous a catro anos.</p>
<p>c) Destitución do cargo.</p>
<p>Artigo 56º.-Sancións por infraccións graves.</p>
<p>Son as seguintes:</p>
<p>a) Amoestación pública.</p>
<p>b) Multa en contía non superior a 50.000 pesetas. A sanción de multa soamente se lles poderá impoñer ás asociacións deportivas.</p>
<p>c) Perda de puntos ou postos na clasificación, ou descalificación ou perda do partido.</p>
<p>d) Clausura do recinto deportivo, de ata catro partidos ou encontros, ou tres meses.</p>
<p>e) Privación dos dereitos de asociado, ata un máximo dun ano, coa excepción prevista na letra f) do artigo 54º.</p>
<p>f) Inhabilitación para ocupar cargos, suspensión ou privación de licencia federativa, dun mes a dous anos.</p>
<p>Artigo 57º.-Sancións por infraccións leves.</p>
<p>1. As infraccións previstas nas letras g), h), i) e j) do artigo 53, serán sancionadas conforme o previsto neles.</p>
<p>2. As restantes infraccións tipificadas no artigo 53º e cometidas por un xogador no decurso dun partido sancionaranse conforme a seguinte escala:</p>
<p>-Primeira infracción: amoestación.</p>
<p>-Segunda infracción: perda do punto seguinte.</p>
<p>-Terceira infracción: descalificación: perda do partido.</p>
<p>3. Os demais casos de infraccións leves sancionaranse con:</p>
<p>a) Apercibimento.</p>
<p>b) Multa non superior a 25.000 pesetas.</p>
<p>c) Inhabilitación para ocupar cargos ou suspensión de ata un mes, ou dun a tres encontros ou probas.</p>
<p>Artigo 58º.-Sancións técnicas acumulables.</p>
<p>Nos casos de infraccións moi graves ou graves cometidas por un xogador no decurso dun partido, ademais da sanción que corresponda por tal tipo de infracción, o xuíz-árbitro e/ou xuíz de cadeira poderá aplicar, en forma inmediata, a escala de sancións técnicas previstas no punto 2 do artigo precedente, no grao que coide conveniente conforme a gravidade da infracción. O trámite posterior destas sancións en materia de recursos será o que lles corresponda segundo a súa natureza.</p>
<p>Artigo 59º.-Regras comúns para a determinación e imposición de sancións.</p>
<p>Os órganos disciplinarios poderán impoñe-la sanción que consideren xusta de entre as previstas para o tipo de infracción que se cometese, graduándoa en función da natureza dos feitos, a personalidade do responsable, as consecuencias da infracción e a concorrencia de circunstancias atenuantes ou agravantes, conforme co tamén establecido no artigo 46º.</p>
<p>A concorrencia de dúas ou máis circunstancias agravantes e ningunha atenuante determinará a aplicación da sanción no seu grao máximo. Igualmente, a concorrencia de dúas atenuantes, ou dunha moi cualificada, e ningunha agravante, determinará a aplicación da sanción no seu grao mínimo.</p>
<p>Artigo 60º.-Multas.</p>
<p>A sanción de multa poderase impoñer de forma simultánea a calquera outra que os órganos disciplinarios consideren congruente ó tipo de infracción cometido. A súa contía, dentro dos límites máximos establecidos para cada caso, determinaraa o órgano sancionador conforme as circunstancias concorrentes.</p>
<p>As multas aboaranse, salvo que por disposición legal se establecera o contrario, no prazo máximo de dez días hábiles a partir da imposición da sanción e deberanse facer efectivas á FGT, que destinará o seu importe ós seus fins deportivos.</p>
<p>O pagamento das multas deberase acreditar mediante o correspondente recibo, e o non pagamento delas terá a consideración de quebrantamento de sanción.</p>
<p>Artigo 63º.-Normativa aplicable.</p>
<p>O procedemento para a imposición de sancións por todo tipo de infraccións disciplinarias rexerase polo disposto no presente capítulo, no título VII da</p>
<p>Lei 11/1997, do 22 de agosto, xeral do feporte de Galicia e demais disposicións legais aplicables na materia e, supletoriamente, polas normas e principios xerais do dereito administrativo sancionador.</p>
<p>Artigo 91º.-Dos electores e elixibles.</p>
<p>Teñen esta consideración para os distintos estamentos da FGT</p>
<p>a) Deportistas: ser maiores de idade para seren elixibles e electores, e estar en posesión da licencia federativa en vigor, expedida e homologada pola FGT antes da data de convocatoria das eleccións, e tela, polo menos nas tres tempadas deportivas anteriores ó ano das eleccións.</p>
<p>b) Clubs deportivos: os inscritos na FGT e que o estivesen tamén no ano anterior ó da celebración das eleccións, debendo ter polo menos un xogador afiliado que estea incluído na clasificación oficial da RFET que estea en vigor no momento da convocatoria das eleccións, e na clasificación oficial inmediata anterior. O dereito de voto neste estamento corresponde, no nome do club, a quen sexa presidente deste, ou quen aquel designe conforme os propios estatutos.</p>
<p>c) Técnicos: os que, coas mesmas circunstancias de idade e posesión de licencia que para tódolos deportistas, estean titulados como técnicos, adestradores pola propia RFET ou outros organismo oficiais que poidan chegar a emitir estes títulos.</p>
<p>d) Xuíces-árbitros: os que coas mesmas circunstancias de idade e posesión de licencia que para os deportistas, estean ademais en posesión da titulación expedida pola RFET ou outros organismos oficiais que poidan chegar a emitir estes títulos, que os habilite para exercer como xuíces e/ou árbitros.</p>
<p>As persoas físicas só poderán ser incluídas no censo dun estamento e circunscrición e votar nestes; se algunha reunira as condicións requiridas para figurar en máis dun censo poderá solicita-lo cambio e/ou circunscrición dentro do prazo e na forma que se sinala neste capitulo para efectuar reclamacións sobre os censos electorais.</p>
<p>Os presidentes de clubs poderán estar incluídos no censo dun estamento composto por persoas físicas e votar neste; non obstante, o representante dun club que fose elixido polo estamento de clubs deportivos non poderá ser membro da asemblea por outro estamento.</p>
<p>Os presidentes dos clubs da FGT poderán estar incluídos no censo dun estamento composto por persoas físicas, só como electores. Os ditos presidentes non poderán, en ningún caso, desempeña-la representación dun club deportivo para os fins e efectos deste capítulo.</p>
<p>En tódolos artigos nos que se mencione a Secretaria Xeral para o Deporte da Xunta de Galicia substituirase esta denominación pola de Administración deportiva de Galicia.</p>
<p>Do mesmo modo, en todos aqueles artigos nos que sexa necesario, substituirase a denominación de Comité Galego de Disciplina Deportiva pola de Comité Galego de Xustiza Deportiva.</p>
<p>Vigo, 1 de xuño de 1999.</p>
<p>Antonio Santorio Otero</p>
<p>Presidente</p>

