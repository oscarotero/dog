---
date: '1999-06-25'
id: E702
page: 8
number: 121
agency: CONSELLERÍA DE INDUSTRIA E COMERCIO
section: I. DISPOSICIÓNS XERAIS
title: >-
  Decreto 181/1999, do 17 de xuño, polo que se modifica o Decreto 99/1998, do 26
  de marzo, polo que se establece a estructura orgánica da Consellería de
  Industria e Comercio.
range: Decreto
url: 'https://www.xunta.gal/dog/Publicados/1999/19990625/AnuncioE702_gl.html'
---
<p>O Decreto 223/1998, do 24 de xullo, polo que se crea a unidade de Oficina de Tramitación Única de Industrias e se regula a posta en funcionamento de establecementos industriais (DOG nº 147, do 31 de xullo) encoméndalle á dita unidade funcións de información e asesoramento dos particulares interesados na posta en funcionamento de calquera establecemento industrial, así como a coordinación e impulso dos expedientes relativos ás autorizacións administrativas que sobre esta materia se soliciten na Xunta de Galicia, con independencia de cal sexa o órgano competente para a súa resolución, quedando adscrita a dita oficina á Consellería de Industria e Comercio.</p>
<p>É indubidable que o correcto funcionamento dunha unidade destas características require unha dedicación específica baseada en actividades de asesoramento e de coordinación administrativa, o que engade unha maior complexidade ó desenvolvemento da actividade das unidades administrativas máis infradotadas, polo que se fai preciso reforza-la estructura administrativa da oficina da Delegación Provincial de Pontevedra en Vigo.</p>
<p>En consecuencia, por proposta do conselleiro de Industria e Comercio e logo de informe das consellerías da Presidencia e Administración Pública e de Economía e Facenda e logo de deliberación do Consello da Xunta de Galicia na súa reunión do día dezasete de xuño de mil novecentos noventa e nove,</p>
<p>DISPOÑO:</p>
<p>Artigo único.-O artigo 14 do Decreto 99/1998, do 26 de marzo, polo que se establece a estructura orgánica da Consellería de Industria e Comercio, queda redactado como segue:</p>
<p>1. As delegacións provinciais, para o exercicio das súas funcións, contarán coas seguintes unidades con nivel orgánico de servicio:</p>
<p>-Secretaría.-Servicio de Xestión.-Servicio de Industria.</p>
<p>2. A Delegación Provincial de Pontevedra terá unha oficina en Vigo, á fronte da cal existirá unha unidade con nivel orgánico de servicio.</p>
<p>Disposición derradeira</p>
<p>O presente decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, dezasete de xuño de mil novecentos noventa e nove.</p>
<p>Manuel Fraga Iribarne</p>
<p>Presidente</p>
<p>Antonio Couceiro Méndez</p>
<p>Conselleiro de Industria e Comercio</p>

