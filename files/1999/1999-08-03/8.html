---
date: '1999-08-03'
id: D182
page: 9921
number: 148
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 7 de xullo de 1999 pola que se autoriza a oferta de ciclos formativos
  en determinados centros públicos da Comunidade Autónoma de Galicia, para o
  curso 1999-2000.
range: Orde
url: 'https://www.xunta.gal/dog/Publicados/1999/19990803/AnuncioD182_gl.html'
---
<p>A Lei orgánica 1/1981, do 6 de abril, pola que se aprobou o Estatuto de autonomía de Galicia, e o Real decreto 1763/1982, do 24 de xullo, sobre o traspaso de funcións e servicios da Administración do Estado á Comunidade Autónoma de Galicia en materia de educación, recoñécenlle á Consellería de Educación e Ordenación Universitaria as competencias en materia de planificación, regulación e administración do ensino regrado.</p>
<p>No marco destas competencias e da Lei orgánica 1/1990, do 3 de outubro, de ordenación xeral do sistema educativo, a Consellería de Educación e Ordenación Universitaria, co propósito de actualiza-la cualificación dos cidadáns, persegue como un dos obxectivos básicos para a formación profesional e as artes aplicadas e deseño o de lles dar unha resposta puntual e axeitada ós requirimentos de formación provenientes do mundo productivo.</p>
<p>A necesidade de manter en todo momento actualizada a oferta formativa dos centros incide na necesidade de revisar periodicamente a oferta educativa. Neste sentido, debe acometerse de xeito progresivo a substitución das actuais ensinanzas de formación profesional e de artes aplicadas e deseño polos novos ciclos formativos, dentro do calendario previsto, e procurarase a ampliación da oferta no contexto dos obxectivos sinalados polo Fondo Social Europeo.</p>
<p>Por outra parte, a progresiva implantación do ensino do novo sistema educativo fai que distintos centros poidan requirir durante o próximo curso 1999-2000 a implantación de ciclos formativos de graos medio e superior, como oferta para o alumnado que remata o ensino secundario obrigatorio e as diferentes modalidades de bacharelato.</p>
<p>Na súa virtude, visto o Decreto 213/1998, do 10 de xullo (DOG do 23), polo que se establece a estructura orgánica da Consellería de Educación e Ordenación Universitaria,</p>
<p>DISPOÑO:</p>
<p>Primeiro.-Autoriza-la oferta de ciclos formativos en determinados centros públicos de ensino secundario que se relacionan no anexo, para o curso escolar 1999-2000.</p>
<p>Segundo.-Requirirase un mínimo de 15 alumnos para poder imparti-los ditos ciclos formativos, salvo autorización expresa da Dirección Xeral de Ordenación Educativa e Formación Profesional, non podendo, mentres tanto, formalizar ningunha matrícula. Esta condición do número mínimo de alumnos debe ser posta en coñecemento dos interesados no momento da súa preinscrición.</p>
<p>Así mesmo, a Dirección Xeral de Ordenación Educativa e Formación Profesional determinará en cada</p>
<p>caso o número máximo de alumnos por grupo, atendendo ás condicións pedagóxicas e medios didácticos concretos. O número máximo de alumnos de cada grupo será de 30, non contabilizándose para estes efectos o alumnado repetidor.</p>
<p>Disposicións derradeiras</p>
<p>Primeira.-Autorízanse as direccións xerais de Ordenación Educativa e Formación Profesional e de Centros e Inspección Educativa para dicta-las resolucións que consideren necesarias para o axeitado desenvolvemento do disposto na presente orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 7 de xullo de 1999.</p>
<p>Celso Currás Fernández</p>
<p>Conselleiro de Educación e Ordenación</p>
<p>Universitaria</p>
<p>ANEXO</p>
<p>Provincia: A Coruña.</p>
<p>Concello: A Coruña.</p>
<p>Colexio Calvo Sotelo (código:15004204).-Ciclo medio. Preimpresión en artes gráficas.-Ciclo medio. Equipos e instalacións electrotécnicas.-Ciclo medio. Soldadura e caldeirería.-Ciclo medio. Fabricación á medida e instalación de carpintería e moble.</p>
<p>Concello: Ferrol.</p>
<p>IES Ricardo Carballo Calero (código: 15025645).-Ciclo medio. Perruquería.</p>
<p>Concello: Ribeira.</p>
<p>IES Coroso (código: 15014556).-Ciclo medio. Montaxe e mantemento de instalacións de frío, climatización e producción de calor.</p>
<p>Provincia: Lugo.</p>
<p>Concello: Burela.</p>
<p>IES Monte Castelo (código: 27013958).-Ciclo medio. Coidados auxiliares de enfermería.</p>
<p>Concello: Lugo.</p>
<p>IES Nosa Sra. dos Ollos Grandes (código: 27006541).-Ciclo superior. Animación de actividades físicas e deportivas.</p>
<p>Concello: Monforte de Lemos.</p>
<p>IES Río Cabe (código: 27007259).-Ciclo superior. Animación de actividades físicas e deportivas.</p>
<p>CECA Monforte de Lemos (código: 27007260).-Ciclo medio. Explotacións agrícolas intensivas.</p>
<p>Provincia: Pontevedra.</p>
<p>Concello: Ponteareas.</p>
<p>IES A Granxa (código: 36007552).</p>
<p>Ciclo medio. Elaboración de viños e outras bebidas.</p>
<p>Concello: Sanxenxo.</p>
<p>IES de Vilalonga (código: 36019256).-Ciclo medio. Xestión administrativa.</p>
<p>Concello: Vilagarcía de Arousa.</p>
<p>IES Armando Cotarelo Valledor (código: 36019669).-Ciclo superior. Secretariado.</p>
<p>Concello: Vigo.</p>
<p>IES Manuel Antonio (código: 36013448).-Ciclo medio. Confección.-Ciclo superior. Anatomía patolóxica e citoloxía.</p>

