---
date: '1999-07-02'
id: BE9E
page: 8
number: 126
agency: 'CONSELLERÍA DE PESCA, MARISQUEO E ACUICULTURA'
section: I. DISPOSICIÓNS XERAIS
title: >-
  Orde do 15 de xuño de 1999 pola que se regula o procedemento para a
  transmisión da titularidade das concesións das bateas de cultivos mariños nas
  augas de Galicia.
range: Orde
url: 'https://www.xunta.gal/dog/Publicados/1999/19990702/AnuncioBE9E_gl.html'
---
<p>No Decreto 406/1996, do 7 de novembro, polo que se aproba o Regulamento de viveiros de cultivos mariños nas augas de Galicia, establécense tanto as condicións de outorgamento das concesións de bateas coma as modificacións dos correspondentes títulos habilitantes.</p>
<p>Así, no artigo 10 sinálanse as circunstancias nas que a Consellería de Pesca, Marisqueo e Acuicultura poderá autoriza-la transmisión das concesións inter vivos, e indícase que no caso de falecemento do concesionario, os seus habentes causa poderán subrogarse nos dereitos e obrigas daquel.</p>
<p>Por iso, procede agora desenvolve-lo procedemento para a tramitación dos expedientes administrativos de transmisión da titularidade das bateas.</p>
<p>Por todo isto, e tendo en conta a disposición derradeira primeira do citado decreto,</p>
<p>DISPOÑO:</p>
<p>Artigo 1º.-Solicitude de transmisión mortis causa.</p>
<p>1. No caso de falecemento do titular da batea, os seus habentes causa comunicaranllo á Administración no prazo de tres meses a partir do feito causante da sucesión, indicando expresamente a data de defunción, e deberán manifestar ante a Administración o seu propósito de subrogarse nos dereitos e obrigas daquel, no prazo máximo dun ano contabilizado desde a data do falecemento.</p>
<p>2. As solicitudes de transmisión mortis causa (anexo I desta orde) presentaranse no rexistro da Consellería de Pesca, Marisqueo e Acuicultura, nas súas delegacións territoriais e comarcais, ou en calquera das formas previstas no artigo 38 da Lei 30/1992, do 26 de novembro, modificada pola Lei 4/1999, de réxime xurídico das administracións públicas e do procedemento administrativo común.</p>
<p>3. Ás solicitudes xuntaráselle-lo orixinal, ou fotocopia cotexada, da seguinte documentación:</p>
<p>a) Acreditación da representación e do DNI do representante, para efectos das relacións entre a comunidade herdeira e a consellería.</p>
<p>b) DNI dos herdeiros.</p>
<p>c) Xustificante de ter realizada a liquidación da correspondente taxa administrativa por tramitación.</p>
<p>d) Certificado de defunción.</p>
<p>e) Certificado do rexistro de últimas vontades.</p>
<p>f) Copia autenticada do testamento ou declaración de herdeiros.</p>
<p>g) Caderno particional da herdanza, de se-lo caso.</p>
<p>h) Solicitude ou carta de pagamento do imposto de sucesións e doazóns ou do imposto de transmisións patrimoniais, de se-lo caso.</p>
<p>Artigo 2º.-Solicitude de transmisión inter vivos.</p>
<p>1. A solicitude da autorización para a transmisión inter vivos de bateas faraa o concesionario da batea, ou o seu representante, de acordo co modelo que figura no anexo II desta orde, e presentarase en calquera dos lugares previstos no punto 2º do artigo 1º.</p>
<p>2. As solicitudes irán xunto co orixinal ou fotocopia cotexada, da seguinte documentación:</p>
<p>a) Documentos nacionais de identidade do solicitante e do adquirente, se é persoa física, ou da escritura acreditativa da constitución da sociedade, inscrita no Rexistro Mercantil, e dos estatutos polos que se rexe, así como da acreditación da representación e do documento nacional de identidade do seu representante, se é persoa xurídica. No caso de propiedade compartida, pro indiviso ou gananciais, achegaranse copias cotexadas do DNI de tódolos copartícipes ou, de se-lo caso, de ámbolos dous cónxuxes.</p>
<p>b) Xustificante de ter realizada a liquidación da correspondente taxa administrativa por tramitación.</p>
<p>c) Se non transcorreron cinco anos desde a publicación da orde de outorgamento, certificación que acredite a imposibilidade do titular de continuar coa explotación, por razóns de enfermidade, xubilación ou outras semellantes.</p>
<p>d) Acreditación de que o adquirente se dedica profesionalmente á acuicultura ou que posúe medios axeitados e suficientes para a explotación da batea.</p>
<p>e) Acreditación de que o adquirente se encontra integrado nunha asociación do sector.</p>
<p>Artigo 3º.-Tramitación.</p>
<p>1. Se a solicitude de iniciación non reunise os requisitos esixidos, a delegación correspondente á situación da batea requirirá o interesado para que</p>
<p>no prazo de dez días repare a falta ou remita os documentos preceptivos, con indicación expresa de que se así non o fixese se lle considerará desistido da súa petición, logo de resolución, de acordo co disposto na Lei 30/1992, do 26 de novembro, modificada pola Lei 4/1999 citada.</p>
<p>2. Completada a documentación, a delegación procederá a solicita-los correspondentes informes e, recibidos estes, á avaliación do expediente e elaboración da correspondente resolución.</p>
<p>Artigo 4º.-Resolución.</p>
<p>1. O prazo máximo para notifica-la resolución expresa será de seis meses. Aínda que o vencemento do prazo sen notifica-la resolución expresa non exime a Administración da obriga de resolver, de non producirse esta no citado prazo, poderase entender desestimada, de acordo co disposto na Lei 30/1992, do 26 de novembro, modificada pola Lei 4/1999, do 13 de xaneiro.</p>
<p>2. Na resolución indicarase expresamente que contra ela se poderá interpoñer recurso potestativo de reposición, no prazo dun mes, ante o conselleiro de Pesca, Marisqueo e Acuicultura, ou recurso contencioso-administrativo ante a xurisdicción contencioso-administrativa, no prazo de dous meses, contados en ámbolos dous casos desde o día seguinte ó da notificación, de conformidade co disposto no artigo 116 da Lei 30/1992, do 26 de novembro, modificada pola Lei 4/1999, do 13 de xaneiro, e no artigo 46 e seguintes da Lei 29/1998, reguladora da xurisdicción contencioso-administrativa, do 13 de xullo de 1998.</p>
<p>Artigo 5º.-Publicación.</p>
<p>O outorgamento da autorización do cambio de titularidade publicarase no Diario Oficial de Galicia mediante orde da Consellería de Pesca, Marisqueo e Acuicultura, que conterá como mínimo os seguintes puntos:</p>
<p>a) Tipo de transmisión.</p>
<p>b) Tipo da batea e identificación.</p>
<p>c) Especie ou especies autorizadas.</p>
<p>d) Data da orde de outorgamento inicial da concesión e da súa publicación.</p>
<p>e) Vixencia do título habilitante, con indicación da data da súa finalización.</p>
<p>f) Nome, apelidos e DNI/CIF do antigo titular.</p>
<p>g) Nome, apelidos e DNI/CIF do novo titular.</p>
<p>h) Indicación de que o novo titular se subroga no prazo, dereitos e obrigas do anterior.</p>
<p>i) Condicións particulares, se as houbese, baixo as que se autoriza a levar a cabo o cambio da titularidade.</p>
<p>Artigo 6º.-Efectos da transmisión.</p>
<p>1. Nos cambios de titularidade mortis causa, o novo titular queda subrogado nos dereitos e obrigas do anterior no momento da publicación no Diario Oficial de Galicia da orde de autorización.</p>
<p>2. Nos cambios de titularidade inter vivos, o titular da batea deberá presentar, no prazo máximo dun mes contado desde ó día seguinte o da publicación da correspondente orde no Diario Oficial de Galicia, orixinal ou copia cotexada da seguinte documentación:</p>
<p>a) Documento notarial da transmisión ou doazón.</p>
<p>b) Solicitude ou carta de pagamento do imposto de transmisións patrimoniais ou do imposto de sucesións e doazóns.</p>
<p>Trasncorrido o prazo indicado sen ter presentada a documentación requirida, a autorización quedará sen efecto, logo da comunicación por parte da conselllería.</p>
<p>O novo titular queda subrogado nos dereitos e obrigas do anterior desde o momento da formalización da compra-venda en escritura pública.</p>
<p>Disposicións derradeiras</p>
<p>Primeira.-Facúltase o director xeral de Recursos Mariños para dicta-las normas complementarias a que o cumprimento desta disposición poida dar lugar.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 15 de xuño de 1999.</p>
<p>P.D. (Orde 17-12-1997, DOG nº 246, do 22)</p>
<p>Juan José Álvarez Pérez</p>
<p>Secretario xeral da Consellería de Pesca,</p>
<p>Marisqueo e Acuicultura</p>

