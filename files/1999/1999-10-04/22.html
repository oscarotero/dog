---
date: '1999-10-04'
id: FE8E
page: 11
number: 192
agency: 'CONSELLERÍA DE AGRICULTURA, GANDERÍA E POLÍTICA AGROALIMENTARIA'
section: VI. ANUNCIOS
title: >-
  Aviso do 16 de setembro de 1999, do Servicio de Estructuras Rurais da Coruña,
  polo que se anuncia a toma de posesión provisional de predios da zona de
  concentración parcelaria da zona de Vitre-Céltigos (Frades-A Coruña).
range: Aviso
url: 'https://www.xunta.gal/dog/Publicados/1999/19991004/AnuncioFE8E_gl.html'
---
<p>Rematada a publicación do acordo de concentración parcelaria da zona de Vitre-Céltigos (Frades-A Coruña) e non excedendo o número de recursos presentados e pendentes de resolver do seis por cento dos titulares das explotacións, nin representando os reclamantes máis do dez por cento da superficie concentrada, a Dirección Xeral de Desenvolvemento Rural resolveu dar posesión provisional dos novos predios. A dita toma de posesión é obrigatoria para tódolos interesados e enténdese sen prexuízo das rectificacións que procedan como consecuencia dos recursos que prosperen (artigo 44 da Lei de concentración parcelaria para Galicia, do 14 de agosto de 1985). No caso de que algún propietario non permita a toma de posesión dos predios de substitución no prazo indicado, será obxecto, logo de apercibimento, de compulsión directa, tal e como establece o artigo 45 da antedita lei.</p>
<p>Os interesados poderán reclamar ante esta Xefatura (edificio administrativo, Praza Luis Seoane, s/n, 6ª planta, 15008 A Coruña) xuntando dictame pericial, sobre diferencias superiores ó dous por cento entre a cabida real dos novos predios e a que conste no expediente de concentración, dentro dos trinta días seguintes ó da publicación deste aviso no Diario Oficial de Galicia (artigo 46 da Lei de concentración parcelaria para Galicia, do 14 de agosto de 1985).</p>
<p>Para os oportunos efectos establécense os seguintes prazos de toma de posesión:</p>
<p>a) Labradío sen colleita pendente, prados e pastos, o día seguinte ó da publicación deste aviso no Diario Oficial de Galicia.</p>
<p>b) Os restantes predios, no momento de ser retiradas as colleitas que estiveran pendentes de recolección no día antes citado.</p>
<p>c) En relación coas árbores existentes nos predios recoméndase, na medida do posible, chegar a un acordo entre contribuínte e adxudicatario. En caso contrario, poderán ser retiradas polos propietarios das parcelas de contribución dentro dos cinco meses seguintes ó da publicación deste aviso no Diario Oficial de Galicia, logo de petición á Xefatura de Servicio de Montes e Industrias Forestais do preceptivo permiso e o informe favorable do Servicio de Medio Ambiente Natural da Consellería de Medio Ambiente, no caso de ser especies autóctonas protexidas. Transcorrido o referido prazo entenderase que pertencen ó propietario do novo predio.</p>
<p>A Coruña, 16 de setembro de 1999.</p>
<p>Rodolfo M. Rodríguez González</p>
<p>Xefe do Servicio de Estructuras Rurais da Coruña</p>
<p>Visto e prace</p>
<p>Rogelio del Valle Muñoz-Cobo</p>
<p>Delegado provincial da Coruña</p>

