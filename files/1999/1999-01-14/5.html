---
date: '1999-01-14'
id: DE1E
page: 421
number: 8
agency: 'CONSELLERÍA DE CULTURA, COMUNICACIÓN SOCIAL E TURISMO'
section: III. OUTRAS DISPOSICIÓNS
title: >-
  Decreto 2/1999, do 7 de xaneiro, polo que se declara 1999 ano de Roberto
  Blanco Torres.
range: Decreto
url: 'https://www.xunta.gal/dog/Publicados/1999/19990114/AnuncioDE1E_gl.html'
---
<p>A Real Academia Galega decidiu dedica-lo Día das Letras Galegas de 1999 a Roberto Blanco Torres. Escritor e xornalista, a súa obra poética de carácter vangardista, goza dunha grande intensidade e beleza, como xornalista a súa obra é moi extensa e variada,</p>
<p>sendo a súa sinatura considerada como unha das máis características da época en que viviu.</p>
<p>Escritor emigrado a Cuba, a súa evolución transcorre entre o agrarismo e o galeguismo. Comprometido co seu tempo, dirixiu varios xornais e foi un colaborador asiduo da prensa galega, vertendo o seu talante combativo en diversos xornais e revistas. O seu importante labor xornalístico faino merecente dun posto de honor no xornalismo galego.</p>
<p>Na súa virtude, por proposta do conselleiro de Cultura, Comunicación Social e Turismo e logo de deliberación do Consello da Xunta de Galicia na súa reunión do día sete de xaneiro de mil novecentos noventa e nove,</p>
<p>DISPOÑO:</p>
<p>Artigo 1º</p>
<p>Declárase o ano 1999 en Galicia ano de Roberto Blanco Torres, polo que debe constituír unha obriga para tódolos galegos participar na homenaxe debida a este escritor.</p>
<p>Artigo 2º</p>
<p>As institucións públicas galegas, os centros de ensino, as bibliotecas, as asociacións e federacións culturais dependentes da Xunta de Galicia dedicarán unha parte da súa actividade a poñer de relevo a obra deste xornalista e poeta que tanto fixo polas letras galegas.</p>
<p>Artigo 3º</p>
<p>Como testemuña de homenaxe a Roberto Blanco Torres, a Xunta de Galicia acuñará unha medalla conmemorativa de trescentos exemplares numerados.</p>
<p>Disposición derradeira</p>
<p>O presente decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, sete de xaneiro de mil novecentos noventa e nove.</p>
<p>Manuel Fraga Iribarne</p>
<p>Presidente</p>
<p>Jesús Pérez Varela</p>
<p>Conselleiro de Cultura, Comunicación Social</p>
<p>e Turismo</p>
<p>78</p>

