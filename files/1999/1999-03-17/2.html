---
date: '1999-03-17'
id: '54E6'
page: 3088
number: 53
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 24 de febreiro de 1999 pola que se dan instruccións para a
  conmemoración do Día das Letras Galegas nos centros de ensino non
  universitarios.
range: Orde
url: 'https://www.xunta.gal/dog/Publicados/1999/19990317/Anuncio54E6_gl.html'
---
<p>A institucionalización pola Real Academia Galega, a partir de 1963, do Día das Letras Galegas o 17 de maio, foi sen dúbida un acontecemento que ano tras ano colleu pulo e resonancia na nosa sociedade, de tal xeito que en toda a Comunidade Autónoma galega se proxecta a figura homenaxeada e serve, ó mesmo tempo, para reflexionar sobre Galicia, sobre a súa lingua e sobre a súa cultura.</p>
<p>A Real Academia Galega tomou como punto de partida para a celebración desta efeméride a publicación no ano 1863 de Cantares gallegos, de Rosalía de Castro.</p>
<p>O Goberno galego declara o ano 1999 como ano do insigne periodista e escritor galego Roberto Blanco Torres, personalidade que contribuíu cos seus artigos xornalísticos e a súa poesía a acada-lo maior esplendor da literatura galega.</p>
<p>Os galegos de todo o mundo debémoslle recoñecemento a esta personalidade da nosa cultura e das nosas letras, polo que debemos contribuír non só a dar a coñecer na nosa terra a figura deste galego insigne, e a súa obra, senón tamén a anima-los galegos a segui-lo seu exemplo de traballar a prol do seu país e da dignificación da nosa lingua e cultura e polo tanto, da nosa identidade.</p>
<p>Por iso, esta consellería</p>
<p>DISPÓN:</p>
<p>Primeiro.-Durante o mes de maio destacarase en tódolos centros docentes da Comunidade Autónoma galega a importancia que ten para Galicia o Día das Letras Galegas.</p>
<p>Segundo.-O profesorado, de acordo co proxecto que estableza o consello escolar de cada centro, programará as actividades escolares que considere oportunas para un mellor coñecemento do persoeiro ó que se lle adica esta data.</p>
<p>Terceiro.-En calquera caso, cando menos, dedicarase en cada un dos grupos de cada curso unha hora ó desenvolvemento dunha lección ou conferencia-coloquio, adaptada á idade do alumnado, na que se poña de manifesto a importancia que ten para Galicia a nosa lingua, facendo referencia ó escritor e xornalista homenaxeado este ano: Roberto Blanco Torres.</p>
<p>Santiago de Compostela, 24 de febreiro de 1999.</p>
<p>Celso Currás Fernández</p>
<p>Conselleiro de Educación e Ordenación</p>
<p>Universitaria</p>

