---
date: '1999-10-19'
id: '10756'
page: 12
number: 202
agency: CONSELLERÍA DE INDUSTRIA E COMERCIO
section: VI. ANUNCIOS
title: >-
  Resolución do 30 de setembro de 1999, da Delegación Provincial da Coruña, de
  autorización administrativa, declaración, en concreto, de utilidade pública e
  aprobación do proxecto de execución da instalación eléctrica que se cita.
  (Expediente 403/1998).
range: Resolución
url: 'https://www.xunta.gal/dog/Publicados/1999/19991019/Anuncio10756_gl.html'
---
<p>Vista a solicitude para a autorización administrativa, recoñecemento de utilidade pública, coa relación concreta e individualizada dos bens e dereitos afectados pola expropiación, así como para a aprobación do proxecto de execución que se cita:</p>
<p>Antecedentes do feito.</p>
<p>Solicitante: Unión Eléctrica-Fenosa, S.A.</p>
<p>Domicilio social: Avda. de Arteixo, 171, 15007 A Coruña.</p>
<p>Denominación: L.M.T. a Campo Brick, S.L., tramo II, (Mesía e Cesuras).</p>
<p>Liña eléctrica aérea a 15/20 kV cunha lonxitude de 3.997 km con orixe na L.M.T. Campo Brick, S.L. (expediente 190/1998), e final no paso aéreo subterráneo proxectado no apoio nº 27 . Liña de media tensión subterránea a 15 kV cunha lonxitude de 0,143 km con orixe no apoio nº 27 da L.M.T. proxectada e final na subestación de Cesuras, nos termos municipais de Mesía e Cesuras.</p>
<p>A petición someteuse a información pública, coa relación de propietarios, bens e dereitos afectados, e publicouse no DOG do 17-2-1999 e no BOP do 2-2-1999, no xornal El Correo Gallego do día 27-1-1999 e nos taboleiros de anuncios das casas dos concellos de Mesía e Cesurás ó mesmo tempo, notificouse individualmente a cada un dos interesados que figuran na dita relación.</p>
<p>Durante o período no que se someteu a información pública os interesados formularon as alegacións que estimaron procedentes en defensa dos seus dereitos.</p>
<p>O expediente púxose de manifesto para tódolos interesados antes de dictarse a presente resolución, cumpríndose así co disposto no artigo 84 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>No dito trámite os interesados tamén fixeron as alegacións que estimaron pertinentes.</p>
<p>Esta delegación provincial comprobou que a liña ó seu paso polos predios relacionados na información pública, non incorre en ningunha das prohibicións recollidas no artigo 57.A da Lei 54/1997, do 27 de novembro, do sector eléctrico (BOE do 28), e no artigo 25 do Decreto 2619/1966, do 20 de outubro (BOE do 24).</p>
<p>Fundamentos de dereito.</p>
<p>Vista a Lei 54/1997, do 27 de novembro, do sector eléctrico, os decretos 2617/1966, e 2619/1966, do 20 de outubro, sobre autorización e expropiación forzosa das instalacións eléctricas, e cumpridos os trámites regulamentarios establecidos, esta delegación provincial é a competente para resolver este expediente.</p>
<p>O proxecto cumpre co disposto no Decreto 3151/1968, do 28 de novembro, polo que se aproba o Regulamento de liñas eléctricas de alta tensión, y, en concreto, os seus artigos 5 e 6.</p>
<p>Á vista das alegacións presentadas, da contestación a estas por parte da empresa promotora e o resto da documentación que consta no expediente, queda de manifesto que:</p>
<p>1. Con respecto ás alegacións referidas a que o anuncio está redactado de forma confusa, só cabe indicar que a súa publicación se realizou de acordo co establecido nos artigos 10 e 16 do Decreto 2619/1966, do 20 de outubro, e co artigo 9 do Decreto 2617/1966, do 20 de outubro.</p>
<p>De ningún modo pode deducirse que os posibles afectados estean indefensos e que vexan limitados os seus dereitos a opoñerse a todo o que o proxecto de instalación leva consigo, dado que a incorporación das súas propias alegacións ó expediente demostran o contrario, quedando aberta, no caso de que non estean conformes co contido desta resolución, a vía do recurso de alzada; ata este momento tódalas actuacións administrativas teñen que considerarse como actos de puro trámite nos que non se da ningunha das circunstancias previstas no artigo 107 da Lei 30/1992, do 26 de novembro de réxime xurídico das administracións públicas e do procedemento administrativo común, polo que non poden ser obxecto de recurso.</p>
<p>2. No relativo a que se oculta o verdadeiro fin da liña, cabe indicar que na información pública se incluíu o texto abreviado habitual que se utiliza en tódalas peticións de instalacións eléctricas das empresas distribuidoras. Por último, reiterar que os interesados no expediente tiveron este á súa disposición durante o período de información pública e no trámite de toma de vista, podendo consulta-lo contido completo da solicitude presentada pola empresa distribuidora na que figura de forma pormenorizada os detalles do proxecto.</p>
<p>3. Con respecto ás alegacións de que debe de considerarse como unha liña directa, é preciso sinalar que este proxecto, se refire a unha liña eléctrica incluída na rede de distribución para o caso dos productores de enerxía eléctrica en réxime especial,</p>
<p>de transferencia ó sistema eléctrico, a través dunha compañía distribuidora de electricidade, a súa producción ou excedentes de enerxía eléctrica, segundo se recolle nos artigos 30 da Lei 54/1997 e artigo 18 do R.D. 2818/1998. O punto de conexión das instalacións que entreguen enerxía á rede xeral establecerase de acordo có titular e a empresa eléctrica, estando, neste caso, sito na factoría Campo Brick, S.L., o que reafirma a consideración de instalación como incluída na rede de distribución.</p>
<p>4. Sobre a posibilidade de atender ó servicio solicitado por Campo Brick, S.L. a través doutras liñas existentes na zona onde se sitúa a factoría, indicar que iso non é posible porque a arquitectura de rede da distribución existente na zona non ten capacidade suficiente para absorbe-los excedentes de enerxía producidos pola planta de coxeración en condicións regulamentarias; por iso é necesario construír unha liña ata a subestación transformadora máis próxima, neste caso a subestación de Cesuras. Outras opcións como a posibilidade de interconectarse ó sistema eléctrico a través da liña de 220 kV, que tamén se cita, non poden terse en conta, xa que a solución obriga á construcción dunha liña a unha subestación de 20/220 kV, o custo da cal faría prohibitivo o servicio solicitado.</p>
<p>5. Con respecto á autorización preceptiva dos concellos de Mesía e Cesuras, cabe sinalar que a autorización desta delegación e independente das autorizacións que deban outorgar outros organismos afectados.</p>
<p>6. No relativo ó estudio sobre impacto ambiental é de significar que o proxecto da liña eléctrica que nos ocupa non está sometido a avaliación de impacto ambiental dado que a disposición adicional duodécima da Lei do sector eléctrico, que ampliou a lista de obras, instalacións e actividades sometidas a avaliación do impacto ambiental, inclúe entre estas a construcción de liñas aéreas de enerxía eléctrica cunha tensión superior a 220 kV e unha lonxitude superior a 15 km, requisitos que non se dan nesta liña.</p>
<p>7. Con respecto ás alegacións relativas ós prexuízos económicos, non se valoran por non se-lo prezo xusto obxecto desta fase do expediente.</p>
<p>8. Así mesmo comprobouse por este organismo que as alegacións efectuadas polos interesados en canto á modificación do trazado da liña eléctrica non poden ser tidas en conta por non darse as condicións previstas no artigo 57.B. da citada lei e o artigo 26 do mencionado decreto.</p>
<p>No expediente instruído para o efecto cumpríronse os trámites regulamentarios.</p>
<p>Esta delegación provincial, de acordo con todo o que antecede e no exercicio das competencias que ten atribuídas</p>
<p>RESOLVE:</p>
<p>Primeiro.-Autoriza-la instalación da liña eléctrica aérea a 15/20 kV cunha lonxitude de 3.997 km,</p>
<p>con orixe na L.M.T. Campo Brick, S.L. (expediente 190/1998), e final no paso aéreo subterráneo proxectado no apoio nº 27. Liña de media tensión subterránea a 15 kV cunha lonxitude de 0,143 km, con orixe no apoio nº 27 da L.M.T. proxectada e final na subestación de Cesuras, nos termos municipais de Mesía e Cesuras.</p>
<p>Segundo.-Declara-la utilidade pública, en concreto, da instalación eléctrica, o que implica a necesidade de ocupación dos bens ou de adquisición dos dereitos afectados e implica a urxente ocupación para os efectos do artigo 52 da Lei de expropiación forzosa.</p>
<p>Terceiro.-Aproba-lo proxecto de execución das instalacións eléctricas que se citan.</p>
<p>Contra a presente resolución poderá interpoñer recurso de alzada ante o conselleiro de Industria e Comercio, nun prazo dun mes, contado a partir do día seguinte ó da notificación desta resolución, tamén poderá interpoñer calquera outro recurso que estime pertinente no seu dereito.</p>
<p>A Coruña, 30 de setembro de 1999.</p>
<p>Jesús Espada Martínez</p>
<p>Delegado provincial da Coruña</p>

