---
date: '1999-08-05'
id: D40A
page: 10
number: 150
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 233/1999, do 29 de xullo, polo que se declara a urxente ocupación,
  para efectos de expropiación forzosa, polo Concello de Santiago de Compostela
  (A Coruña), dos bens e dereitos necesarios para a realización das obras do
  proxecto de construcción dun paso inferior baixo a N-525, saneamento,
  abastecemento e beirarrúas no núcleo do Eixo.
range: Decreto
url: 'https://www.xunta.gal/dog/Publicados/1999/19990805/AnuncioD40A_gl.html'
---
<p>O Concello de Santiago de Compostela (A Coruña), en sesión celebrada o día 10 de setembro de 1998, aprobou o proxecto de construcción dun paso inferior baixo á N-525, saneamento, abastecemento e beirarrúas no núcleo do Eixo e na mesma sesión acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ó abeiro do disposto no artigo 52 da Lei de expropiación forzosa. O concello remitiu a documentación complementaria para a correcta tramitación do expediente con data en entrada no rexistro xeral da Consellería de Xustiza, Interior e Relacións Laborais o día 20 de xullo de 1999.</p>
<p>Os bens nos que se concreta a declaración de urxente ocupación están determinados no expediente que se someteu a información pública.</p>
<p>A Dirección Xeral de Urbanismo da Consellería de Política Territorial, Obras Públicas e Vivenda emitiu informe favorable con data 28 de xullo de 1999.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, porque os veciños da zona afectada polo expediente expropiatorio xa se manifestaran favorablemente, de forma individual e colectiva, á necesidade de levar a cabo as obras de que se trata, principalmente por razóns de seguridade viaria nun tramo no que a perigosidade para peóns e conductores é evidente.</p>
<p>Un excesivo atraso na realización do proxecto, motivado por un procedemento expropiatorio máis lento, podería supoñer que as condicións da perigosidade actuais se prolongasen demasiado.</p>
<p>A competencia para a declaración da urxente ocupación corresponde ó Concello da Xunta de Galicia segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude, por proposta do conselleiro de Xustiza, Interior e Relacións Laborais e logo de deliberación do Consello da Xunta de Galicia na súa reunión do día vintenove de xullo de mil novecentos noventa e nove,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a</p>
<p>urxente ocupación, polo Concello de Santiago de Compostela (A Coruña), para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto de construcción dun paso inferior baixo á N-525, saneamento, abastecemento e beirarrúas no núcleo do Eixo.</p>
<p>Santiago de Compostela, vintenove de xullo de mil novecentos noventa e nove.</p>
<p>Manuel Fraga Iribarne</p>
<p>Presidente</p>
<p>Jesús C. Palmou Lorenzo</p>
<p>Conselleiro de Xustiza, Interior e Relacións Laborais</p>

