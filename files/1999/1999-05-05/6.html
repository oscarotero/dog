---
date: '1999-05-05'
id: '7552'
page: 5
number: 85
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 113/1999, do 23 de abril, polo que se declara a urxente ocupación,
  para efectos de expropiación forzosa, pola Deputación Provincial da Coruña,
  dos bens e dereitos necesarios para a realización das obras do proxecto de
  variante da E.P. 2104 Carral-Meirama, tramo Meirama-As Encrobas, municipio de
  Cerceda, incluídas no Plan 2000 Estradas da Deputación.
range: Decreto
url: 'https://www.xunta.gal/dog/Publicados/1999/19990505/Anuncio7552_gl.html'
---
<p>A Deputación Provincial da Coruña, en sesión que tivo lugar o dia 13 de novembro de 1997, aprobou o proxecto de Variante da E.P. 2104 Carral-Meirama, tramo Meirama-As Encrobas, municipio de Cerceda, incluídas no Plan 2000 Estradas da Deputación e na mesma sesión acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ó abeiro do disposto no artigo 52 da Lei de expropiación forzosa. A deputación remitiu a documentación complementaria para a correcta tramitación do expediente con data de entrada no rexistro xeral da Consellería de Xustiza, Interior e Relacións Laborais o día 23 de febreiro de 1999.</p>
<p>Os bens nos que se concreta a declaración de urxente ocupación están determinados no expediente que se someteu a información pública.</p>
<p>A Dirección Xeral de Urbanismo da Consellería de Política Territorial, Obras Públicas e Vivenda emitiu informe favorable. O dito informe tivo entrada no rexistro xeral da Consellería de Xustiza, Interior e Relacións Laborais o día 30 de marzo de 1999.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, dada a deterioración irreparable da antiga estrada cos conseguintes riscos de accidentes e incomunicación de núcleos.</p>
<p>A competencia para a declaración da urxente ocupación correspóndelle ó Consello da Xunta de Galicia segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude, por proposta do conselleiro de Xustiza, Interior e Relacións Laborais e logo de deliberación do Consello da Xunta de Galicia na súa reunión do día vintetrés de abril de mil novecentos noventa e nove,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a urxente ocupación, pola Deputación Provincial da Coruña, para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto de Variante da E.P. 2104 Carral-Meirama, tramo Meirama-As Encrobas, municipio de Cerceda, incluídas no Plan 2000 Estradas da Deputación.</p>
<p>Santiago de Compostela, vintetrés de abril de mil novecentos noventa e nove.</p>
<p>Manuel Fraga Iribarne</p>
<p>Presidente</p>
<p>Jesus C. Palmou Lorenzo</p>
<p>Conselleiro de Xustiza, Interior e Relacións Laborais</p>

