---
date: '1999-05-05'
id: 753A
page: 5
number: 85
agency: CONSELLERÍA DA PRESIDENCIA E ADMINISTRACIÓN PÚBLICA
section: I. DISPOSICIÓNS XERAIS
title: >-
  Decreto 110/1999, do 8 de abril, polo que se crea e regula o Consello Galego
  de Formación Profesional.
range: Decreto
url: 'https://www.xunta.gal/dog/Publicados/1999/19990505/Anuncio753A_gl.html'
---
<p>A Lei orgánica 1/1990, do 3 de outubro, de ordenación xeral do sistema educativo, no seu artigo 30.1º establece a obriga das administracións públicas de garanti-la coordinación da oferta de formación profesional, tanto específica como ocupacional e continua. Nesta liña creouse o Consello Xeral da Formación Profesional no ámbito estatal.</p>
<p>Por outra banda, e en atención ó problema do desemprego na Comunidade Europea, no Consello Extraordinario de Luxemburgo acordáronse unha serie de medidas e liñas de actuación.</p>
<p>Para concreta-las medidas do Consello de Luxemburgo ó territorio da Comunidade Autónoma de Galicia, a Xunta de Galicia, a Confederación de Empresarios de Galicia e os sindicatos Unión Xeral de Traballadores de Galicia e Comisións Obreiras de Galicia subscribiron os acordos sobre medidas para o crecemento e o emprego en Galicia.</p>
<p>Nestes acordos considérase a formación profesional como unha actuación imprescindible para mellora-la ocupabilidade dos desempregados e, neste sentido, resaltan a necesidade de avanzar cara á progresiva integración e complementariedade coordinando os tres subsistemas dela (específica, ocupacional e continua), tal e como sinala o II Programa Nacional de Formación Profesional. Tamén se cre necesario axustar progresivamente a oferta formativa ás necesidades das empresas.</p>
<p>Para levar a cabo estas actuacións resaltouse nos citados acordos a necesidade de crea-lo Consello Galego de Formación Profesional como órgano consultivo e de participación dos axentes sociais e económicos de ámbito galego co obxectivo de consensuar con eles a planificación das ensinanzas profesionais en Galicia e de asesoramento ó Consello da Xunta de Galicia en materia de formación profesional.</p>
<p>A creación deste consello levará consigo a desaparición do Consello Galego de Ensinanzas Técnico Profesionais que será substituído polo órgano que agora se crea, e polo tanto a derrogación do Decreto 223/1994, do 7 de xullo, polo que se regula o Consello Galego de Ensinanzas Técnico-Profesionais (DOG número 37, do 18 de xullo) e da normativa dictada para o seu desenvolvemento.</p>
<p>Consecuentemente con todo o anterior, de conformidade coa competencia plena que en materia de educación ten atribuída a nosa Comunidade Autónoma en virtude do establecido no artigo 31 do Estatuto de autonomía de Galicia (Lei Orgánica 1/1981, do 6 de abril), por iniciativa do conselleiro de Educación e Ordenación Universitaria e da conselleira de Familia e Promoción do Emprego, Muller e Xuventude, en uso das atribucións</p>
<p>conferidas pola Lei 1/1983, do 22 de febreiro, reguladora da Xunta e do seu presidente, modificada pola Lei 11/1988, do 20 de outubro, consultado o Consello Galego de Ensinanzas Técnico-Profesionais e mailo Consello Galego de Relacións Laborais, por proposta do conselleiro da Presidencia e Administración Pública e logo da deliberación do Consello da Xunta de Galicia na súa reunión do día oito de abril de mil novecentos noventa e nove,</p>
<p>DISPOÑO:</p>
<p>Artigo 1º.-Creación.</p>
<p>Créase o Consello Galego de Formación Profesional, adscrito á Consellería de Educación e Ordenación Universitaria, como órgano consultivo e de asesoramento do Consello da Xunta de Galicia en materia de formación profesional.</p>
<p>Artigo 2º.-Competencias.</p>
<p>As competencias do Consello Galego de Formación Profesional serán as seguintes:</p>
<p>a) Elaborar e propoñerlle ó conselleiro competente na materia a aprobación dos plans galegos de formación profesional.</p>
<p>b) Realizar informe das programacións de accións de formación profesional efectuadas pola Comunidade Autónoma e propoñe-las modificacións que se consideren necesarias de cara a futuras programacións.</p>
<p>c) Realizar informe da oferta de formación profesional, tentando a adecuación desta ás necesidades do mundo productivo e ás maiores posibilidades de emprego.</p>
<p>d) Emitir informe, dentro do ámbito competencial da Comunidade Autónoma, dos proxectos de plans de estudios dos títulos correspondentes ós diversos graos das familias profesionais de formación profesional, e as certificacións de profesionalidade en materia de formación profesional ocupacional e continua, así coma os relativos á formación adquirida a través da experiencia laboral e, se é o caso, a súa homologación académica ou profesional cos correspondentes graos de formación profesional regrada, sen prexuízo das competencias do Consello Escolar nesta materia.</p>
<p>e) Emitir propostas e recomendacións ós distintos organismos con competencia dentro da Comunidade Autónoma en materia de formación profesional.</p>
<p>f) Propoñer accións para mellora-la orientación profesional.</p>
<p>g) Avaliar e face-lo seguimento das accións que se desenvolvan dentro da Comunidade Autónoma en materia de formación profesional.</p>
<p>h) Elaborar cada ano unha memoria que inclúa a do Instituto Galego das Cualificacións.</p>
<p>i) Recibir con carácter anual unha memoria das actividades levadas a cabo por tódalas consellerías e organismos xestores en materia de formación profesional.</p>
<p>j) Emitir informe sobre os proxectos das disposicións normativas relacionadas coa formación profesional.</p>
<p>k) Emitir informe sobre calquera asunto que, sobre formación profesional, lle sexa sometido polas administracións públicas.</p>
<p>Artigo 3º.-Composición.</p>
<p>1. O Consello Galego de Formación Profesional estará composto por:</p>
<p>a) Un presidente. Ostentarán a Presidencia, alternativamente e por períodos anuais, os titulares das consellerías de Educación e Ordenación Universitaria e de Familia e Promoción do Emprego, Muller e Xuventude, que se iniciará pola de Educación e Ordenación Universitaria.</p>
<p>b) Dous vicepresidentes, representantes da Administración da Comunidade Autónoma, que serán: o director xeral de Ordenación Educativa e Formación Profesional da Consellería de Educación e Ordenación Universitaria e o director xeral de Formación e Colocación da Consellería de Familia e Promoción do Emprego, Muller e Xuventude.</p>
<p>c) Seis vocais en representación das administracións públicas, nomeados polo presidente da Xunta de Galicia por proposta do presidente do Consello Galego de Formación Profesional.</p>
<p>d) Oito vocais por parte das organizacións empresariais máis representativas na Comunidade Autónoma.</p>
<p>e) Oito vocais por parte das organizacións sindicais máis representativas na Comunidade Autónoma.</p>
<p>2. O secretario xeral do consello, con voz pero sen voto, será o funcionario que designen conxuntamente as consellerías de Educación e Ordenación Universitaria e de Familia e Promoción do Emprego, Muller e Xuventude.</p>
<p>Artigo 4º.-Réxime xurídico.</p>
<p>1. O réxime xurídico do Consello Galego de Formación Profesional axustarase ás normas contidas no capítulo II, do título II, da Lei 30/1992, de réxime xurídico das administracións públicas e do procedemento administrativo común, sen prexuízo de que se poidan establecer ou completa-las súas formas propias de funcionamento.</p>
<p>2. O consello adoptará os seus acordos por maioría, contando cun voto cada un dos seus vocais, e contando con voto de calidade do presidente, para desface-los empates que se poidan dar.</p>
<p>3. Os vocais do consello poderán ser substituídos, polos seus suplentes, nos casos de ausencia ou enfermidade, ou cando concorra calquera outra causa xustificada.</p>
<p>Artigo 5º.-Renovación e nomeamento.</p>
<p>1. A renovación do consello producirase cada catro anos, tendo en conta as modificacións producidas na representatividade das organizacións empresariais e sindicais.</p>
<p>2. Os membros do Consello Galego de Formación Profesional e os seus suplentes serán nomeados polo titular da Consellería de Educación e Ordenación Universitaria, por proposta de cada un dos grupos ou consellerías que representan. O seu cesamento levarase a cabo deste mesmo xeito.</p>
<p>Disposición adicional</p>
<p>O consello funcionará en pleno e en comisión permanente e elaborará a norma que regule o seu funcionamento, adaptado a este decreto, norma que será aprobada pola Consellería de Educación e Ordenación Universitaria.</p>
<p>O Consello Galego de Formación Profesional reunirase, con carácter preceptivo, alomenos unha vez ó ano e cando así o soliciten a metade dos seus membros.</p>
<p>O presidente do Consello Galego de Formación Profesional convocará a súa sesión constitutiva no prazo de tres meses desde a publicación deste decreto.</p>
<p>Disposición derrogatoria</p>
<p>Derrógase o Decreto 223/1994, do 7 de xullo, polo que se regula o Consello Galego de Ensinanzas Técnico-Profesionais e toda a normativa dictada para o seu desenvolvemento.</p>
<p>Disposicións derradeiras</p>
<p>Primeira.-Autorízanse os titulares das citadas consellerías para dicta-los actos e as normas necesarios para a aplicación e desenvolvemento do establecido neste decreto.</p>
<p>Segunda.-Esta disposición entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, oito de abril de mil novecentos noventa e nove.</p>
<p>Manuel Fraga Iribarne</p>
<p>Presidente</p>
<p>Jaime Pita Varela</p>
<p>Conselleiro da Presidencia e Administración Pública</p>

