---
date: '1999-05-20'
id: 828A
page: 6
number: 95
agency: CONSELLERÍA DA PRESIDENCIA E ADMINISTRACIÓN PÚBLICA
section: I. DISPOSICIÓNS XERAIS
title: >-
  Decreto 138/1999, do 7 de maio, polo que se modifica o Decreto 202/1998, do 25
  de xuño, polo que se crean os Premios Galicia de Investigación.
range: Decreto
url: 'https://www.xunta.gal/dog/Publicados/1999/19990520/Anuncio828A_gl.html'
---
<p>O Decreto 202/1998, do 25 de xuño, creou os Premios Galicia de Investigación. No seu artigo 8º institúese o Premio Galicia de Innovación Empresarial dirixido ás pequenas e medianas empresas (Pemes) galegas. Nembargantes, parece oportuno permiti-la participación no citado premio doutras Pemes, que aínda que non sexan galegas, teñan algún tipo de vinculación coa Comunidade Autónoma, así como incentivar cunha dotación económica a participación das empresas nel.</p>
<p>Polo tanto, por proposta do conselleiro da Presidencia e Administración Pública e logo de deliberación do Consello da Xunta de Galicia na súa reunión do día sete de maio de mil novecentos noventa e nove,</p>
<p>DISPOÑO:</p>
<p>Artigo único.-Modíficase o artigo 8º do Decreto 202/1998, do 25 de xuño, quedando redactado como segue:</p>
<p>Artigo 8º</p>
<p>Créase o Premio Galicia á Innovación Empresarial, consistente nun diploma acreditativo e unha placa conmemorativa. Así mesmo, este premio poderá levar asociada unha dotación económica que se fixará, de se-lo caso, na orde de convocatoria.</p>
<p>O premio está destinado a recoñecer e estimula-lo esforzo innovador por parte das pequenas e medianas empresas (Pemes) galegas. Non obstante, tamén poderán ser obxecto de premio outras Pemes non galegas con algún tipo de vinculación acreditada con Galicia.</p>
<p>O premio, que terá periodicidade anual, será outorgado por proposta dun xurado designado na orde de convocatoria e do que poderán formar parte representantes da Confederación de Empresarios de Galicia.</p>
<p>Disposición derradeira</p>
<p>Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, sete de maio de mil novecentos noventa e nove.</p>
<p>Manuel Fraga Iribarne</p>
<p>Presidente</p>
<p>Jaime Pita Varela</p>
<p>Conselleiro da Presidencia e Administración Pública</p>

