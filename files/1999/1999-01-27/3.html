---
date: '1999-01-27'
id: 2FD2
page: 948
number: 17
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 25 de xaneiro de 1999 pola que se amplía a Orde do 13 de abril de
  1993, pola que se establece o procedemento para a implantación da xornada
  lectiva en sesión única de mañá nos centros de educación infantil, educación
  primaria e educación xeral básica.
range: Orde
url: 'https://www.xunta.gal/dog/Publicados/1999/19990127/Anuncio2FD2_gl.html'
---
<p>A regulación do procedemento para a implantación da xornada lectiva única nos centros de educación infantil, primaria e xeral básica, no ámbito da Comunidade Autónoma de Galicia, vén establecida na Orde do 13 de abril de 1993, DOG do 23 de abril, da Consellería de Educación e Ordenación Universitaria.</p>
<p>Aprobada a implantación dos centros públicos integrados dentro da organización educativa desta comunidade, mediante decreto do Consello da Xunta de Galicia do 7 de xaneiro de 1999, como aqueles centros docentes nos que se impartan dúas ou máis ensinanzas non universiarias, e tendo en conta que estes centros no momento da súa posta en funcionamento escolarizan, fundamentalmente, alumnos dos niveis educativos de infantil, primaria e secundaria obrigatoria, estímase oportuno e conveniente que, provisoriamente, e en tanto non se remata a implantación do ensino secundario obrigatorio, a regulación do procedemento para autoriza-la xornada lectiva única dos centros públicos integrados sexa a establecida na citada Orde do 13 de abril de 1993.</p>
<p>En consecuencia, esta consellería, en virtude do previsto no artigo 1 do Decreto 213/1998, do 10 de xullo, polo que se establece a estructura órganica da Consellería de Educación e Ordenación Universitaria,</p>
<p>DISPÓN:</p>
<p>Artigo único.</p>
<p>Amplíase o contido da Orde do 13 de abril de 1993, pola que se establece o procedemento para a implantación da xornada lectiva en sesión única de mañá nos centros de educación infantil, educación primaria e educación xeral básica, na seguinte forma:</p>
<p>1. Introdúceselle unha disposición adicional primeira, do teor seguinte: o disposto nesta orde seralles de aplicación ós centros públicos integrados.</p>
<p>2. Engádeselle unha disposición transitoria terceira, co seguinte texto: os centros que actualmente veñan desenvolvendo a súa actividade docente en réxime de xornada única e esgoten as prórrogas previstas nesta orde, poderán solicitar unha prórroga máis.</p>
<p>Disposición derradeira única</p>
<p>A presente orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 25 de xaneiro de 1999.</p>
<p>P.D. (Orde 21-6-1996)</p>
<p>Máximo García Serrano</p>
<p>Secretario xeral da Consellería de Educación</p>
<p>e Ordenación Universitaria</p>

