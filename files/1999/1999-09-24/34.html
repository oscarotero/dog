---
date: '1999-09-24'
id: F99E
page: 11
number: 186
agency: 'CONSELLERÍA DE AGRICULTURA, GANDERÍA E POLÍTICA AGROALIMENTARIA'
section: VI. ANUNCIOS
title: >-
  Resolución do 23 de agosto de 1999, da Delegación Provincial de Lugo, pola que
  se anuncia a publicación das bases definitivas da zona do Pereiro-As Oiras
  (Alfoz-Lugo).
range: Resolución
url: 'https://www.xunta.gal/dog/Publicados/1999/19990924/AnuncioF99E_gl.html'
---
<p>Ponse en coñecemento de tódolos interesados na concentración parcelaria da zona do Pereiro-As Oiras (Alfoz-Lugo), declarada de utilidade pública e de urxente execución polo Decreto 307/1996, de 12 de xullo, (DOG nº 148, do 30 de xullo), que a xunta local da zona, na súa reunión do 14-7-1999, aprobou as bases definitivas de concentración, que estarán expostas ó público na Casa do Concello de Alfoz e na zona, durante o prazo de trinta días, contados desde o seguinte ó da última inserción deste aviso no Diario Oficial de Galicia, no BOP, no diario de máis circulación da provincia, no lugar habitual da parroquia e no taboleiro de anuncios do concello, de conformidade co que determina a Lei de concentración parcelaria para Galicia (artigo 36).</p>
<p>Os documentos que os interesados poden examinar nos lugares de exposición, refírense á determinación do perímetro (colección de planos coas parcelas incluídas e relación das excluídas), á clasificación de terras e fixación dos coeficientes que servirán de base para face-las compensacións que sexan necesarias, así como a determinación de propietarios e titulares de gravames e outras situacións xurídicas, das que se declara formalmente a súa titularidade.</p>
<p>Contra as bases poden os interesados interpor recurso de alzada perante o conselleiro de Agricultura, Gandería e Política Agroalimentaria, dentro do prazo dos trinta días sinalados, e presentalo no Servicio de Estructuras Rurais (Ronda da Muralla 70), nas oficinas centrais da consellería (Edificio San Caetano, Santiago de Compostela) ou en calquera das dependencias ás que fai referencia o artigo 38.4º da Lei de réxime xurídico das administracións públicas e do procedemento administrativo común, expresando no escrito un domicilio dentro do termo municipal, para face-las notificacións que procedan.</p>
<p>Lugo, 23 de agosto de 1999.</p>
<p>David López Casal</p>
<p>Xefe do Servicio de Estructuras Rurais de Lugo</p>
<p>Visto e prace</p>
<p>José R. Molinero Senovilla</p>
<p>Delegado provincial de Lugo</p>

