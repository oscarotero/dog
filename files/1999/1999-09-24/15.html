---
date: '1999-09-24'
id: F946
page: 11
number: 186
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 9 de setembro de 1999 pola que se publica a convocatoria para a
  concesión de axudas a conservatorios de música públicos non dependentes da
  Consellería de Educación e Ordenación Universitaria.
range: Orde
url: 'https://www.xunta.gal/dog/Publicados/1999/19990924/AnuncioF946_gl.html'
---
<p>O artigo 10.2º da Lei orgánica 8/1985, do 3 de xullo, reguladora do dereito á educación, clasifica como centros docentes públicos aqueles que teñan como titular un poder público.</p>
<p>Ademais das accións que leva a cabo esta consellería na creación, dotación e sostemento dos conservatorios de música dependentes dela, determinados concellos da Comunidade Autónoma de Galicia veñen desenvolvendo un importante labor coa creación e sostemento de centros públicos que imparten as ensinanzas de música que sinala o artigo 39 da Lei orgánica 1/1990, do 3 de outubro, xeral do sistema educativo.</p>
<p>A implantación do novo sistema educativo establecido pola dita lei esíxelles ós titulares dos centros adaptacións estructurais e investimentos para o cumprimento dos requisitos mínimos que fixa o Real decreto 389/1992, do 15 de abril, e o currículo que establece o Decreto 253/1993, da Xunta de Galicia, do 29 de xullo (Diario Oficial de Galicia do 25 de outubro).</p>
<p>En consonancia coa política desta consellería, á vista da crecente demanda das ensinanzas de música e coa finalidade de prestar apoio ás iniciativas municipais para o fomento, difusión e extensión destas ensinanzas.</p>
<p>DISPOÑO:</p>
<p>Primeiro.-Faise pública a convocatoria de axudas destinadas a subvenciona-las actividades desenvolvidas ou que se van desenvolver, incluídos os gastos de persoal, durante o ano 1999 polos conservatorios públicos de música non dependentes da Consellería de Educación e Ordenación Universitaria.</p>
<p>Segundo.-Poderán solicita-las ditas axudas os titulares dos conservatorios de música de grao elemental ou profesional que teñan autorización expresa da Consellería de Educación e Ordenación Universitaria para a impartición das correspondentes ensinanzas.</p>
<p>Terceiro.-O importe total das axudas será de corenta millóns seiscentas mil pesetas (40.600.000) e libraranse con cargo á aplicación orzamentaria 07.03.322E.460.1 da Dirección Xeral de Centros e Inspección Educativa.</p>
<p>Os conservatorios que inicien a súa actividade docente ó longo deste ano poderán percibir por este criterio ata un máximo do 25% de incremento da</p>
<p>subvención que puidera corresponderlle polo resto dos criterios. En calquera caso, a contía máxima da subvención por tódolos criterios e por beneficiario non poderá supera-la cantidade de cinco millóns de pesetas (5.000.000).</p>
<p>Cuarto.-As solicitudes, segundo o modelo que figura como anexo a esta orde, xunto coa documentación correspondente, dirixiranse ó conselleiro de Educación e Ordenación Universitaria e presentaranse no rexistro xeral da consellería, edificio administrativo San Caetano, s/n 15771 Santiago de Compostela ou nos lugares que sinala o artigo 38.4º da Lei de réxime xurídico das administracións públicas e do procedemento administrativo común, no prazo de vinte días naturais contados a partir da publicación no Diario Oficial de Galicia desta orde, e irán xunto coa seguinte documentación:</p>
<p>a) Memoria e orzamento das actividades realizadas ou que se van realizar durante o ano 1999 con indicación do número de alumnos e especialidades instrumentais que se imparten no conservatorio.</p>
<p>b) Breve descrición de instalacións e material na que consten os metros cadrados totais das instalacións.</p>
<p>c) Fotocopia da tarxeta de identificación fiscal.</p>
<p>d) Certificación bancaria a nome do solicitante na que conste a conta corrente na que desexe que se lle ingrese, se é o caso, o importe da subvención.</p>
<p>e) Declaración de ter, ou non, solicitado doutros entes públicos ou privados subvención para a mesma finalidade.</p>
<p>Quinto.-Na valoración de solicitudes teranse en conta os seguintes criterios:</p>
<p>1. Iniciación da súa actividade neste ano.</p>
<p>2. Necesidades das instalacións existentes (construcción e/ou reparación).</p>
<p>3. Dimensións das instalacións.</p>
<p>4. Número de profesores/as.</p>
<p>5. Número de alumnos/as.</p>
<p>6. Valoración económica do investimento do conservatorio.</p>
<p>7. Zona de influencia e densidade de poboación da localidade onde radique o conservatorio.</p>
<p>8. Número de alumnos e especialidades instrumentais que se impartan ou estea programado impartir no conservatorio.</p>
<p>Sexto.-A Dirección Xeral de Centros e Inspección Educativa poderá requirir do solicitante cantos documentos e aclaracións considere necesarios para com</p>
<p>plementa-lo expediente e tamén poderá dispor que se leven a cabo as comprobacións oportunas sobre os datos achegados.</p>
<p>Calquera alteración que se produza nos datos contidos na documentación que se xunta á solicitude será comunicada polo solicitante á dita dirección xeral.</p>
<p>Sétimo.-Baixo a presidencia do director xeral de Centros e Inspección Educativa, ou persoa en quen delegue, constituirase unha comisión encargada de valora-las solicitudes presentadas que estará integrada por:</p>
<p>-Subdirector xeral de Centros.</p>
<p>-Xefe de Servicio de Centros.</p>
<p>-Un inspector central.</p>
<p>-Un inspector de educación designado pola Dirección Xeral de Centros e Inspección Educativa.</p>
<p>-Un funcionario da Consellería de Educación e Ordenación Universitaria que actuará como secretario con voz e sen voto.</p>
<p>Oitavo.-A comisión de selección elaborará e fará pública unha proposta provisional de adxudicación das axudas para que os interesados poidan presenta-las reclamacións que consideren oportunas. Valoradas as reclamacións, a comisión elevará proposta definitiva de adxudicación ó conselleiro de Educación e Ordenación Universitaria, para a resolución que proceda.</p>
<p>Noveno.-Transcorridos tres meses desde a data de presentación das solicitudes sen que se dictase resolución favorable, deberá entenderse denegada sen prexuízo dunha resolución posterior.</p>
<p>Décimo.-A resolución do conselleiro de Educación e Ordenación Universitaria publicarase no Diario Oficial de Galicia; no caso de ser denegatoria será motivada e notificarase ós interesados.</p>
<p>Esta resolución, que esgotará a vía administrativa, poderá ser obxecto de recurso no prazo dun mes, contado a partir do día seguinte ó da súa publicación no Diario Oficial de Galicia perante o conselleiro de Educación e Ordenación Universirtaria segundo o disposto nos artigos 116 e 117 da Lei 4/1999 (BOE do 14 de xaneiro) de modificación da Lei 30/1992, de réxime xurídico das administracións públicas e do procedemento administrativo común, ou ben os interesados poderán presentar directamente recurso contencioso-administrativo no prazo de dous meses, contados desde a mesma data, perante o Tribunal Superior de Xustiza de Galicia.</p>
<p>Décimo primeiro.-As axudas estarán condicionadas ós orzamentos dispoñibles e irán destinadas a</p>
<p>sufraga-los gastos de persoal, funcionamento e actividades; serán aboadas de conformidade co que dispón o artigo 35.dous.A) da Lei 6/1998, do 29 de decembro (Diario Oficial de Galicia do 31) de orzamentos xerais da Comunidade Autónoma de Galicia para 1999, mediante un pagamento parcial a conta da liquidación por un importe máximo do 80% da subvención concedida, sempre que o beneficiario xustifique, con anterioridade ó 15 de outubro de 1999, os gastos realizados segundo proxecto aprobado.</p>
<p>Para o libramento do 20% restante o beneficiario presentará, antes do 15 de novembro de 1999, a completa xustificación.</p>
<p>Para proceder ós libramentos correspondentes, o solicitante achegará, xunto coas xustificacións anteriores, a certificación de non ter pendente de pagamento ningunha débeda coa Administración da Comunidade Autónoma, de acordo co establecido no artigo 35.4º d) da Lei 6/1998.</p>
<p>As xustificacións das axudas serán dirixidas á Dirección Xeral de Centros e Inspección Educativa, rúa San Lázaro, nº 107. 15771 Santiago de Compostela.</p>
<p>Décimo segundo.-A Dirección Xeral de Centros e Inspección Educativa, a través dos servicios provinciais de inspección, realizará un seguimento da aplicación das axudas nos conservatorios subvencionados.</p>
<p>Décimo terceiro.-Nas comunicacións, publicidade e propaganda dos conservatorios de música que obteñan axuda deberá figurar que están subvencionados pola Xunta de Galicia, Consellería de Educación e Ordenación Universitaria, co seu respectivo anagrama ou logotipo.</p>
<p>Décimo cuarto.-Procederá o reintegro da subvención e xuros de demora, de conformidade co artigo 78.6º da Lei 11/1992, do 7 de outubro, de réxime financeiro e presupostario de Galicia, cando exista incumprimento da obriga de xustificación ou por incumprimento da finalidade para a que foi concedida.</p>
<p>Décimo quinto.-Facúltase a Dirección Xeral de Centros e Inspección Educativa para dicta-las resolucións necesarias para o desenvolvemento desta orde.</p>
<p>Décimo sexto.-Esta orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 9 de setembro de 1999.</p>
<p>Celso Currás Fernández</p>
<p>Conselleiro de Educación e Ordenación</p>
<p>Universitaria</p>

