---
date: '1999-08-23'
id: DC3E
page: 10
number: 162
agency: CONSELLERÍA DA PRESIDENCIA E ADMINISTRACIÓN PÚBLICA
section: III. OUTRAS DISPOSICIÓNS
title: >-
  Orde do 3 de agosto de 1999 pola que se clasifica como de interese sanitario a
  Fundación Pública Urxencias Sanitarias de Galicia-061.
range: Orde
url: 'https://www.xunta.gal/dog/Publicados/1999/19990823/AnuncioDC3E_gl.html'
---
<p>Visto o expediente de clasificación da Fundación Pública Urxencias Sanitarias de Galicia-061, con domicilio en Santiago de Compostela.</p>
<p>Supostos de feito.</p>
<p>1. Manuel Antonio Silva Romero, en escrito do 22 de xullo de 1999, formulou solicitude de clasificación para efectos da súa inscrición no Rexistro de Fundacións de Interese Galego.</p>
<p>2. A fundación foi constituída en escritura pública outorgada en Santiago de Compostela, o día 30 de xuño de 1999, ante o notario Domingo Enrique Gutiérrez Aller, co número mil cincocentos noventa e dous do seu protocolo, por José María Hernández Cochón, que intervén no exercicio do seu cargo, en nome e representación da Xunta de Galicia.</p>
<p>3. Segundo consta no artigo 4.1º dos seus estatutos, o obxecto da fundación é a realización de actividades de xestión, coordinación, consultoría, docencia e investigación prioritariamente en materia de atención extrahospitalaria no caso de emerxencia e urxencia sanitaria, así como no campo dos coidados críticos e na atencion sociosanitaria, promovendo a eficacia, eficiencia e seguridade do sistema sanitario.</p>
<p>Para tal fin, xestionará a Central de Coordinación de Urxencias Médicas regulada na Orde do 9 de outubro de 1995.</p>
<p>4. O padroado da fundación estará constituído polos membros sinalados no artigo 9 dos estatutos.</p>
<p>5. A comisión integrada polos secretarios xerais de tódalas consellerías elevoulle ó conselleiro da Presidencia e Administración Pública proposta de clasificación como de interese cultural da Fundación Pública Urxencias Sanitarias de Galicia-061, dado o seu obxecto e finalidade, polo que, cumpríndose os requisitos esixidos na Lei 7/1983, do 22 de xuño, e na Lei 11/1991, do 8 de novembro, de reforma da lei anterior, de réxime das fundacións de interese galego, e segundo establece o artigo 32.1º e 2º do Decreto 248/1992, do 18 de xuño, polo que se aproba o Regulamento de organización e funcionamento do protectorado das fundacións de interese galego, procede a súa clasificación como de interese sanitario e a súa adscrición á Consellería de Sanidade e Servicios Sociais.</p>
<p>Fundamentos de dereito.</p>
<p>1. O artigo 34 da Constitución española recoñece o dereito de fundación para fins de interese xeral de acordo coa lei, e o artigo 27.26º do Estatuto de autonomía para Galicia outórgalle competencia exclusiva sobre o réxime das fundacións de interese galego.</p>
<p>2. De acordo co disposto no artigo 32.2º c) do Decreto 248/1992, do 18 de xuño, polo que se aproba o Regulamento de organización e funcionamento do protectorado das fundacións de interese galego, correspóndelle a esta consellería a clasificación da fundación e a adscrición á consellería correspondente, que exercerá plenamente o protectorado sobre ela.</p>
<p>3. Á vista do que antecede, pódense considerar cumpridas as finalidades tanto legais coma regulamentarias establecidas para o caso, de acordo coa proposta realizada pola Comisión de Secretarios Xerais na súa reunión do día 26 de xullo de 1999.</p>
<p>Vista a Constitución española de 1978, o Estatuto de autonomía de Galicia (Lei orgánica 1/1981, do 6 de abril); a Lei 7/1983, do 22 de xuño, e a Lei 11/1991, do 8 de novembro, de reforma da anterior, de réxime das fundacións de interese galego, así como as demais normas de desenvolvemento e de xeral aplicación.</p>
<p>Na súa virtude,</p>
<p>DISPOÑO:</p>
<p>Clasificar como de interese sanitario a Fundación Pública Urxencias Sanitarias de Galicia-061 e adscribila á Consellería de Sanidade e Servicios Sociais que exercerá plenamente o protectorado sobre ela.</p>
<p>Santiago de Compostela, 3 de agosto de 1999.</p>
<p>Jaime Pita Varela</p>
<p>Conselleiro da Presidencia e Administración Pública</p>

