---
date: '1999-08-23'
id: DC4A
page: 10
number: 162
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 10 de agosto de 1999 pola que se autoriza a modificación do artigo
  17.5º dos estatutos da Fundación Pedro Barrié de la Maza, Conde de Fenosa, e
  se inscribe no Rexistro de Fundacións deste protectorado.
range: Orde
url: 'https://www.xunta.gal/dog/Publicados/1999/19990823/AnuncioDC4A_gl.html'
---
<p>Analizado o expediente de referencia, promovido pola Fundación Pedro Barrié de la Maza, Conde de Fenosa,</p>
<p>Resultando que esta fundación foi clasificada como benéfico-docente por orde da Consellería de Educación e Ordenación Universitaria do 17 de xullo de 1986, e que se encontra inscrita no Rexistro de Fundacións desta consellería co número 164,</p>
<p>Resultando que a Fundación Pedro Barrié de la Maza, Conde de Fenosa solicitou perante a Consellería de Educación e Ordenación Universitaria a modificación do punto 5º do artigo 17 dos seus estatutos,</p>
<p>Vista a Lei 7/1983, do 22 de xuño, de réxime das fundacións de interese galego, modificada pola Lei 11/1991, do 8 de novembro, de reforma da Lei 7/1983; así como o Regulamento de organización e funcionamento do protectorado das fundacións de interese galego, aprobado polo Decreto 248/1992, do 18 de xuño, e a carta fundacional da referida fundación e as súas posteriores modificacións,</p>
<p>Considerando que as fundacións de interese galego poden modifica-los seus estatutos coas condicións previstas no artigo 38 do citado regulamento,</p>
<p>Considerando que na tramitación do expediente se cumpriron os requisitos esixidos no artigo 10 da Lei 7/1983, e 32 3º e 38 dO dito regulamento,</p>
<p>Considerando que esta modificación estatutaria é conforme coa vontade fundacional,</p>
<p>Esta consellería</p>
<p>RESOLVE:</p>
<p>Primeiro.-Autoriza-la modificación do punto 5º do artigo 17 dos estatutos da Fundación Pedro Barrié de la Maza, Conde de Fenosa, engadíndolle o seguinte parágrafo: Non obstante, con carácter excepcional, por ser excepcional a persoa que nel concorre, créase outra vicepresidencia, vinculada á persoa de Joaquín Arias y Díaz de Rábago, que a desempeñará mentres viva e que se extinguirá no momento do seu pasamento.</p>
<p>Segundo.-Practica-la inscrición desta modificación estatutaria no Rexistro de Fundacións deste protectorado, logo da publicación da presente orde no Diario Oficial de Galicia, data a partir da que entrará en vigor tal cambio estatutario.</p>
<p>Terceiro.-A presente disposición pon fin á vía administrativa, de acordo co establecido no artigo 109 c) da Lei 30/1992, de réxime xurídico das administracións públicas e do procedemento administrativo común.</p>
<p>Santiago de Compostela, 10 de agosto de 1999.</p>
<p>Celso Currás Fernández</p>
<p>Conselleiro de Educación e Ordenación</p>
<p>Universitaria</p>

