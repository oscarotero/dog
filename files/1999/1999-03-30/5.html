---
date: '1999-03-30'
id: 5C9A
page: 3
number: 61
agency: 'CONSELLERÍA DE AGRICULTURA, GANDERÍA E POLÍTICA AGROALIMENTARIA'
section: III. OUTRAS DISPOSICIÓNS
title: >-
  Orde do 25 de febreiro de 1999 sobre medidas de estímulo e apoio para a
  promoción de novas tecnoloxías en maquinaria e equipos agrarios.
range: Orde
url: 'https://www.xunta.gal/dog/Publicados/1999/19990330/Anuncio5C9A_gl.html'
---
<p>O fomento da incorporación de modernas técnicas de producción e a racionalización do uso dos medios empregados son o obxectivo fundamental da presente orde.</p>
<p>Coa incorporación destas novas tecnoloxías perséguese, ademais, alcanzar obxectivos de aforro enerxético, supresión de mecanismos de alto risco, diminución da contaminación atmosférica e acústica e a mellora das condicións de traballo dos agricultores.</p>
<p>Tendo en conta a estructura e dimensión da maioría das explotacións galegas, e considerando que os custos de adquisición da maquinaria poderían compromete-la rendibilidade do investimento se non se alcanzan uns mínimos de horas anuais de utilización, é o réxime asociativo o sistema de adquisición e utilización máis aconsellable.</p>
<p>En consecuencia, de acordo co disposto no artigo 30º 1.3. do Estatuto de autonomía de Galicia e en uso das competencias que me confire a Lei 1/1993, reguladora da Xunta de Galicia e do seu presidente,</p>
<p>DISPOÑO:</p>
<p>Artigo 1º</p>
<p>1. Poderán solicita-las axudas que recolle esta orde:</p>
<p>a) Cooperativas, sociedades agrarias de transformación e as cooperativas de traballo asociado de carácter agrario con actividade económica propia.</p>
<p>b) As agrupacións para tratamentos integrados na agricultura, para maquinaria e equipos propios da súa actividade específica.</p>
<p>c) As empresas de servicios legalmente constituídas e con actividade económica, dedicadas á realización de traballos nas explotacións agrogandeiras.</p>
<p>Artigo 2º</p>
<p>Serán obxecto destas axudas as máquinas e equipos incluídos nos seguintes plans de innovación tecnolóxica:</p>
<p>a) Plan de mecanización racional da producción e aproveitamento das forraxes.</p>
<p>-Maquinaria de sementeira, colleita, preparación, almacenamento e distribución de forraxes.</p>
<p>b) Plan de racionalización do emprego de estercos, xurro e lodos na fertilización de solos.</p>
<p>-Cisternas e batedores de xurro.</p>
<p>-Aplicadores-enterradores de esterco e lodos líquidos.</p>
<p>-Separadores de esterco sólido/líquido.</p>
<p>-Inxectores para fermentación aeróbica de xurro.</p>
<p>c) Plan de fomento da utilización de maquinaria e equipos que representen unha innovación tecnolóxica:</p>
<p>-Maquinaria para recolección de pataca.</p>
<p>-Maquinaria para a aplicación de productos fitosanitarios.</p>
<p>-Bombas e tanques de combustible.</p>
<p>-Calquera outra máquina ou equipo que represente unha innovación tecnolóxica.</p>
<p>d) Plan de renovación do parque de tractores.</p>
<p>-Tractores que incorporen novas tecnoloxías para mellora dos actuais sistemas productivos, o aforro enerxético, a conservación do ambiente ou a mellora das condicións de traballo.</p>
<p>Artigo 3º</p>
<p>O importe da subvención estará condicionado á existencia de crédito orzamentario e regularase en función das seguintes especificacións para cada caso:</p>
<p>1. Plans de innovación dos puntos a), b), c) do artigo anterior.</p>
<p>As agrupacións incluídas nos puntos 1a) e 1b) do artigo 1º poderán obter ata o 30% do total do investimento, podendo chegar ata o 40% cando as explotacións se atopen en zonas desfavorecidas, sen superaren en ningún caso os 5.000.000 de ptas.</p>
<p>b) No caso de empresas de servicios (punto 1 c) do artigo 1 ata o 15% do total do investimento, coa mesma limitación de 5.000.000 de pesetas.</p>
<p>2. Plans de innovación tecnolóxica de renovación do parque de tractores.</p>
<p>Neste caso a axuda máxima establecerase en razón de 4.000 pesetas por CV. de potencia de inscrición de tractor ou tractores que se vaian achatarrar.</p>
<p>Artigo 4º</p>
<p>As subvencións só poderán ser concedidas para a maquinaria de primeira adquisición e esta non poderá ser revendida no prazo de cinco anos, a partir da data de adquisición.</p>
<p>Así mesmo, as máquinas e equipos subvencionados deberán inscribirse no Rexistro Oficial de Maquinaria Agrícola da provincia.</p>
<p>Artigo 5º</p>
<p>No plan de renovación do parque de tractores, substituiranse por modelos que incorporen novas tecnoloxías aquelas unidades que estean inscritas no Rexitro Oficial de Maquinaria Agrícola con anterioridade ó ano 1979 e que non cambiaran de titular nos dous últimos anos.</p>
<p>Cando se concedan axudas para a renovación de tractores, o solicitante deberá xustifica-lo achatarramento dos tractores antigos, mediante un certificado de baixa definitiva expedido polo Rexistro Oficial de Maquinaria Agrícola no que estea inscrito o tractor e no que se faga consta-la data da primeira inscrición, o número de bastidor e a potencia en CV.</p>
<p>Artigo 6º</p>
<p>A maquinaria adquirida ó abeiro desta orde só poderá empregarse nas explotacións dos membros da agrupación ou entidade asociativa, agás no caso de cooperativas de traballo asociado e empresas de servicios.</p>
<p>Artigo 7º</p>
<p>Na aprobación de solicitudes terán prioridade as presentadas por agrupacións formais dos puntos a) e b) do artigo 1º.</p>
<p>No caso de máquinas incluídas no plan c) do artigo 2, serán prioritarias as solicitudes de equipos de distribucións de productos fitosanitarios.</p>
<p>Quedan expresamente excluídas as máquinas de uso xeneralizado na agricultura, tales como tractores (salvo que substitúan a unidades de achatarradas), motocultores, remolques, equipos tradicionais de laboreo ou colleitadoras de cereais.</p>
<p>Así mesmo, exclúense as subvencións para os almacéns polivalentes, edificacións gandeiras e instalacións para a comercialización ou transformación de productos agrarios ou forestais.</p>
<p>Artigo 8º</p>
<p>As solicitudes para acollerse ás axudas que inclúe a presente orde presentaranse preferentemente nas oficinas locais ou provinciais da Consellería de Agricultura, Gandería e Política Agroalimentaria ou en calquera das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común, xustificando ademais a viabilidade técnica e económica do investimento previsto, utilizando o modelo do anexo I e xuntando a seguinte documentación:</p>
<p>-Memoria descritiva do programa, que inclúa como mínimo os seguintes puntos:</p>
<p>* Situación actual: actividade desenvolta, maquinaria existente etc.</p>
<p>* Xustificación da necesidade do investimento e a súa rendibilidade.</p>
<p>* Descrición da maquinaria que se vai adquirir e a súa aplicación técnica.</p>
<p>-Fotocopia compulsada do CIF.</p>
<p>-Fotocopia compulsada dos estatutos de constitución da sociedade.</p>
<p>-Certificación da Tesourería Xeral da Seguridade Social de estar ó día na cotización.</p>
<p>-Certificación da Axencia Estatal de Administración Tributaria de estar ó día no cumprimento das súas obrigas fiscais.</p>
<p>-A certificación da Axencia Estatal de Administración Tributaria do pagamento do imposto de sociedades (modelo 201).</p>
<p>-Acreditación de non ter pendente de pagamento ningunha débeda, por ningún concepto, coa Administración pública da Comunidade Autónoma.</p>
<p>-Facturas proforma das máquinas que se adquiran.</p>
<p>-No caso de empresas de servicios, fotocopia compulsada do último recibo do imposto de actividades económicas (IAE), que acreditará a súa dedicación a «Servicios Agrícolas e Gandeiros».</p>
<p>Artigo 9º</p>
<p>O prazo de presentación de solicitudes rematará ós 30 días naturais desde o día seguinte ó da publicación no DOG da presente orde.</p>
<p>As delegacións provinciais remitirán un informe sobre as solicitudes recibidas á Dirección Xeral de Producción Agropecuaria, que emitirá a proposta correspondente para a súa aprobación polo conselleiro de Agricultura, Gandería e Política Agroalimentaria. A resolución de aprobación do conselleiro esgota a vía administrativa e contra ela poderá interpor recurso contencioso-administrativo.</p>
<p>Unha vez aprobada a subvención de maquinaria, deberán presentarse xustificantes do investimento nun prazo máximo de dous meses desde a notificación oficial.</p>
<p>A documentación que se debe presentar para acredita-la execución do programa consistirá en: factura definitiva, copia compulsada do documento de inscrición no rexistro oficial, así como certificado de baixa definitiva do tractor achatarrado, de se-lo caso.</p>
<p>Artigo 10º</p>
<p>No exercicio de 1999 este programa financiarase con cargo ó concepto orzamentario 09.03.614-A 775.0 «Fomento de mellora tecnolóxica e mecanización en común», dotado con 51.050.000 ptas., dos orzamentos xerais da Comunidade Autónoma de Galicia.</p>
<p>Disposición transitoria</p>
<p>As solicitudes ó abeiro da Orde do 25 de maio de 1998 pendentes de resolución e que cumpran coas condicións reguladas na presente convocatoria, poderán ser tidas en conta salvo indicación expresa do interesado en sentido contrario.</p>
<p>Disposicións derradeiras</p>
<p>Primeira.-Facúltase o director xeral de Producción Agropecuaria para dictar cantas disposicións considere necesarias para a aplicación da presente orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 25 de febreiro de 1999.</p>
<p>Cástor Gago Álvarez</p>
<p>Conselleiro de Agricultura, Gandería e Política</p>
<p>Agroalimentaria</p>

