---
date: '1999-06-14'
id: A406
page: 7
number: 112
agency: 'CONSELLERÍA DE FAMILIA E PROMOCIÓN DO EMPREGO, MULLER E XUVENTUDE'
section: III. OUTRAS DISPOSICIÓNS
title: >-
  Orde do 10 de xuño de 1999 pola que se dictan normas para garanti-los
  servicios esenciais durante a folga convocada para os días 14 e 15 de xuño de
  1999 nas garderías infantís dependentes desta consellería na provincia de
  Ourense.
range: Orde
url: 'https://www.xunta.gal/dog/Publicados/1999/19990614/AnuncioA406_gl.html'
---
<p>O exercicio do dereito de folga queda condicionado ó mantemento dos servicios esenciais definidos no artigo 2 do Decreto 155/1988, do 9 de xuño de 1988 (DOG nº 116, do 20 de xuño).</p>
<p>O artigo 3 do devandito decreto faculta os conselleiros competentes por razón dos servicios esenciais afectados para que, mediante orde e ante cada situación de folga, determinen o mínimo de actividade necesaria para asegura-lo mantemento de tales servicios, e o persoal preciso para prestalos.</p>
<p>O comité de folga da Delegación Provincial da Consellería de Familia e Promoción do Emprego, Muller e Xuventude de Ourense, en escrito presentado perante a mencionada delegación provincial (rexistro de entrada do pasado 3 de xuño) comunica a convocatoria de paro que terá lugar durante as xornadas dos días 14 e 15 de xuño de 1999 e que afectará ós empregados e empregadas públicas das garderías infantís dependentes desta consellería na provincia de Ourense.</p>
<p>A necesaria conciliación entre o exercicio do dereito constitucional de folga e o mantemento dos servicios esenciais obriga a esta consellería a fixa-los servicios mínimos necesarios para o adecuado desenvolvemento das actividades a favor do principio constitucional de protección social da familia.</p>
<p>Na súa virtude, e oído o comité de folga, esta consellería</p>
<p>DISPÓN:</p>
<p>Primeiro.-Que o persoal preciso para asegura-lo mantemento dos servicios esenciais nas garderías infantís dependentes desta consellería na provincia de Ourense:</p>
<p>Con carácter xeral: tódolos/alas directores/as das ditas garderías.</p>
<p>-A Farixa: 3 técnicos especialistas en xardín de infancia, 1 camareira-limpadora e 1 oficial 1ª cociña.</p>
<p>-Antela: 2 mestres especialistas en educación infantil, 3 técnicos especialistas en xardín de infancia, 2 camareiras-limpadoras e 1 oficial 1ª cociña.</p>
<p>-Virxe de Covadonga: 3 técnicos especialistas en xardín de infancia, 1 camareira-limpadora, 1 oficial 1ª cociña e 1 ordenanza.</p>
<p>Segundo.-A designación nominal do persoal que deberá cubri-los servicios mínimos fixados será feita</p>
<p>polo delegado provincial da consellería e publicada no taboleiro de anuncios dos referidos centros.</p>
<p>Terceiro.-O incumprimento da obriga de atende-los servicios mínimos fixados nesta orde será sancionado de conformidade coa lexislación vixente.</p>
<p>Cuarto.-O disposto na presente orde non suporá limitación ningunha dos dereitos que a normativa reguladora da folga lle recoñece ó persoal na dita situación.</p>
<p>Disposición derradeira</p>
<p>Esta orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 10 de xuño de 1999.</p>
<p>Manuela López Besteiro</p>
<p>Conselleira de Familia e Promoción do Emprego, Muller e Xuventude</p>

