---
date: '1999-11-05'
id: 114A6
page: 13
number: 214
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 13 de outubro de 1999, da Delegación Provincial de Lugo, pola
  que se dispón a inscrición no rexistro e publicación, no Diario Oficial de
  Galicia, do convenio colectivo de ámbito provincial para a empresa Disgobe,
  S.A.
range: Resolución
url: 'https://www.xunta.gal/dog/Publicados/1999/19991105/Anuncio114A6_gl.html'
---
<p>Visto o texto do convenio colectivo para a empresa Disgobe, S.A. (código 2700292), da provincia de</p>
<p>Lugo, asinado o día 29 de setembro de 1999, pola representación da dita empresa e a dos seus traballadores, e de conformidade co disposto no artigo 90º, puntos 2 e 3 do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, e no Real decreto 1040/1981, do 22 de maio, sobre rexistro e depósito de convenios colectivos de traballo.</p>
<p>Esta delegación provincial</p>
<p>ACORDA:</p>
<p>Primeiro.-Ordena-la inscrición do citado convenio colectivo no rexistro de convenios desta delegación, así como o seu depósito.</p>
<p>Segundo.-Remiti-lo texto do dito convenio á Dirección Xeral de Relacións Laborais da Xunta de Galicia.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Lugo, 13 de outubro de 1999.</p>
<p>Manuel Teijeiro Álvarez</p>
<p>Delegado provincial de Lugo</p>
<p>Convenio colectivo de Disgobe, S.A. para 1999</p>
<p>Disposicións xerais</p>
<p>Artigo 1º.-Ámbito de aplicación.</p>
<p>As disposicións incluídas neste convenio colectivo regularán, durante a súa vixencia, as relacións laborais que neste se establezan entre a empresa Disgobe, S.A. e seu persoal no centro de traballo Cétigos-Sarria, en Lugo.</p>
<p>Artigo 2º.-Ámbito persoal.</p>
<p>Este convenio afecta a todo o persoal pertencente ó cadro de persoal da sociedade, así como ó que ingrese na compañía durante a súa vixencia, con excepción do persoal que exerza funcións de alta dirección, entendéndose por tal o director xeral, director financeiro e director administrativo.</p>
<p>Artigo 3º.-Vixencia, duración e denuncia.</p>
<p>Este convenio entrará en vigor o día da súa publicación no BOP, se ben, os efectos económicos retrotraeranse ó 1 de xaneiro de 1999 e a súa duración será ata o 31 de decembro de 1999.</p>
<p>O convenio prorrogarase tacitamente de ano en ano se calquera das partes, mediante representantes, non o denuncia cunha antelación mínima dun mes da data do seu vencemento ou a de calquera das súas prórrogas. Esta denuncia deberá acompañarse do proxecto dos puntos concretos que se pretenda revisar.</p>
<p>Se non existiran delegados de persoal, para que a denuncia teña efecto, deberá ser apoiada e asinada polo 51% dos traballadores do cadro de persoal.</p>
<p>Artigo 4º.-Normas supletorias.</p>
<p>Para todo o non previsto neste convenio colectivo haberá que aterse á lexislación vixente e normas específicas aplicables sobre o particular.</p>
<p>Capítulo II</p>
<p>Artigo 5º.-Conceptos retributivos.</p>
<p>Establécense como conceptos integrantes da retribución total os seguintes:</p>
<p>a) Salario base: vén representado pola cantidade que baixo este epígrafe se reflicte no anexo I deste convenio.</p>
<p>b) Antigüidade: establécese un complemento de antigüidade para todo o persoal desde a súa entrada na empresa consistente en trienios ó catro por cento sobre o salario base pactado.</p>
<p>c) Complemento de asistencia: por este concepto aboarase a cantidade de 235 pesetas por cada día efectivo de traballo. Desde o 1 de xuño ata o 30 de setembro, o importe deste complemento de producción será de 335 pesetas diarias.</p>
<p>Artigo 6º.-Xornada laboral.</p>
<p>A xornada laboral ordinaria será de 40 (corenta) horas semanais de traballo efectivo para tódalas quendas, traballadas de luns a venres.</p>
<p>Establécense tres quendas. A primeira realizarase durante todo o ano. A segunda realizarase, solicitándose voluntarios para o efecto, cando a empresa o considere conveniente, logo da información ós representantes dos traballadores. A terceira quenda contará co persoal necesario para a fabricación de envases. A quenda de mañá será de 7 a 15 horas, a da tarde de 15 a 23 horas e a da noite de 23 a 7 horas.</p>
<p>En todo caso, existirá un descanso de trinta minutos para o bocadillo, na metade da xornada laboral, computable como tempo de traballo.</p>
<p>As horas traballadas durante o período comprendido entre as 23 horas e as 7 horas terán unha retribución específica incrementada nun trinta e cinco por cento sobre o salario base, salvo que o salario se establecera atendendo a que o traballo sexa nocturno de seu.</p>
<p>Os días 24 e 31 de decembro e o martes de entroido serán festivos non recuperables, trasladándose a outra data, de común acordo entre as partes, cando coincidan en día non laborable.</p>
<p>Artigo 7º.-Gratificacións extraordinarias.</p>
<p>Establécense tres pagas extraordinarias que serán aboadas unha en xullo, outra en decembro e outra no primeiro semestre do ano e por anos vencidos.</p>
<p>Os enfermos e accidentados de cadro de persoal terán dereito a percibi-lo cen por cento de tódalas gratificacións extraordinarias.</p>
<p>As devanditas pagas serán aboadas a razón dunha mensualidade do salario base de cada categoría máis a antigüidade completa que corresponda.</p>
<p>Artigo 8º.-Horas extraordinarias.</p>
<p>Aboaranse conforme o establecido nas disposicións vixentes de carácter xeral, suxeitándose a súa realización ás disposicións vixentes en cada momento.</p>
<p>Mensualmente, se é o caso, a dirección da empresa informará os delegados de persoal do número de horas habidas en cada sección, especificando as circunstancias que as motivaron.</p>
<p>Horas estructurais: en canto ás horas extraordinarias motivadas por causa de forza maior e as estructurais, quedan pactadas como tales as necesarias por períodos punta de producción, ausencias imprevistas, cambio de quenda, ou as de carácter estructural derivadas do traballo de que se trate, ou mantemento.</p>
<p>As horas realizadas notificaranse mensualmente á autoridade laboral conxuntamente pola empresa e os delegados de persoal. En todo iso haberá que aterse ó disposto na lexislación aplicable ó caso.</p>
<p>Artigo 9º.-Gastos locomoción.</p>
<p>A empresa respectará as condicións individuais establecidas para os traballadores que desfruten de gastos de locomoción con anterioridade á sinatura do convenio colectivo de 1990.</p>
<p>As modificacións de domicilio que se produzan a partir da data da sinatura do convenio deberán ser comunicadas, obrigatoria e inmediatamente, á empresa polos traballadores, a cal podería detraer ó menor custo que do cambio de domicilio puidera derivarse, se ben en ningún caso aumentará o dito custo por este concepto.</p>
<p>Artigo 10º.-Transporte de persoal.</p>
<p>O persoal que desfrutaba do servicio de transporte que a empresa realiza e que se relaciona no anexo II, no traxecto Sarria-fábrica, continuará co seu desfrute en tanto siga prestando os seus servicios á sociedade.</p>
<p>Capítulo III</p>
<p>Do persoal e organización do traballo</p>
<p>Artigo 11º.-Organización do traballo.</p>
<p>A organización do traballo corresponderá á dirección da empresa Disgobe, S.A., respectando os dereitos laborais básicos dos traballadores conforme o establecido no artigo 4, puntos 1º e 2º do Estatuto dos traballadores.</p>
<p>A modificación das condicións de traballo serán reguladas de acordo co preceptuado polo artigo 41 do Estatuto dos traballadores, respectando as competencias que lle son propias dos delegados de persoal, segundo o artigo 64 do citado estatuto.</p>
<p>Artigo 12º.-Clasificación de postos de traballo.</p>
<p>O persoal afectado por este convenio clasifícase en función das súas aptitudes profesionais, titula</p>
<p>cións e contido xeral da prestación nos seguintes grupos:</p>
<p>Grupo I: nel intégranse os que exercen funcións tales como limpeza, vixilancia, peóns con antigüidade inferior a seis meses.</p>
<p>Grupo II: nel encádranse os traballadores que desempeñan as funcións básicas da producción da factoría como, por exemplo, a fabricación de envases, enchido, etiquetaxe, paletizado, conducción de carretillas, etc., e son capaces de efectuar sinxelas operacións de mantemento e axuste da maquinaria ó seu cargo. Igualmente inclúese neste grupo os que efectúan labores de auxiliar na administración, o laboratorio e o almacén.</p>
<p>Grupo III: comprende este grupo a aqueles traballadores que desenvolven tarefas que requiran pericia nos procedementos industriais e administrativos, que poidan incluír habilidade no uso de equipo especializado ou de certa complexidade, como poden ser tarefas mecánicas e eléctricas de mantemento.</p>
<p>Grupo IV: pertencen a este grupo os traballadores que desenvolven tarefas complexas que requiran habilidades especializadas e que teñen ó seu cargo unha liña de producción ou embotellado co persoal ó seu cargo.</p>
<p>Grupo V: son aqueles que realizan funcións de comercialización dos productos da empresa e aqueles que teñen baixo a súa responsabilidade un grupo de traballadores.</p>
<p>Grupo VI: son os traballadores que teñen baixo a súa responsabilidade a organización e o funcionamento dunha sección da empresa.</p>
<p>Grupo VII: neste grupo inclúense os titulados de grao medio e os responsables de departamento.</p>
<p>Grupo VIII: adscríbense a este grupo os titulados superiores e directivos da empresa.</p>
<p>Artigo 13º.-Vacacións.</p>
<p>As vacacións consistirán no desfrute de 30 (trinta) días naturais retribuídos.</p>
<p>O calendario de vacacións establecerase entre os delegados de persoal e a dirección, en función das necesidades da empresa.</p>
<p>Desfrutaranse nos meses de xaneiro, febreiro, marzo, abril, maio, outubro, novembro e decembro.</p>
<p>Artigo 14º.-Permisos e licencias.</p>
<p>A empresa concederá ó productor permiso retribuído, logo do aviso e xustificación nos casos e polo tempo que seguidamente se relacionan:</p>
<p>a) Matrimonio: quince días naturais.</p>
<p>b) Nacemento de fillo: dous días naturais se non fai falla desprazamento. De facer falta, catro días naturais.</p>
<p>c) Falecemento ou enfermidade grave do cónxuxe ou parente en primeiro grao de consanguinidade ou afinidade, catro días naturais.</p>
<p>d) Falecemento de parentes ata segundo grao de consaguinidade ou afinidade. Dous días naturais se non necesita desprazarse; en caso contrario, catro días naturais.</p>
<p>e) Por traslado de domicilio habitual: un día natural.</p>
<p>f) Por asistencia ó médico ou especialista: o tempo indispensable para iso.</p>
<p>Artigo 15º.-Permisos non retribuídos.</p>
<p>Os traballadores afectados por este convenio poderán dispoñer de cinco días anuais non retribuídos, debendo solicitalo cunha antelación mínima de vintecatro horas, quedando a discreción da empresa a súa concesión.</p>
<p>Artigo 16º.-Incapacidade laboral transitoria.</p>
<p>Durante o período de incapacidade laboral transitoria a empresa completará ata o 100% do salario base máis antigüidade desde o primeiro día de baixa en tódolos casos, excepto nas baixas por enfermidade común non hospitalaria, nos que o complemento se aboará a partir do día 21 desde a baixa.</p>
<p>A indemnización complementaria deixará de percibirse unha vez que cese a situación de incapacidade laboral transitoria que a motiva.</p>
<p>Para percibi-la indemnización complementaria será preciso que se acredite a baixa co pertinente parte médico da Seguridade Social, o cal deberá ser entregado na empresa, dentro das vintecatro horas seguintes á súa expidición, excepto demora debidamente xustificada.</p>
<p>Esta compensación farase efectiva sempre que, logo do informe do servicio médico da empresa ou do profesional que esta designe, se considere xusto o seu aboamento. Para iso, a empresa poderá requiri-la presencia do traballador accidentado e/ou enfermo, na dita situación por un tempo superior a seis meses dentro do prazo dun ano, para someterse ás comprobacións e recoñecementos médicos que aquela considere oportunos, entendéndose que a non presentación, oposición a ser examinado e/ou non asistencia inxustificada implicará a perda do dereito ó complemento.</p>
<p>Capítulo IV</p>
<p>Outros acordos</p>
<p>Artigo 17º.-Xubilación.</p>
<p>A xubilación será obrigatoria ós 65 anos. No suposto de que, segundo a lexislación vixente, non se cubrira o período de cotización para causar dereito a petición de xubilación, a baixa por tal motivo operarase automaticamente no día que quede cumprido tal requisito.</p>
<p>Tódolos traballadores que se encontren fixos no cadro de persoal no momento no que se asine o convenio de 1990, e ó outorgárselles pola Seguridade Social, se é o caso, a prestación de vellez (xubilación), e leven na empresa máis de 10 anos de servicios continuos, percibirán un premio de xubilación de acordo coa seguinte escala:</p>
<p>-De 10 a 15 anos de antigüidade: catro mensualidades de salario base máis antigüidade.</p>
<p>-De 15 a 20 anos de antigüidade: cinco mensualidades de salario base máis antigüidade.</p>
<p>-De 20 a 25 anos de antigüidade: seis mensualidades de salario base máis antigüidade.</p>
<p>-Máis de 25 anos de antigüidade: sete mensualidades de salario base máis antigüidade.</p>
<p>Estes premios aboaranse igualmente ós que causen baixa por invalidez ou por xubilación anticipada.</p>
<p>O anterior non terá efecto para os traballadores que entren, como fixos no cadro de persoal, a partir da data da sinatura do convenio de 1990.</p>
<p>Artigo 18º.-Póliza de seguros.</p>
<p>A empresa obrígase a manter un seguro para todo o persoal afectado por este convenio colectivo que cubra a morte ou invalidez permanente total ou absoluta derivadas de accidente de traballo ou enfermidade profesional, por importe de 4.000.000 de pesetas.</p>
<p>Os beneficiarios, en caso de falecemento do traballador, serán os designados polo mesmo e, no seu defecto, os que legalmente corresponda. A designación deberá contar na oportuna póliza.</p>
<p>A empresa, unha vez concertado o seguro e aboada a correspondente prima, quedará exonerada de todo tipo de responsabilidade dimanante de cantos litixios ou discrepancias, de calquera clase, puideran xurdir entre o traballador e/ou os seus habentes-causa e a compañía de seguros.</p>
<p>Artigo 19º.-Matrimonio do persoal.</p>
<p>Todo o persoal con antigüidade mínima de dous anos na empresa terá dereito, ó contraer matrimonio, a:</p>
<p>-Unha mensualidade de salario base máis antigüidade se continuara na empresa.</p>
<p>-Dúas mensualidades de salario base máis antigüidade no caso de causar baixa voluntaria nesta.</p>
<p>-Solicita-la excedencia por tres ou cinco anos, podendo reintegrarse á empresa á finalización do período solicitado, nos termos previstos na lexislación vixente.</p>
<p>Artigo 20º.-Roupa de traballo.</p>
<p>A empresa entregará a cada traballador anualmente dúas fundas ou mandilóns.</p>
<p>Cando polo natural desgaste e uso o traballador presente deteriorada algunha roupa precisa para o correcto desempeño da súa actividade (fundas, luvas, botas, etc.), a empresa entregaralle unha nova despois do reintegro da deteriorada.</p>
<p>Caso de que o dito deterioro ou perda se produza por neglixencia manifesta do traballador, este deberá procurarse ás súas expensas cantas roupas de traballo necesite para o desenvolvemento do seu labor na factoría.</p>
<p>Capítulo V</p>
<p>Disposicións complementarias</p>
<p>Artigo 21º.-Absorción e compensación.</p>
<p>As retribucións establecidas neste convenio colectivo compensarán e absorberán tódalas existentes no momento de entrada en vigor das que poidan producirse no futuro, calquera que sexa a natureza ou orixe delas. Non obstante, as partes remítense ó establecido para o efecto no artigo 26, punto 4º do Estatuto dos traballadores.</p>
<p>Artigo 22º.-Indivisibilidade.</p>
<p>As condicións deste convenio forman un todo orgánico e indivisible, de tal forma que as materias obxecto deste han de ser reguladas na súa totalidade, debendo reconsiderarse no seu contido por ámbalas dúas partes.</p>
<p>Artigo 23º.-Comisión paritaria.</p>
<p>Créase unha comisión mixta paritaria coas atribucións e funcións que lle confire a lexislación vixente, entre as partes asinantes deste convenio.</p>
<p>O citado órgano comporase de dous representantes da empresa e outros dous dos delegados de persoal, sendo a función que ten que desenvolver a do cumprimento, seguimento e aplicación do aquí pactado.</p>
<p>Artigo 24º.-Revisión salarial.</p>
<p>No caso de que o índice de prezos ó consumo (IPC) establecido polo Instituto Nacional de Estatística (INE), rexistrase o 31 de decembro de 1999 un incremento superior ó 3,5 por cento respecto da cifra do dito IPC o 31 de decembro de 1998, efectuarase unha revisión salarial tan pronto como se constate oficialmente a dita circunstancia, no exceso sobre a indicada cifra.</p>
<p>ANEXO I</p>
<table><tbody><tr><td></td></tr>
<tr><td>Grupo</td><td>Salario base</td><td>Valor trienio</td><td>Salario anual 1999</td></tr>
<tr><td></td></tr>
</tbody></table>
<table><tbody><tr><td>I</td><td>84.834</td><td>3.393</td><td>1.272.510</td></tr>
<tr><td>II</td><td>90.623</td><td>3.625</td><td>1.359.345</td></tr>
<tr><td>III</td><td>94.074</td><td>3.763</td><td>1.411.110</td></tr>
<tr><td>IV</td><td>98.193</td><td>3.928</td><td>1.472.895</td></tr>
<tr><td>V</td><td>100.419</td><td>4.017</td><td>1.506.285</td></tr>
<tr><td>VI</td><td>105.429</td><td>4.217</td><td>1.581.435</td></tr>
<tr><td>VII</td><td>121.571</td><td>4.863</td><td>1.823.565</td></tr>
<tr><td>VIII</td><td>133.816</td><td>5.353</td><td>2.007.240</td></tr>
</tbody></table>
<table><tbody><tr><td>ANEXO II
Como ampliación ó desenvolvemento do artigo 10 deste convenio, este quedará redactado da seguinte forma:
O persoal que no momento da sinatura do convenio de 1990 desfrutaba do servicio de transporte que a empresa realiza, traxecto Sarria-fábrica e viceversa, continuará co seu desfrute mentres siga prestando os seus servicios á sociedade, e que afecta única e exclusivamente, ós traballadores que a continuación se relacionan:
Avelino Rodríguez Nieto.
Santiago Días Rivas.
Eugenio Márquez Andrés.
Julio López Gómez.
Miguel-A. Moscoso Mao.
David-M. López Fernández.
Higinio López Melle.
Carlos López Arias.</td></tr>
</tbody></table>

