---
date: '1999-02-23'
id: 44AA
page: 2
number: 37
agency: 'CONSELLERÍA DE FAMILIA E PROMOCIÓN DO EMPREGO, MULLER E XUVENTUDE'
section: III. OUTRAS DISPOSICIÓNS
title: >-
  Orde do 8 de febreiro de 1999 pola que se regulan axudas e subvencións para a
  creación de empresas e a integración laboral da muller como estímulo a
  mulleres emprendedoras de Galicia (Programa Emega).
range: Orde
url: 'https://www.xunta.gal/dog/Publicados/1999/19990223/Anuncio44AA_gl.html'
---
<p>O Decreto 488/1998, do 26 de decembro, polo que se establece a estructura orgánica da Consellería de Familia e Promoción do Emprego, Muller e Xuventude, determina no artigo 1 que a dita consellería é o órgano da Administración autonómica ó que lle corresponde o exercicio das competencias e funcións en materia de familia, menores, muller, xuventude, formación ocupacional e promoción do emprego, de acordo co establecido no Estatuto de autonomía e nos termos sinalados na Constitución española.</p>
<p>Ó Servicio Galego de Promoción da Igualdade do Home e da Muller, organismo autónomo de carácter administrativo, adscrito á Consellería de Familia e Promoción do Emprego, Muller e Xuventude, creado por Lei 3/1991, do 14 de xaneiro, correspóndelle, entre outras funcións, elaborar plans de actuación,</p>
<p>programas piloto e plans-ponte para fomenta-lo emprego e facilita-la formación profesional das mulleres (artigo 3.8º).</p>
<p>Por outra banda, no III Plan de igualdade de oportunidades das mulleres galegas, dedícase unha área específica á formación e ó emprego e dentro dela, un dos obxectivos prioritarios é o fomento do acceso das mulleres ó emprego e á creación de empresas.</p>
<p>Se ben é certo que a Consellería de Familia e Promoción do Emprego, Muller e Xuventude vén promulgando anualmente unha serie de ordes dirixidas á promoción do emprego, resulta conveniente elaborar unha orde específica que permita incorpora-la muller ó mercado laboral en igualdade de condicións co home e que, ó mesmo tempo, contribúa a supera-la situación de illamento e marxinación en que moitas veces se atopan estas mulleres.</p>
<p>Esta orde pretende fixa-lo concepto de muller emprendedora, estimulándoa mediante a concesión dunha serie de axudas económicas para que se estableza como empresaria e deste xeito acade a súa propia integración laboral e contribúa á creación de postos de traballo.</p>
<p>As iniciativas empresariais que ó abeiro desta orde poidan promove-las mulleres baixo fórmulas de asociación en cooperativas, sociedades anónimas laborais e autoemprego como traballadoras autónomas ou mediante a constitución de calquera tipo de sociedades normativamente prevista, son medidas eficaces para a xeración de emprego, mobilización de recursos e corrección de desequilibrios rexionais que sirvan para reduci-la taxa de paro feminino que certamente segue sendo máis elevada cá do home.</p>
<p>As accions incluídas nesta orde financiaranse con cargo á consignación orzamentaria 14.50.212A.470.00 dos orzamentos xerais da Comunidade Autónoma para o ano 1999.</p>
<p>Na súa virtude, en uso das facultades que teño atribuídas, e para a súa debida aplicación nos créditos orzamentarios para o fin para o que foron establecidos,</p>
<p>DISPOÑO:</p>
<p>Artigo 1º.-Obxecto.</p>
<p>O obxecto da presente orde de convocatoria, que se rexerá polo disposto na Lei 11/1992, de réxime financeiro e orzamentario, e no Decreto 377/1998, do 23 de decembro, é conceder axudas e subvencións para o establecemento da muller como empresaria, como medio axeitado para a súa integración laboral, baixo calquera forma de sociedade, cooperativa, ou establecemento como traballadora autónoma, con domicilio social e fiscal na Comunidade Autónoma de Galicia.</p>
<p>Artigo 2º.-Beneficiarias.</p>
<p>Poderán ser beneficiarias destas axudas:</p>
<p>a) As mulleres individualmente consideradas que se atopen en situación de desemprego cunha anti</p>
<p>güidade mínima de 3 meses e se establezan como traballadoras autónomas.</p>
<p>b) As que atopándose nesta situación, e alomenos unha delas coa mesma antigüidade, se unan ou asocien, e creen os postos de traballo de, alomenos, dúas delas, que deberán estar cubertos por un período mínimo de tres anos.</p>
<p>Artigo 3º.-Axudas.</p>
<p>1. As axudas consistirán nunha subvención a fondo perdido que como máximo será de tres millóns (3.000.000) de pesetas. Esta subvención non poderá supera-lo 50% do orzamento total do proxecto, e a súa concesión será compatible con calquera outra axuda establecida con cargo a outros programas elaborados polas administracións públicas, sen que a suma total das axudas percibidas para o desenvolvemento do presente programa poidan exceder do 100% do custo total do proxecto, tendo en conta o establecido no artigo 4º da presente orde, e non procederá este tipo de subvención cando se percibise con anterioridade este tipo de axuda.</p>
<p>2. Con carácter xeral a axuda irá destinada a sufraga-los gastos derivados da posta en marcha da actividade e do funcionamento das empresas que teñan o inicio da súa actividade entre o 1 de outubro de 1998 e o 30 de setembro de 1999, quedando excluídos das axudas os que se deriven das obrigas tributarias, taxas por autorizacións administrativas, stock, construcción de edificios, arrendamento financeiro, gastos de persoal e todos aqueles que poidan ser considerados como investimentos en capital fixo.</p>
<p>Non obstante, algún destes gastos, ou outros, poderán acollerse ás medidas do Instituto Galego de Promoción Económica ou outros organismos públicos de acordo coa súa normativa específica.</p>
<p>Artigo 4º.-Criterios de valoración.</p>
<p>Unha vez determinada a viabilidade do proxecto, con base en criterios técnico-económicos, a concesión e contía da axuda fixarase seguindo preferentemente os criterios seguintes:</p>
<p>a) A existencia de compromiso firme de contratación de mulleres desempregadas por un período mínimo de tres anos.</p>
<p>b) O estado de execución do proxecto no momento da solicitude.</p>
<p>c) O número de postos de traballo que se vaian crear, na súa totalidade e con consideración especial para aqueles que vaian ser desempeñados por mulleres.</p>
<p>d) A achega de carácter privado que vaia efectua-la/s promotora/s do proxecto, que como mínimo ten que ser por unha contía igual ó importe da axuda solicitada ó Servicio Galego de Promoción da Igualdade do Home e da Muller.</p>
<p>e) Que as mulleres que se vaian contratar sexan paradas de longa duración.</p>
<p>f) O interese da acción que se vai executar desde o punto de vista do desenvolvemento económico da área beneficiada, para os efectos da cal se terán en conta aquelas empresas que se implanten en zonas menos favorecidas e con maior indice de desemprego na actividade que se pretenda desenvolver, tanto no ámbito urbano coma no rural.</p>
<p>g) O carácter innovador do proxecto e a incorporación de tecnoloxía avanzada.</p>
<p>h) A utilización de materias primas autóctonas.</p>
<p>i) A adaptación e mellora ambiental.</p>
<p>j) A localización dos proxectos de nova instalación en parques empresariais.</p>
<p>Artigo 5º.-Solicitudes.</p>
<p>As solicitudes, cubertas no modelo normalizado que figura como anexo I da presente orde, poderanse presentar no rexistro xeral do Servicio Galego de Promoción da Igualdade do Home e da Muller ou nas delegacións provinciais da Consellería de Familia e Promoción do Emprego, Muller e Xuventude, ou na forma prevista no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común, xunto coa seguinte documentación por triplicado exemplar:</p>
<p>a) Acreditación da personalidade e representación, se é o caso, da solicitante.</p>
<p>b) Acreditación mediante certificación da vida laboral da situación de desemprego da/das solicitantes.</p>
<p>c) Declaración expresa das mulleres que se van contratar e compromiso expreso de creación de emprego da/as solicitante/es de acordo co establecido no artigo 2º.</p>
<p>d) Memoria descritiva do proxecto da actividade, segundo o anexo II da presente orde que permita a avaliación da súa viabilidade.</p>
<p>e) Relación das subvencións que se solicitaran ou obtiveran das administracións públicas.</p>
<p>f) Certificado bancario de existencia de conta.</p>
<p>g) Declaración expresa de aceptación das actuacións de comprobación do Servicio Galego de Promoción da Igualdade do Home e da Muller.</p>
<p>Artigo 6º.-Obrigas.</p>
<p>As solicitantes, no caso de obte-la subvención prevista, quedarán obrigadas a inicia-la actividade antes do 30 de setembro do ano 1999 e a comunicar calquera variación que se produza na posta en marcha da empresa. Para estes efectos entenderase como inicio da actividade a realización das actuacións propias da empresa de que se trate fronte ó público en xeral.</p>
<p>Así mesmo, quedará obrigada a face-lo investimento previsto para a creación da empresa, tendo que devolve-lo importe da subvención ou axuda no suposto de que o dito investimento non fose realmente efectuado, ou non tivera unha permanencia na actividade mínima de tres anos, salvo cesamento por causa allea a súa vontade, o que deberá acreditar fidedignamente. Durante este tempo deberá permanecer exposto o cartel ó que se refire o artigo 11º.</p>
<p>Artigo 7º.-Prazo.</p>
<p>1. O prazo de presentación de solicitudes finalizará o 31 de xullo de 1999.</p>
<p>2. No suposto de que as solicitudes non cumpran os requisitos sinalados na presente orde ou a documentación sexa insuficiente ou conteña erros, procederase na forma prevista no artigo 6 do Decreto 377/1998, do 23 de decembro.</p>
<p>Artigo 8º.-Procedemento.</p>
<p>1. O procedemento que se seguirá na tramitación e instrucción dos expedientes será o establecido no artigo 6 do Decreto 377/1998, do 23 de decembro, coas concrecións que se establecen nos parágrafos seguintes.</p>
<p>2. Unha vez realizados os trámites sinalados no parágrafo 1º do artigo 6 do mencionado decreto, os expedientes remitiranse á comisión de valoración para o seu informe, proposta de resolución e posterior elevación ó órgano competente para resolver.</p>
<p>3. Para o disposto no parágrafo anterior, a comisión de valoración estará composta pola secretaria xeral do Servicio Galego de Promoción da Igualdade do Home e da Muller, que a presidirá, e serán vocais o xefe do Servicio de Cooperación de Estudios e Programas e o xefe de Servicio de Administración Xeral, que actuará como secretario.</p>
<p>4. A comisión de valoración, á hora de barema-las solicitudes, terá en conta os criterios fixados no artigo 4º desta orde.</p>
<p>Artigo 9º.-Resolución.</p>
<p>1. A resolución das subvencións, unha vez emitido informe pola comisión de valoración e fiscalizada a proposta pola Intervención Delegada, correspóndelle á directora do Servicio Galego de Promoción da Igualdade do Home e da Muller. Contra esta resolución poderá interpoñerse recurso administrativo ordinario no prazo dun mes ante a conselleira de Familia e Promoción do Emprego, Muller e Xuventude. A resolución dictada pola conselleira de Familia e Promoción do Emprego, Muller e Xuventude porá fin a vía administrativa e contra ela poderá interpoñerse o recurso contencioso-administrativo.</p>
<p>2. A resolución dos expedientes deberá producirse no prazo de tres meses contados a partir do día seguinte ó remate do prazo para a presentación de solicitudes, sen prexuízo de que, con anterioridade á dita data, se dicten resolucións sobre os expedientes presentados. Transcorrido o dito prazo sen</p>
<p>que recaia resolución expresa, esta entenderase desestimada.</p>
<p>3. Sen prexuízo do establecido no parágrafo anterior, e con carácter excepcional, poderanse efectuar resolucións complementarias fóra do prazo establecido cando non fose posible efectualas dentro del, por existir fondos provenientes de recursos de subvencións inicialmente concedidas.</p>
<p>Artigo 10º.-Pagamento.</p>
<p>A/s beneficiaria/s deberán presentar por triplicado, unha vez comprobado o inicio da actividade polo Servicio Galego de Promoción da Igualdade do Home e da Muller, certificación de que as solicitantes se atopan ó día nas súas obrigas tributarias e sociais e que non teñen pendente de pagamento ningunha débeda, por ningún concepto, coa Administración pública da Comunidade Autónoma, así como certificación acreditativa do cumprimento total do orzamento previsto no proxecto e documentación xustificativa da execución dos gastos para os que se concedeu a subvención, xunto coa relación de facturas do resto dos gastos do proxecto. Para estes efectos, necesariamente remitirase ó Servicio Galego de Promoción da Igualdade do Home e da Muller, a seguinte documentación:</p>
<p>a) Acreditación da alta fiscal da empresa no imposto de actividades económicas.</p>
<p>b) A inscrición da empresa no sistema da Seguridade Social. No suposto de que a empresaria fose persoa física, acreditación da alta no réxime especial de traballadores autónomos ou mutualidades profesionais, e alta das traballadoras da empresa na Seguridade Social, o que se xustificará coa relación nominal de traballadores cotizantes (T.C.2).</p>
<p>A xustificación deberá referirse a gastos efectuados ata o 31 de decembro de 1999, sen que en ningún caso poida exceder dun ano desde o inicio da actividade, e necesariamente presentarase antes do 31 de xaneiro do 2000.</p>
<p>Artigo 11º.-Publicidade.</p>
<p>Nas accións que se leven a cabo deberá figurar, no lugar onde se realicen e de forma visible, un cartel publicitario no que se indique que a acción está cofinanciada pola Xunta de Galicia, Consellería de Familia e Promoción do Emprego, Muller e Xuventude, Servicio Galego de Promoción da Igualdade do Home e da Muller e o Fondo Social Europeo, cos seus respectivos anagramas.</p>
<p>Disposicións adicionais</p>
<p>Primeira.-Sen prexuízo das facultades inspectoras que teñan atribuídas outros órganos da Administración do Estado e da Comunidade Autónoma, o Fondo Social Europeo, a Unidade Administradora do Fondo Social Europeo do Ministerio de Traballo e Asuntos Sociais, o Servicio Galego de Promoción da Igualdade do Home e da Muller poderán realiza-las comprobacións e verificacións que considere</p>
<p>precisas para a constatación do cumprimento do disposto nesta orde e demais normas vixentes que resulten de aplicación.</p>
<p>Segunda.-O incumprimento total ou parcial de calquera das condicións, así como a duplicación da axuda ou o seu uso fraudulento constituirán causa determinante de revogación da axuda e do reintegro desta por parte do beneficiario ou solicitante, xunto cos xuros de demora, de acordo co establecido no artigo 78.5º da Lei 11/1992.</p>
<p>Terceira.-O Servicio Galego de Promoción da Igualdade do Home e da Muller poderá requirir en todo momento a documentación orixinal que se considere necesaria para acreditar mellor o exacto cumprimento das condicións esixidas nesta orde.</p>
<p>Cuarta.-A concesión da subvención regulada nesta orde terá como límite global o crédito consignado nos orzamentos xerais para 1999 da Comunidade Autónoma para o fin que se persegue e os compromisos que se reflicten no Marco Comunitario de Apoio provenientes do Fondo Social Europeo.</p>
<p>Quinta.-O Servicio Galego de Promoción da Igualdade do Home e da Muller poderá asinar convenios de colaboración con entidades públicas ou privadas para desenvolve-las accións de avaliación da viabilidade dos proxectos presentados ó amparo do programa Emega, así como o seguimento dos proxectos seleccionados.</p>
<p>Sexta.-Se por calquera causa, no momento no que a comisión de valoración teña que examina-las solicitudes algún dos seus compoñentes non puidese asistir, será substituído polo/a funcionario/a que para o efecto designe a directora xeral do Servicio Galego de Promoción da Igualdade do Home e da Muller e, sempre que sexa posible, o nomeamento deberá recaer noutro funcionario/a do mesmo servicio có substituído.</p>
<p>Sétima.-Nas solicitudes que se presenten ó abeiro da presente orde, indicarase expresamente se se ten solicitado ou se van solicita-las axudas dos programas de autoemprego individual ou colectivo da Consellería de Familia e Promoción do Emprego, Muller e Xuventude.</p>
<p>Disposicións derradeiras</p>
<p>Primeira.-Facúltase a directora xeral do Servicio Galego de Promoción da Igualdade do Home e da Muller para que dicte, no ámbito das súas competencias, resolucións e aclaracións necesarias para o desenvolvemento desta orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 8 de febreiro de 1999.</p>
<p>Manuela López Besteiro</p>
<p>Conselleira de Familia e Promoción do Emprego, Muller e Xuventude</p>

