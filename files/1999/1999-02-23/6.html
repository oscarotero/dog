---
date: '1999-02-23'
id: 448A
page: 2
number: 37
agency: CONSELLERÍA DA PRESIDENCIA E ADMINISTRACIÓN PÚBLICA
section: III. OUTRAS DISPOSICIÓNS
title: >-
  Orde do 22 de febreiro de 1999 sobre delegación de atribucións no secretario
  xeral para o Deporte.
range: Orde
url: 'https://www.xunta.gal/dog/Publicados/1999/19990223/Anuncio448A_gl.html'
---
<p>A Secretaría Xeral para o Deporte é un órgano dependente funcionalmente da Presidencia da Xunta de Galicia e organicamente da Consellería da Presidencia e Administración Pública, segundo establece o Decreto 350/1997, do 10 de decembro.</p>
<p>A necesidade de axilizar no posible todos aqueles asuntos que non esixan unha atención directa e persoal do conselleiro da Presidencia e Administración Pública, aconsella que este delegue no secretario xeral para o Deporte determinadas funcións, co que se conseguirá unha maior eficacia o que sen dúbida repercutirá beneficiosamente no funcionamento da Administración autonómica.</p>
<p>Na súa virtude, facendo uso das facultades que me confiren os artigos 38, 43.3º e 44 da Lei 1/1983, do 22 de febreiro, reguladora da Xunta e do seu presidente, na redacción dada pola Lei 11/1988, do 20 de outubro, e o disposto no artigo 72.4º da Lei 11/1992, do 7 de outubro, de réxime financeiro e presupostario de Galicia, o artigo 13 da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 26 de novembro, e demais disposicións de aplicación xeral,</p>
<p>DISPOÑO:</p>
<p>Artigo 1º</p>
<p>Deléganse no secretario xeral para o Deporte as seguintes atribucións:</p>
<p>a) A autorización e disposición dos gastos dos servicios contidos no programa 355A, da sección 04, servicio 04 dos orzamentos xerais da Comunidade Autónoma e o recoñecemento das obrigas e a proposta de pagamentos relativos a elas.</p>
<p>b) As funcións que como órgano de contratación lle estean atribuídas ó titular da consellería, en temas de deportes nos que as partidas orzamentarias estean recollidas dentro do programa 355A, dos mencionados sección e servicio orzamentarios.</p>
<p>Artigo 2º</p>
<p>As resolucións administrativas que se adopten facendo uso das delegacións contidas nesta orde farán constar expresamente esta circunstancia e consideraranse dictadas polo órgano delegante.</p>
<p>Artigo 3º</p>
<p>O conselleiro da Presidencia e Administración Pública poderá reclamar para si, en calquera momento, as delegacións contidas nesta orde, das que quedan excluídas en todo caso os suspostos previstos no artigo 13.2º da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 26 de novembro.</p>
<p>Disposición derrogatoria</p>
<p>Queda derrogada a orde da Consellería da Presidencia e Administración Pública do 21 de maio de 1990 e cantas outras de igual ou inferior categoría se opoñan ó establecido na presente orde.</p>
<p>Disposición derradeira</p>
<p>Esta orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 22 de febreiro de 1999.</p>
<p>Jaime Pita Varela</p>
<p>Conselleiro da Presidencia e Administración</p>
<p>Pública</p>

