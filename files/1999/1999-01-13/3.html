---
date: '1999-01-13'
id: '2626'
page: 367
number: 7
agency: CONSELLERÍA DA PRESIDENCIA E ADMINISTRACIÓN PÚBLICA
section: III. OUTRAS DISPOSICIÓNS
title: >-
  Orde do 29 de decembro de 1998, das consellerías de Educación e Ordenación
  Universitaria e de Familia e Promoción do Emprego, Muller e Xuventude, pola
  que se convocan axudas ás familias para a escolarización dos seus fillos para
  o curso académico 1999/2000 a través das corporacións locais.
range: Orde
url: 'https://www.xunta.gal/dog/Publicados/1999/19990113/Anuncio2626_gl.html'
---
<p>O Estatuto de autonomía de Galicia, no seu artigo 27.23º, asígnalle á Comunidade Autónoma competencia exclusiva en materia de asistencia social, e, no seu artigo 31, a competencia plena para o regulamento e administración do ensino en toda a súa extensión, niveis e graos, modalidades e especialidades.</p>
<p>Por outra parte, a Lei 3/1997, do 9 de xuño, galega da familia, da infancia e da adolescencia no seu artigo 5, punto 2.b) establece que, sen prexuízo do disposto na lexislación de réxime local e na Lei galega de servicios sociais, as corporacións locais exercerán as súas competencias en materia de protección á familia, á infancia e á adolescencia, a través da provisión directa de servicios sociais e prestacións destinadas ás familias residentes no respectivo territorio que presenten aspectos carenciais, entre outras actuacións.</p>
<p>Dentro do ámbito de actuación da familia e infancia e co fin de facer efectivo o principio de igualdade no exercicio do dereito á educación, as consellerías de Familia e Promoción do Emprego, Muller e Xuventude e a de Educación e Ordenación Universitaria consideran necesario establecer un programa de axudas económicas que compense aquelas familias que non dispoñan de rendas familiares suficientes para afronta-los gastos derivados da escolarización dos seus fillos ó comezo do curso escolar, a través de subvencións ás corporacións locais.</p>
<p>A orde da Consellería de Economía e Facenda do 11 de febreiro de 1998 posibilita a tramitación anticipada de expedientes de gasto no exercicio inmediatamente anterior ó dos orzamentos con cargo ós que se vaian imputa-los correspondentes gastos, sempre que exista crédito axeitado e suficiente no</p>
<p>proxecto de orzamentos xerais da Comunidade Autónoma aprobado polo Consello da Xunta que corresponda ó exercicio orzamentario no que se vaia materializa-la contraprestación.</p>
<p>Con este fin, no proxecto de Lei de orzamentos da Comunidade Autónoma galega para o ano 1999 nas aplicacións 14.02.212A.463.0 e 07.03.323A.480.0 existen partidas consignadas para as axudas que se establecen no articulado da presente orde por un importe de 20.420.000 ptas. e 10.000.000 de ptas., respectivamente.</p>
<p>Na súa virtude, en uso das facultades atribuídas,</p>
<p>DISPÓN:</p>
<p>Artigo 1º.-Obxecto.</p>
<p>A presente orde ten por obxecto o establecemento de axudas económicas destinadas ós concellos e mancomunidades para contribuír, parcialmente, ó financiamento dun programa de axudas á escolarización.</p>
<p>Artigo 2º.-Destinatarios.</p>
<p>Poderán solicita-las axudas que se regulan nesta orde os concellos e mancomunidades que vaian poñer en marcha un programa de axudas á escolarización para o curso académico 1999/2000 para aquelas familias que non dispoñan de ingresos suficientes para atende-los gastos orixinados polo comezo do curso escolar, entendendo por tales a compra de material escolar, vestiario e outros gastos directamente relacionados con el.</p>
<p>Artigo 3º.-Criterios de valoración.</p>
<p>Para a adxudicación das subvencións teranse en conta os seguintes criterios de valoración:</p>
<p>-Poboación que estea cursando estudios de ensino obrigatorio e/ou educación infantil.</p>
<p>-Nº de beneficiarios da renda de integración social de Galicia con cargas familiares.</p>
<p>-Orzamento destinado ó programa pola corporación local.</p>
<p>Artigo 4º.-Financiamento.</p>
<p>As corporacións locais deberán contribuír ó financiamento das axudas, polo menos cunha contía igual ó total subvencionado.</p>
<p>Artigo 5º.-Solicitudes.</p>
<p>1. As corporacións locais presentarán unha solicitude, conforme o modelo que figura como anexo I da presente orde, á cal acompañarán a seguinte documentación:</p>
<p>-Certificación da secretaría do acordo plenario, da comisión de goberno no caso de que teña competencia para isto, ou do órgano colexiado superior que autorice a petición.</p>
<p>-Compromiso expreso e asinado polo alcalde, presidente da mancomunidade ou persoa en quen dele</p>
<p>guen, de participar, polo menos, no programa cunha contía igual ó total subvencionado.</p>
<p>-Breve memoria na que figuren os requisitos esixidos ós solicitantes das axudas, o baremo aplicable para a súa concesión, así como a contía das axudas que se van outorgar.</p>
<p>2. As ditas solicitudes presentaranse nas delegacións provinciais da Consellería de Familia e Promoción do Emprego, Muller e Xuventude, sen prexuízo do disposto no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>O prazo de presentación das solicitudes será dun mes contado a partir do día seguinte ó da publicación desta orde no Diario Oficial de Galicia.</p>
<p>Artigo 6º.-Tramitación dos expedientes.</p>
<p>As respectivas delegacións provinciais comprobarán que os expedientes reúnen tódolos requisitos esixidos na presente orde e procederán a reclamarlles por escrito ós interesados a falta ou documentos preceptivos para poder completa-lo expediente, co apercibimento de que, se así non se fixese nun prazo de 10 días, se terá por desistida a súa petición sen máis trámite.</p>
<p>Artigo 7º.-Resolución.</p>
<p>1. Correspóndelle ó delegado provincial da Consellería de Familia e Promoción do Emprego, Muller e Xuventude, por proposta da comisión de valoración, e unha vez fiscalizadas polas Intervencións Territoriais, a resolución das axudas no prazo de tres meses, contado a partir da data de remate do prazo de presentación das solicitudes. As solicitudes non resoltas en prazo teranse por desestimadas.</p>
<p>A composición da comisión de valoración será a seguinte:</p>
<p>Presidente: o/a xefe/a do Servicio de Familia, Infancia e Menores, ou xefe/a de Servicio de Promoción Estudiantil.</p>
<p>Vocais: tres funcionarios das respectivas delegacións provinciais designados polo/a delegado/a provincial. Actuará como secretario un dos vocais. Poderá asistir con voz pero sen voto un representante da intervención territorial.</p>
<p>As resolucións seranlles notificadas pola Delegación Provincial da Consellería de Familia e Promoción do Emprego, Muller e Xuventude ás corporacións locais. As ditas resolucións poderán ser modificadas polo órgano competente no caso de producirse alteracións nas condicións que serviron de base para o seu outorgamento.</p>
<p>2. Correspóndelles ás corporacións locais fixa-los requisitos e criterios de valoración, a concesión e denegación das axudas ós beneficiarios, establecendo, así mesmo, os mecanismos que consideren máis axeitados para o seguimento e control do destino dado á axuda con carácter finalista.</p>
<p>Artigo 8º.-Pagamento e xustificación das subvencións.</p>
<p>Unha vez dictada a resolución pola que se concede a subvención, esta farase efectiva de acordo co disposto na Lei de orzamentos xerais da Comunidade Autónoma de Galicia para 1999, do seguinte xeito:</p>
<p>1. No caso de que a contía da axuda concedida non supere o importe de 1.000.000 de ptas. poderá acordarse no momento da concesión un anticipo de ata un 80%, e librarase o 20% restante no momento da completa xustificación por parte da corporación local do cumprimento da finalidade para a que foi concedida a subvención, e xustificación do gasto conforme os números 3 e 4 deste artigo.</p>
<p>Nos demais casos, poderán acordarse pagamentos parciais á conta da liquidación definitiva a medida que a corporación local xustifique os gastos. Estes pagamentos non poderán supera-lo 80% da axuda concedida. O 20% restante librarase no momento da completa xustificación por parte da corporación local do cumprimento da finalidade para a que foi concedida a subvención, e xustificación do gasto conforme os números 3 e 4 deste artigo.</p>
<p>2. En todo caso, e para proceder ó aboamento do primeiro prazo débese achegar unha certificación do secretario ou documento acreditativo da retención do crédito do interventor da corporación na que conste a contribución exacta da corporación local ó programa.</p>
<p>3. Para proceder ó aboamento do último pagamento deberán xustificar un gasto que comprenda tanto a contribución da corporación local como a da Comunidade Autónoma que, en todo caso, será igual ou superior ó dobre da axuda concedida.</p>
<p>4. Así mesmo, a corporación local deberá emitir, no prazo de 20 días contados a partir da recepción da cantidade correspondente, certificación expedida polo órgano competente acreditativa de que foi rexistrada na súa contabilidade o ingreso da subvención, figurando co destino final para o que foi concedida. Este documento será necesario para o libramento dos sucesivos pagamentos, se é o caso.</p>
<p>Artigo 9º.-Seguimento do programa.</p>
<p>As corporacións locais comunicarán, nos 30 días seguintes á finalización do exercicio á Consellería de Familia e Promoción do Emprego, Muller e Xuventude as prestacións realizadas, a través dunha memoria que conterá os seguintes datos:</p>
<p>-Crédito total destinado, sinalando a achega correspondente á Xunta de Galicia e á respectiva corporación local.</p>
<p>-Nº de solicitudes presentadas.</p>
<p>-Nº de concesións e denegacións especificando as contías no primeiro caso.</p>
<p>-Requisitos e/ou baremo que se aplicou.</p>
<p>Outras obrigas das corporacións locais:</p>
<p>-Non minorar nin anula-la consignación que as entidades locais tivesen previsto inicialmente para este fin.</p>
<p>-Atende-los pagamentos das obrigas que se contraen.</p>
<p>-Comunicarlle á Consellería de Familia e Promoción do Emprego, Muller e Xuventude a obtención de subvencións procedentes de calquera outra Administración ou ente público concedidas para o mesmo programa.</p>
<p>-Facer constar na publicidade e información referente ó programa, a condición de cofinanciado polas consellerías.</p>
<p>En todo caso, a Consellería de Familia e Promoción do Emprego, Muller e Xuventude poderá recadar en calquera momento a documentación complementaria que estime conveniente.</p>
<p>Disposicións adicionais</p>
<p>Primeira.-De acordo co disposto no artigo 3.1º da orde da Consellería de Economía e Facenda do 11 de febreiro de 1998, a tramitación anticipada poderá chegar como máximo ata o momento anterior ó da disposición ou compromiso de gasto.</p>
<p>Segunda.-A concesión das axudas reguladas nesta orde terá como límite global o crédito asignado nos orzamentos xerais para este fin.</p>
<p>Terceira.-As entidades locais beneficiarias quedan obrigadas a someterse ás actuacións de comprobación que poida acorda-la Consellería de Familia e Promoción do Emprego, Muller e Xuventude, así como as de control financeiro que lle correspondan á Consellería de Economía e Facenda, e ás previstas na normativa do Consello de Contas.</p>
<p>Disposicións derradeiras</p>
<p>Primeira.-Autorízanse os directores xerais de Familia e de Centros e Inspección Educativa para dicta-las disposicións necesarias para o desenvolvemento desta orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 29 de decembro de 1998.</p>
<p>Manuela López BesteiroCelso Currás Fernández</p>
<p>Conselleira de Familia eConselleiro de Educación</p>
<p>Promoción do Emprego,e Ordenación Universitaria</p>
<p>Muller y Xuventude</p>
<p>11898</p>

