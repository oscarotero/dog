---
date: '1999-05-12'
id: E536
page: 5
number: 90
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Decreto 135/1999, do 23 de abril, polo que se acepta a cesión a título
  gratuíto dun predio situado no termo municipal de Vimianzo (A Coruña), feita a
  favor da Comunidade Autónoma de Galicia para a construcción dun centro de
  educación secundaria.
range: Decreto
url: 'https://www.xunta.gal/dog/Publicados/1999/19990512/AnuncioE536_gl.html'
---
<p>O Pleno da Corporación municipal de Vimianzo, en sesión celebrada o 27 de xuño de 1998, acordou a cesión á Comunidade Autónoma de Galicia dun terreo de 2.127 m para a construcción dun centro de educación secundaria.</p>
<p>Conforme os artigos 17.1º da Lei 3/1985, do 12 de abril, do patrimonio da Comunidade Autónoma galega, e 34 do seu regulamento, aprobado polo Decreto 50/1989, do 9 de marzo, a adquisición pura e simple de bens a título gratuíto ou lucrativo requirirá decreto do Consello da Xunta de Galicia, por proposta da Consellería de Economía e Facenda. Así mesmo, os artigos 23.1º da dita lei e 38.1º do regulamento establecen que non se poderán adquirir bens ou dereitos a título lucrativo cando o valor dos gravames, cargas ou afeccións impostos sobre eles sobrepase o seu valor intrínseco; se ben non se considera carga, gravame ou afección os investimentos que teña que realiza-la Comunidade Autónoma para da-lo destino de uso xeral ou servicio público da súa competencia que fixe o cedente ou doador.</p>
<p>Na súa virtude, de conformidade coa proposta do conselleiro de Economía e Facenda, feita nos termos nos que o Concello de Vimianzo acordou a cesión e logo de deliberación do Consello da Xunta de Galicia na súa reunión do día vintetrés de abril de mil novecentos noventa e nove,</p>
<p>DISPOÑO:</p>
<p>Artigo 1º</p>
<p>Acéptase, nos termos fixados no acordo do Pleno do Concello de Vimianzo, a cesión gratuíta feita polo dito concello a favor da Comunidade Autónoma de Galicia das seguintes parcelas:</p>
<p>-Parcela número 828-1 da zona de concentración parcelaria de Velle de Vimianzo, dunha superficie de sete áreas e trinta e unha centiáreas. Linda: norte, co resto do predio matriz; sur, co concello de Vimianzo; leste, con Mª Luisa Suárez Mallón e oeste, co resto do predio matriz. Inscrita no Rexistro da Propiedade de Corcubión no folio 181 do tomo 785, libro 158 de Vimianzo, predio número 20.147, inscrición 1ª.</p>
<p>-Parcela número 25 na Avda. da Gándara, dunha superficie de seiscentos oitenta e catro metros e cinco decímetros cadrados. Linda: norte, parcela número 28 do proxecto de compensación; sur, parcela número 11; leste, vía pública e oeste, Dolores González Gándara. Inscrita no Rexistro da Propiedade de Corcubión no folio 214 do tomo 796, libro 159 do Concello de Vimianzo, predio número 20.246, inscrición 1ª.</p>
<p>-Parcela número 28 na Avda. da Gándara, dunha superficie de setecentos doce metros e cincuenta e nove decímetros cadrados. Linda: norte, vía pública; sur, parcela número 25; leste, vía pública e oeste, Dolores González Gándara. Inscrita no Rexistro da Propiedade de Corcubión no folio 223, libro 159 do tomo 796, predio número 20.252, inscrición 1ª.</p>
<p>Artigo 2º</p>
<p>O inmoble cedido destinarase á construcción pola Consellería de Educación e Ordenación Universitaria dun centro de educación secundaria.</p>
<p>Artigo 3º</p>
<p>A Consellería de Economía e Facenda, a través da Secretaría Xeral e do Patrimonio, procederá á formalización da cesión no correspondente documento público e á inscrición do ben no rexistro da propiedade a nome da Comunidade Autónoma.</p>
<p>Disposición derradeira</p>
<p>A Consellería de Economía e Facenda, a través da Secretaría Xeral e do Patrimonio, levará a cabo tódolos trámites necesarios para a efectividade do presente decreto.</p>
<p>Santiago de Compostela, vintetrés de abril de mil novecentos noventa e nove.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>

