---
date: '1999-03-02'
id: '4922'
page: 2
number: 42
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: I. DISPOSICIÓNS XERAIS
title: >-
  Decreto 47/1999, do 18 de febreiro, polo que se regulan os incentivos á
  contratación laboral por reordenación do tempo de traballo que implique
  creación de emprego neto en Galicia.
range: Decreto
url: 'https://www.xunta.gal/dog/Publicados/1999/19990302/Anuncio4922_gl.html'
---
<p>O Estatuto de autonomía de Galicia, no seu artigo 29.1º asume como competencia propia desta Comunidade Autónoma, de acordo co marco constitucional previsto no artigo 149.1º.7 da Constitución española, a execución das competencias e funcións en materia laboral, atribuíndose estas á Consellería de Xustiza, Interior e Relacións Laborais creada polo Decreto 287/1993, do 10 de decembro, e regulada polo Decreto 227/1998, do 10 de xullo.</p>
<p>A Xunta de Galicia xunto coas organizacións sindicais CC.OO. de Galicia, UGT-Galicia e maila Confederación de Empresarios de Galicia, consideran as cuestións relativas ó emprego como unha das prioridades fundamentais para o período 1998-2001, coincidindo en que é a reflexión sobre as causas do desemprego e a identificación das mellores liñas de acción para afrontar este problema o punto de partida necesario para unha actuación coherente e eficaz no plano do emprego.</p>
<p>Esta necesidade de incrementa-lo emprego neto impulsou ás referidas partes a realizar un importante esforzo de diálogo coa finalidade de plasmar acordos sobre os que senta-las bases para unha maior xeración de emprego. Este esforzo concretouse na adopción, entre outros, do Acordo de medidas para a reordenación do tempo de traballo e a creación de emprego en Galicia, subscrito con data do 13 de xullo de 1998 pola Xunta de Galicia, o sindicato nacional de Comisións Obreiras de Galicia -CC.OO.-, a Unión Xeral de Traballadores de Galicia -UGT-Galicia-, e a Confederación de Empresarios de Galicia -CEG.</p>
<p>Este acordo adoptado no marco das directrices aprobadas por Resolución do 15 de novembro de 1997 do Consello da Unión Europea para a creación de emprego, considera positivo impulsa-la contratación laboral, en sectores ou empresas, que sexa froito dos acordos formalizados a través da negociación colectiva e que leven consigo á modernización da organización e das formas de traballo co obxectivo da creación de emprego neto.</p>
<p>Así, no punto primeiro do dito acordo establécese expresamente a vontade do Goberno da Xunta de Galicia de incentiva-la creación de emprego neto que sexa consecuencia de acordos, sectoriais ou de empresa, tendentes a facer efectiva a reordenación do tempo de traballo ás necesidades reais dos procesos productivos, e que contribúan a aumenta-la productividade e competitividade das empresas.</p>
<p>Con este obxectivo instouse os interlocutores sociais asinantes do acordo, a abrir negociacións para o efecto de elaborar unha proposta consensuada sobre os incentivos concretos que se van establecer,</p>
<p>dirixidos á creación de novos postos de traballo como consecuencia de medidas de distinto tipo sobre reordenación e reducción do tempo de traballo así como relativos ó tempo de traballo parcial estable nas condicións que se regule na normativa estatal.</p>
<p>Transcorrido o prazo previsto no punto segundo do citado acordo e non téndose formulada proposta conxunta e consensuada de incentivos, a Xunta de Galicia, no marco da economía de mercado recoñecida pola Constitución española e desde o respecto ó dereito á negociación colectiva, piares sobre os que debe centrarse a actuación dos poderes públicos, asume o compromiso establecido no acordo, con base nos seguintes criterios establecidos nel:</p>
<p>«Subvención á contratación de persoas en situación de paro, e que derive dos acordos que se adopten a nivel sectorial ou de empresa, en materias tales como o cómputo anual do tempo de traballo, a reducción do tempo de traballo e das horas extraordinarias habituais, o traballo a tempo parcial nas condicións que se regulen na normativa estatal, se a houbese, a formación permanente e a interrupción da actividade profesional.</p>
<p>Estes incentivos afectarán as contratacións indefinidas que supoñan creación de emprego neto.</p>
<p>En todo caso quedará garantida a voluntariedade das partes na adopción dos acordos concretos no ámbito da negociación colectiva.</p>
<p>Procurarase a simplificación da tramitación administrativa dos incentivos que se establezan».</p>
<p>Por todo canto antecede, é polo que por iniciativa conxunta dos conselleiros de Xustiza, Interior e Relacións Laborais e Familia e Promoción do Emprego, Muller e Xuventude e por proposta do conselleiro de Presidencia e Administración Pública, tralo dictame do Consello Galego de Relacións Laborais e logo de deliberación do Consello da Xunta de Galicia, na súa reunión do día dezaoito de febreiro de mil novecentos noventa e nove,</p>
<p>DISPOÑO:</p>
<p>Capítulo I</p>
<p>Principios xerais</p>
<p>Artigo 1º.-Ámbito obxectivo.</p>
<p>O presente decreto ten por obxecto o establecemento do marco xurídico regulador dos incentivos que a Xunta de Galicia, a través da consellería competente en materia de fomento do emprego, pode outorgar para incentiva-la creación de emprego neto, que sexa consecuencia dos acordos voluntarios que se adopten a nivel sectorial ou de empresa, que contribúan a aumenta-la competitividade e productividade, en materia de reordenación e reducción do tempo de traballo e das horas extraordinarias habituais, con base nos acordos de medidas para o crecemento e o emprego en Galicia 1998-2001.</p>
<p>Artigo 2º.-Ámbito de aplicación.</p>
<p>As disposicións do presente decreto serán de aplicación ós centros de traballo de empresas privadas independentemente da súa forma xurídica, situados no ámbito territorial da Comunidade Autónoma de Galicia.</p>
<p>Capítulo II</p>
<p>Modalidades de incentivos: finalidade, beneficiarios e contía.</p>
<p>Artigo 3º.-Finalidade dos incentivos.</p>
<p>Os incentivos que se regulen terán por finalidade fomenta-la contratación de carácter indefinido, a tempo completo e a tempo parcial e fixos descontinuos, de traballadores por conta allea derivada de acordos voluntarios que, teñan ou non a súa orixe nun acordo sectorial, sexan subscritos pola empresa e a representación legal dos traballadores e de non existir esta por acordo maioritario cos traballadores, sobre:</p>
<p>a) Reordenación do tempo de traballo, entendida como o establecemento de modificacións na distribución horaria da xornada laboral, así como a implantación ou reordenación do traballo a quendas, e a conversión de horario partido en continuado ou viceversa.</p>
<p>b) Reducción do tempo de traballo sobre a xornada pactada en cómputo anual.</p>
<p>c) Reducción das horas extraordinarias realizadas con carácter habitual e/ou a súa compensación por tempos de descanso equivalente.</p>
<p>Os acordos deberán conter medidas complementarias en contrapartida das anteriormente referidas, que incidan na mellora da productividade da empresa, e que contribúan, en consecuencia, a aumenta-la súa competitividade.</p>
<p>Artigo 4º.-Beneficiarios.</p>
<p>Poderán acceder ós incentivos que se establezan, as empresas que contraten por conta allea con carácter indefinido, a tempo completo e a tempo parcial e fixos descontinuos, a traballadores desempregados inscritos como demandantes de emprego, sempre que as ditas contratacións supoñan incremento neto do cadro de persoal fixo.</p>
<p>Non serán de aplicación os incentivos que se regulen, nos seguintes supostos:</p>
<p>a) Contratacións realizadas que comporten a existencia dalgunha das relacións laborais de carácter especial previstas no artigo 2.1º do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores ou outras disposicións legais.</p>
<p>b) Contratacións que afecten o conxuxe, ascendentes, descendentes e outros parentes por consanguinidade ou afinidade ata o segundo grao inclusive, do empresario e das persoas que ocupen cargos de dirección ou sexan membros dos órganos de admi</p>
<p>nistración das empresas que teñan forma xurídica societaria, excepto nas empresas de economía social con respecto ós socios de traballo.</p>
<p>c) Contratacións realizadas con traballadores que, nos 24 meses anteriores á data da contratación, prestaran servicios na mesma empresa ou grupo de empresas mediante contrato por tempo indefinido. Esta causa de exclusión é aplicable ó suposto de vinculación laboral anterior do traballador con empresas respecto das que a empresa solicitante das axudas sucedera en virtude do artigo 44 do Real decreto lexislativo 1/1995, do 24 de marzo.</p>
<p>d) Contratacións realizadas con traballadores que finalizaran a súa relación laboral de carácter indefinido nun prazo de tres meses previos á formalización do contrato polo que se solicita subvención.</p>
<p>Artigo 5º.-Alcance dos incentivos.</p>
<p>Os incentivos que se regulen terán como obxecto contribuír á diminución do custo da cota empresarial á Seguridade Social, segundo as contías que se establezan para os distintos supostos na correspondente orde de convocatoria.</p>
<p>En ningún caso os incentivos establecidos neste decreto poderán, en concorrencia, se é o caso, con outras axudas públicas para a mesma finalidade, supera-lo 60% do custo salarial anual correspondente ó contrato que se subvenciona.</p>
<p>Capítulo III</p>
<p>Do procedemento de tramitación e pagamento dos incentivos</p>
<p>Artigo 6º.-Tramitación e pagamento.</p>
<p>O procedemento para a concesión dos incentivos establecerase na correspondente orde de convocatoria da consellería competente en materia de fomento do emprego, a que regulará, entre outros, os seguintes extremos:</p>
<p>a) Aplicación orzamentaria á que se imputa a subvención.</p>
<p>b) Obxecto, condicións e finalidade da concesión da subvención.</p>
<p>c) Requisitos dos beneficiarios.</p>
<p>d) Documentación que deba xuntarse á solicitude.</p>
<p>e) Indicación dos órganos competentes para a resolución do procedemento.</p>
<p>f) Prazo de presentación das solicitudes.</p>
<p>g) Prazo de resolución dos expedientes.</p>
<p>h) Indicación do órgano ante o que, de se-lo caso, poderá interpoñe-lo correspondente recurso administrativo.</p>
<p>i) Contía ou xeito de determinación da subvención e, se é o caso, posibilidade de conceder anticipos dela.</p>
<p>j) Prazo e forma de xustificación por parte do beneficiario da aplicación definitiva dos fondos recibidos,</p>
<p>incluso os librados, se é o caso, en concepto de anticipos.</p>
<p>k) Se é o caso, posibilidade de terminación convencional do procedemento.</p>
<p>Capítulo IV</p>
<p>Seguimento e control dos incentivos</p>
<p>Artigo 7º.-Seguimento.</p>
<p>O seguimento da implantación efectiva dos incentivos previstos levarase a cabo no seo da comisión constituída polas partes asinantes segundo o previsto no punto 4 do anexo II dos acordos sobre medidas para o crecemento e o emprego en Galicia 1998-2001.</p>
<p>Artigo 8º.-Control.</p>
<p>O control do cumprimento da finalidade dos incentivos que se establezan corresponderá á Inspección de Traballo e Seguridade Social, a través da autoridade laboral, que lle fixará anualmente os obxectivos nesta materia, unha vez lle sexa comunicada pola consellería competente en materia de fomento do emprego a relación de incentivos concedidos anualmente.</p>
<p>Artigo 9º.-Incumprimento.</p>
<p>O incumprimento total ou parcial de calquera das obrigas, condicións ou finalidades establecidas neste decreto e na respectiva orde de convocatoria, así como a duplicación da axuda con cargo a outros créditos dos orzamentos xerais do Estado, da Seguridade Social, Administración institucional, autonómica ou local, cando se supere o máximo previsto no artigo 5º do presente decreto, dará lugar ó reintegro total ou parcial, segundo proceda, do incentivo percibido e dos xuros de demora de conformidade co establecido no artigo 78.5º, da Lei 11/1992, do 7 de outubro, de réxime financeiro e presupostario de Galicia mediante acordo adoptado polo órgano competente, garantindo en todo caso a audiencia ó interesado.</p>
<p>A obriga de reintegro establecida no parágrafo anterior, enténdese sen prexuízo do previsto na Lei 8/1988, do 7 de abril, sobre infraccións e sancións na orde social.</p>
<p>Disposicións adicionais</p>
<p>Primeira.-As correspondentes ordes de convocatoria poderán establecer, como requisito para a obtención dos incentivos regulados neste decreto, as porcentaxes mínimas da xornada ou tempo de traballo reducido que teñen que cubrirse coas novas contratacións para as que se solicite subvención.</p>
<p>Segunda.-Este decreto terá vixencia ata o 31 de decembro do ano 2001 e os seus asinantes efectuarán unha valoración anual do seu grao de eficacia.</p>
<p>Non obstante o anterior, as ordes e demais disposicións dictadas en aplicación deste decreto, esgotarán a súa vixencia segundo se vaian extinguindo as actuacións a que deran lugar.</p>
<p>Disposicións derradeiras</p>
<p>Primeira.-Autorízanse os conselleiros de Xustiza, Interior e Relacións Laborais e Familia e Promoción de Emprego, Muller e Xuventude, para dicta-las normas necesarias para o desenvolvemento e cumprimento deste decreto.</p>
<p>Segunda.-O presente decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, dezaoito de febreiro de mil novecentos noventa e nove.</p>
<p>Manuel Fraga Iribarne</p>
<p>Presidente</p>
<p>Dositeo Rodríguez Rodríguez</p>
<p>Conselleiro da Presidencia e Administración</p>
<p>Pública</p>

