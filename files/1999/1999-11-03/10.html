---
date: '1999-11-03'
id: 112EE
page: 12
number: 212
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 6 de outubro de 1999, da Delegación Provincial de Pontevedra,
  pola que se dispón o rexistro, depósito e publicación, no Diario Oficial de
  Galicia, do convenio colectivo da empresa Celta de Artes Gráficas, S.L.
range: Resolución
url: 'https://www.xunta.gal/dog/Publicados/1999/19991103/Anuncio112EE_gl.html'
---
<p>Visto o expediente do convenio colectivo para a empresa Celta de Artes Gráficas, S.L., que tivo entrada nesta delegación provincial o día 6-9-1999, subscrito en representación da parte económica pola representación da empresa, e da parte social, polo comité de empresa, o 20-8-1999. De conformidade co disposto no artigo 90.2º e 3º, do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación provinvial,</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo, que consta nesta delegación provincial, e a notificación ás representacións económica e social da comisión negociadora.</p>
<p>Segunda.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Vigo, 6 de outubro de 1999.</p>
<p>Antonio Coello Bufill</p>
<p>Delegado provincial de Pontevedra</p>
<p>Convenio colectivo Celta de Artes Gráficas, S.L.</p>
<p>Disposicións xerais.</p>
<p>Artigo 1º.-Ámbito territorial.</p>
<p>Este convenio colectivo será de aplicación en tódolos centros nos que Celta Artes Gráficas, S.L. desenvolve as súas actividades.</p>
<p>Artigo 2º.-Ámbito persoal.</p>
<p>Este convenio afecta a todo o persoal que preste os seus servicios na empresa mediante contrato laboral, calquera que fosen as súas funcións.</p>
<p>Quedan expresamente excluídos:</p>
<p>a) O persoal a que se refiren os artigos 1, tres, c) e 2, un, a) do Estatuto dos traballadores.</p>
<p>b) Profesionais liberais vinculados con contratos civís de prestación de servicios.</p>
<p>c) Asesores</p>
<p>d) O persoal pertencente a empresas concesionarias que teñan un contrato civil de prestación de servicios formalizado con Celta de Artes Gráficas, S.L.</p>
<p>Artigo 3º.-Ámbito temporal e absorción.</p>
<p>A vixencia deste convenio será de dous anos, contados desde o 1 de xaneiro de 1999, e finalizará a súa vixencia o 31 de decembro do 2000.</p>
<p>Tódolos conceptos económicos de 1999 terán efectos retroactivos desde o 1 de xaneiro de 1999 e son os que figuran neste convenio e o seu anexo.</p>
<p>Para o ano 2000 incrementaranse tódolos conceptos salariais na mesma porcentaxe do IPC xeral nacional do ano inmediatamente anterior (1999).</p>
<p>Operará a compensación e absorción cando os salarios realmente aboados, no seu conxunto e cómputo anual, sexan máis favorables que os fixados na orde normativa ou convencional de referencia.</p>
<p>Artigo 4º.-Denuncia e vinculación á totalidade.</p>
<p>A denuncia realizarase por escrito cunha antelación mínima de dous meses ó seu vencemento.</p>
<p>En caso de non media-la dita denuncia por calquera das partes coa antelación mínima referida, o convenio considerarase prorrogado nos seus propios termos de ano en ano. Se as deliberacións se prolongasen por prazo que excedese da vixencia do convenio entenderase este prorrogado, mantendo o seu teor normativo e obrigacional mentres non se asine e alcance vigor o que o substitúa, sen prexuízo de que o novo convenio teña efectos retroactivos.</p>
<p>As condicións pactadas neste convenio forman un todo orgánico e indivisible, polo que ámbalas partes se obrigan ó respecto da totalidade das estipulacións.</p>
<p>Artigo 5º.-Remisión.</p>
<p>En tódalas materias non reguladas por este convenio colectivo rexerá o disposto no Estatuto dos traballadores e normas concordantes.</p>
<p>Organización e condicións de traballo.</p>
<p>Artigo 6º.-Principio xeral.</p>
<p>A organización práctica do traballo e a asignación de funcións é facultade exclusiva da dirección da empresa. O comité de empresa ou delegados de persoal teñen atribuídas funcións de asesoramento, orientación e proposta nos temas relacionados coa organización e racionalización do traballo, tendo dereito a presentar informe con carácter previo á execución das decisións que aquela adopte nos casos de implantación ou revisión de sistemas de organización e control de traballo, todo iso sen prexuízo das normas legais que sexan de aplicación.</p>
<p>Artigo 7º.-Xornada de traballo.</p>
<p>A xornada laboral será de 40 horas de traballo semanais.</p>
<p>Artigo 8º.-Período de proba.</p>
<p>Establécense os seguintes períodos de proba, dentro dos que ámbalas partes poden resolve-lo contrario sen obriga de indemnización nin aviso previo:</p>
<p>-Técnicos de grao superior e medio e persoal de similar categoría (tres meses).</p>
<p>-Persoal administrativo e persoal cualificado (dous meses).</p>
<p>-Persoal non cualificado (un mes).</p>
<p>A incapacidade temporal que afecte ó traballador, durante o período de proba, interrompe o cómputo deste. O período de proba terá que constar no contrato de traballo.</p>
<p>Artigo 9º.-Permisos retribuídos.</p>
<p>Tódolos traballadores acollidos a este convenio terán dereito ós permisos retribuídos que define o artigo 37 do vixente Estatuto dos traballadores, coas seguintes variacións:</p>
<p>-Quince días naturais en caso de matrimonio.</p>
<p>-Dous días nos casos de nacemento de fillo ou enfermidade grave ou falecemento de parentes ata segundo grao de consanguinidade ou afinidade. Cando, con tal motivo, o traballador necesite facer un desprazamento para o efecto, o prazo será de catro días.</p>
<p>-Dous días por traslado do domicilio habitual.</p>
<p>-Un día por asuntos propios, sempre que as necesidades da empresa o permitan e de mutuo acordo co responsable da sección.</p>
<p>Artigo 10º.-Vacacións.</p>
<p>O persoal afectado por este convenio terá 30 días naturais de vacacións. O calendario de vacacións deberase elaborar durante o primeiro trimestre de cada ano.</p>
<p>A incapacidade temporal no transcurso do ano dará lugar a desconto de días de vacacións.</p>
<p>Artigo 11º.-Días santos.</p>
<p>Os traballadores das seccións ou departamentos ós que lles corresponda presta-los seus servicios nalgún ou algúns dos días declarados festas oficiais no calendario laboral, desfrutarán dun día natural de descanso por cada festivo traballado. O desfrute deste días poderá incrementar ou non o período de vacacións anuais, de acordo coas necesidades da empresa e unha vez oído o traballador.</p>
<p>Artigo 12º.-Vestiario.</p>
<p>Ó persoal de rotativa, talleres mecánicos, servicios auxiliares e de mantemento facilitaránselle dúas mudas de roupa de traballo ó ano, consistentes en pantalón e chaqueta curta ou camisa.</p>
<p>Artigo 13º.-Saúde laboral.</p>
<p>Para estes efectos haberá que se ater ó disposto na Lei 31/1995, do 8 de novembro, de prevención de riscos laborais e demais normas de aplicación.</p>
<p>Artigo 14º.-Xubilación.</p>
<p>A xubilación dos traballadores poderá producirse en calquera dos momentos seguintes:</p>
<p>a) De forma anticipada, antes de cumpri-la idade de 65 anos, mediante acordo entre a empresa e o traballador e con coñecemento do comité de empresa ou delegados de persoal, aboando a empresa catro mensualidades de salario real por cada ano de anticipación ós 65 anos, como incentivación á xubilación anticipada voluntaria que se estableza de mutuo acordo entre a empresa e o traballador.</p>
<p>No suposto de aplicación de cesamentos laborais por renovación tecnolóxica, o traballador desfrutará das vantaxes concedidas pola lexislación no relativo a estimación de pensións.</p>
<p>Libremente, empresa e traballadores pactararán a indemnización ou compensación prevista no cesamento por cambios tecnolóxicos ademais das condicións enunciadas nos parágrafos anteriores.</p>
<p>b) De forma obrigatoria, cando o traballador cumpra a idade de 65 anos, non poderá permanecer por máis tempo prestando os seus servicios á empresa, co fin de implantar novas tecnoloxías, permitindo a reconversión e modernización do cadro de persoal.</p>
<p>c) Para tódolos efectos garántese que non se producirá a xubilación forzosa dos traballadores ós 65 anos sen que estes reúnan as condicións precisas para obte-la prestación correspondente da Seguridade Social.</p>
<p>Artigo 15º.-Seguro colectivo de vida.</p>
<p>A empresa contratará un seguro colectivo de vida con indemnización de 1.000.000 de pesetas por falecemento ou invalidez.</p>
<p>Premios, faltas e sancións.</p>
<p>Artigo 15º.-Premios.</p>
<p>Os comportamentos excepcionais ou especialmente meritorios no desempeño do traballo poderán ser premiados pola dirección nunha ou varias das formas seguintes:</p>
<p>a) Mención honorífica, que deberá constar no expediente persoal, levando anexa a anulación de posibles notas desfavorables de sancións.</p>
<p>b) Bolsas, asistencias a seminarios, conferencias, feiras profesionais ou viaxes de estudio.</p>
<p>Artigo 16º.-Faltas e as súas clases.</p>
<p>O bo comportamento laboral enténdese inherente á realización do traballo. Baixo este principio, os actos ou omisións contrarios á disciplina e a boa orde laboral que debe existir na empresa terán a consideración de faltas laborais, as cales, en atención á súa transcendencia, clasificaranse en leves, graves e moi graves.</p>
<p>De conformidade con esta clasificación por niveis de gravidade, relaciónanse os artigos seguintes, a título simple enunciativo, algunhas destas posibles</p>
<p>infraccións, sen que iso implique que existan outras que por analoxía poidan ser encadradas na dita clasificación.</p>
<p>Artigo 17º.-Faltas leves.</p>
<p>Serán faltas leves as seguintes:</p>
<p>1. Ata tres faltas de puntualidade na entrada ou saída do traballo, durante un período dun mes, superiores a dez minutos e inferiores a trinta.</p>
<p>2. Non cursar en tempo oportuno a baixa correspondente cando se falte ó traballo por motivos xustificados, a non ser que se comprobe a imposibilidade de efectualo.</p>
<p>3. O abandono sen causa xustificada do servicio, aínda cando sexa por breve tempo. Se como consecuencia disto se causase prexuízo dalgunha consideración á empresa, ou fose causa de accidente, esta falta poderá ser considerada como falta grave ou moi grave, segundo os casos.</p>
<p>4. Pequenos descoidos na conservación do material.</p>
<p>5. Falta de aseo e limpeza persoal. Esta falta, en caso de persoal que realice tarefas de atención ó público poderá ser considerada grave.</p>
<p>6. Non atende-lo público, persoal ou telefonicamente, coa corrección e dilixencia debidas.</p>
<p>7. Non lle comunicar á empresa os cambios de residencia ou domicilio, así como os cambios das contas bancarias nas que estivese domiciliada a nómina.</p>
<p>8. Faltar ó traballo un día, nun mes, sen causa xustificada.</p>
<p>Artigo 18º.-Faltas graves.</p>
<p>Clasificaranse como faltas graves as seguintes:</p>
<p>1. Máis de tres faltas non xustificadas de puntualidade no traballo cometidas durante un período de trinta días.</p>
<p>2. Faltar dous días ó traballo, nun mes, sen falta xustificada.</p>
<p>3. Non comunicar coa debida puntualidade os cambios experimentados na situación familiar que poidan afectar á Seguridade Social ou ó tipo de retención do IRPF. A falta maliciosa nestes casos poderase considerar moi grave.</p>
<p>4. Entregarse a xogos ou distraccións, calquera que sexan, estando de servicio.</p>
<p>5. A simulación de enfermidade ou accidente.</p>
<p>6. A desobediencia ós superiores en calquera materia de servicio. Se implicase quebranto manifesto da disciplina ou dela se derivase prexuízo notorio para a empresa, poderá ser considerada moi grave.</p>
<p>7. Simula-la presencia doutro traballador fichando, contestanto ou asinando por el.</p>
<p>8. A neglixencia ou desidia no traballo que afecte á boa marcha do servicio.</p>
<p>9. A imprudencia en actos de servicio. Se implicase risco de accidente para o traballador, para terceiros ou perigo de avaría para as instalacións, considerarase moi grave.</p>
<p>10. A reincidencia en faltas leves, aínda que se trate de infraccións de distinta natureza, sempre que se cometan dentro dun período dun mes.</p>
<p>11. Máis de dez faltas non xustificadas de puntualidade na asistencia ó traballo cometidas nun período de seis meses, e vinte durante un ano.</p>
<p>Artigo 19º.-Faltas moi graves.</p>
<p>Consideraranse como tales as seguintes:</p>
<p>1. Realizar, sen o oportuno permiso, traballos alleos á empresa durante a xornada ou empregar para usos particulares ferramentas desta, incluso cando iso ocorra fóra da xornada de traballo.</p>
<p>2. A fraude, deslealdade ou abuso de confianza nas xestións encomendadas, e o furto ou roubo, tanto á empresa como ós compañeiros de traballo ou calquera outra persoa dentro das dependencias de traballo ou durante acto de servicio en calquera lugar.</p>
<p>3. Facer desaparecer, inutilizar, estragar ou causar desperfectos en primeiras materias, utensilios, ferramentas, maquinarias, aparellos, instalacións, edificios, cousas ou documentos da empresa.</p>
<p>4. A continuada e habitual falta de aseo e limpeza, de tal índole que produza queixas xustificadas dos seus compañeiros de traballo.</p>
<p>5. A embriaguez ou calquera tipo de intoxicación de drogas durante o servicio.</p>
<p>6. Viola-lo segredo da correspondencia ou documentos reservados da empresa ou dos seus traballadores.</p>
<p>7. Revelar a elementos estraños á empresa datos de reserva obrigada.</p>
<p>8. Dedicarse a actividades que a empresa declarase incompatibles.</p>
<p>9. Os malos tratos de palabra ou obra, abuso de autoridade ou falta grave de respecto e consideración ós xefes, compañeiros ou subordinados, así como a terceiras persoas, sempre que neste último caso se produzan dentro das dependencias da empresa.</p>
<p>10. Acoso sexual.</p>
<p>11. Causar accidente grave por imprudencia ou neglixencia inescusables.</p>
<p>12. Abandona-lo traballo en postos de responsabilidade.</p>
<p>13. A diminución voluntaria e continuada no rendemento normal do traballo.</p>
<p>14. Orixinar frecuentes liortas e pendencias cos compañeiros de traballo.</p>
<p>15. A reincidencia en falta grave, aínda que se trate de infraccións de distinta natureza, sempre que se cometan dentro dun período de seis meses.</p>
<p>Artigo 20º.-Sancións.</p>
<p>As sancións máximas que poderán imporse ós que incorran en falta serán as seguintes:</p>
<p>a) Por faltas leves: amoestación por escrito.</p>
<p>b) Por faltas graves: suspensión de emprego e soldo de 2 a 14 días.</p>
<p>c) Por faltas moi graves: suspensión de emprego e soldo de 15 a 60 días ou despedimento.</p>
<p>Artigo 21º.-Tramitación.</p>
<p>A valoración das faltas e as sancións que se van aplicar en cada caso corresponderá á dirección da empresa, sen máis trámite que a comunicación escrita ó traballador, facéndolle consta-los feitos constitutivos da falta, a sanción imposta e a súa data de efectos, debendo mediar, nos casos de sancións graves e moi graves, comunicación previa ó comité de empresa.</p>
<p>Artigo 22º.-Prescrición.</p>
<p>As faltas leves prescribirán ós dez días; as graves ó vinte días e as moi graves ós sesenta días a partir da data en que a empresa tivo coñecemento da súa comisión, e en todo caso, ós seis meses de se cometeren.</p>
<p>Réxime económico.</p>
<p>Artigo 23º.-Remuneracións.</p>
<p>O persoal incluído neste convenio colectivo percibirá doce pagas anuais na contía fixada no anexo para cada categoría profesional.</p>
<p>Para efectos do disposto no artigo 26.5º do Estatuto dos traballadores, a remuneración anual en función das horas de traballo é a que figura no expresado anexo deste convenio.</p>
<p>Artigo 24º.-Antigüidade.</p>
<p>Os traballadores comprendidos neste convenio desfrutarán, como complemento persoal de antigüidade, dun aumento periódico polo tempo de servicios prestados na empresa, consistentes en dous trienios e quinquenios sucesivos. A contía do dito complemento de antigüidade será do 5% do salario base que figura na táboa do anexo.</p>
<p>Artigo 25º.-Gratificacións extraordinarias.</p>
<p>Establécese un total de tres gratificacións extraordinarias: verán, Nadal e febreiro. A súa contía será equivalente a unha mensualidade do salario base do anexo, agás a paga de febreiro, que será equivalente ó 8% do salario base máis a antigüidade.</p>
<p>As gratificacións de verán e Nadal faranse efectivas o día 15 de xullo e o 15 de decembro, respectivamente, e a de febreiro aboarase durante o mes de febreiro do ano seguinte ó que corresponda. A dita paga de febreiro poderase ratear mensualmente, de mutuo acordo entre a empresa e o traballador.</p>
<p>Artigo 26º.-Aprendizaxe.</p>
<p>A retribución do contrato de aprendizaxe fixarase por riba do salario mínimo interprofesional e estará conforme co artigo 11 b) da sección cuarta do título primeiro do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores e conforme co Real decreto 488/1998, do 17 de marzo.</p>
<p>Artigo 27º.-Dereito a nota necrolóxica.</p>
<p>Todo o persoal afectado por este convenio terá dereito a unha nota necrolóxica por falecemento e outra de gracias, do tamaño de tres columnas, gratuíta, en caso de falecemento de familiar de primeiro grao.</p>
<p>Artigo 28º.-Axuda para lentes.</p>
<p>Todo o persoal da empresa terá dereito a percibi-lo 50% do valor dos cristais de lentes prescritos por un facultativo da especialidade, con receita médica e sempre que se produzan alteracións da visión do traballador.</p>
<p>Artigo 29º.-Vixilancia e cumprimento do convenio.</p>
<p>De conformidade co establecido no artigo 85 d) do Estatuto dos traballadores, constituirase unha comisión paritaria para a vixilancia e cumprimento deste convenio, que estará integrada por dous membros designados pola empresa e dous traballadores designados polo comité.</p>
<p>E en proba de conformidade, asinan esta acta en Vigo o 20 de agosto de 1999.</p>
<p>ANEXO</p>
<p>Taboa salarial ano 1999</p>
<table><tbody><tr><td>Técnicos (soldo mensual)</td><td></td></tr>
<tr><td>Técnico titulado de grao superior</td><td>149.151</td></tr>
<tr><td>Técnico titulado de grao medio</td><td>110.229</td></tr>
<tr><td>Técnico non titulado</td><td>103.938</td></tr>
<tr><td>Administración (soldo mensual)</td><td></td></tr>
<tr><td>Xefe de sección</td><td>152.684</td></tr>
<tr><td>Xefe de negociado</td><td>135.119</td></tr>
<tr><td>Oficial primeira</td><td>121.037</td></tr>
<tr><td>Oficial segunda</td><td>103.938</td></tr>
<tr><td>Auxiliar</td><td>89.387</td></tr>
<tr><td>Servicios auxiliares (salario día)</td><td></td></tr>
<tr><td>Telefonista</td><td>2.152</td></tr>
<tr><td>Encargado de almacén</td><td>2.850</td></tr>
<tr><td>Almaceneiro</td><td>2.606</td></tr>
<tr><td>Oficios propios (salario día)</td><td></td></tr>
<tr><td>Xefe de taller (rexente)</td><td>4.092</td></tr>
<tr><td>Xefe de sección</td><td>3.695</td></tr>
<tr><td>Xefe de equipo</td><td>3.222</td></tr>
<tr><td>Rotativa (salario día)</td><td></td></tr>
<tr><td>Oficial primeira</td><td>2.959</td></tr>
<tr><td>Oficial segunda</td><td>2.850</td></tr>
<tr><td>Oficial terceira</td><td>2.740</td></tr>
<tr><td>Composición, fotomecánica e montaxe (salario día)</td><td></td></tr>
<tr><td>Oficial primeira</td><td>2.959</td></tr>
<tr><td>Oficial segunda</td><td>2.850</td></tr>
</tbody></table>
<table><tbody><tr><td>Oficial terceira</td><td>2.606</td></tr>
<tr><td>Peche (salario día)</td><td></td></tr>
<tr><td>Oficial primeira</td><td>2.959</td></tr>
<tr><td>Oficial segunda</td><td>2.850</td></tr>
<tr><td>Oficial terceira</td><td>2.606</td></tr>
<tr><td>Auxiliar</td><td>2.152</td></tr>
<tr><td>Oficios auxiliares (salario día)</td><td></td></tr>
<tr><td>Oficial primeira</td><td>2.850</td></tr>
<tr><td>Oficial segunda</td><td>2.606</td></tr>
<tr><td>Oficial terceira</td><td>2.606</td></tr>
<tr><td>Porteiro</td><td>2.152</td></tr>
<tr><td>Mozo</td><td>2.152</td></tr>
<tr><td>Peón</td><td>2.152</td></tr>
<tr><td>Conserxe</td><td>2.152</td></tr>
<tr><td>Ordenanza</td><td>2.152</td></tr>
</tbody></table>

