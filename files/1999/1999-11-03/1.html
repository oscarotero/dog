---
date: '1999-11-03'
id: 112C6
page: 12
number: 212
agency: CONSELLERÍA DE ECONOMÍA E FACENDA
section: I. DISPOSICIÓNS XERAIS
title: >-
  Decreto 277/1999, do 14 de outubro, polo que se regula a cualificación de
  xubilación mutual protexida.
range: Decreto
url: 'https://www.xunta.gal/dog/Publicados/1999/19991103/Anuncio112C6_gl.html'
---
<p>A Lei orgánica 16/1995, do 27 de decembro, transferiu, de acordo co artigo 150.2º da Constitución, á Comunidade Autónoma galega, a competencia exclusiva sobre mutuas non integradas no sistema de Seguridade Social. Por outra parte, a Lei orgánica 6/1999, do 6 do abril, transferiu á Comunidade Autónoma de Galicia a competencia en materia de ordenación do crédito, banca e seguros.</p>
<p>Rexen nesta materia a Lei 30/1995, do 8 de novembro, de ordenación e supervisión de seguros privados e o Real decreto 2615/1985, do 4 de decembro, polo que se aproba o Regulamento de entidades de previsión social, que establecen os mecanismos de control das mutualidades de previsión social para lles garantir ós mutualistas as prestacións que teñen concertadas.</p>
<p>Os seguros de vida na súa modalidade de plans de xubilación incentivan un aforro a longo prazo e capitalízano; polo tanto, faise conveniente velar para que a mutualidade poida facer efectivo o capital aforrado no momento do seu vencemento. Por outro lado, a capitalización deste aforro pode se-la base para a solución de problemas da nosa sociedade no futuro, como as situacións de dependencia.</p>
<p>É conveniente, pois, apoia-las entidades que desexen reforza-la súa solvencia económica mediante o establecemento duns mecanismos excepcionais de control que lles permitirán dar unha maior garantía ós seus mutualistas, e así fomenta-lo mutualismo, dada a falta de tradición na sociedade galega, como manifestación do fenómeno asociativo, perfectamente lexítimo e acorde cos principios e valores constitucionais e estatutarios.</p>
<p>Tal medida de promoción concrétase nunha declaración administrativa que cualifique un seguro de vida diferido como xubilación mutual protexida, de tal modo que se acrediten certas condicións de solvencia e fiabilidade en tales productos e se fomente a súa utilización.</p>
<p>Por todo o que antecede, por proposta do conselleiro de Economía e Facenda, de acordo co Consello Consultivo de Galicia e logo de deliberación do Consello da Xunta de Galicia na súa reunión do día catorce de outubro de mil novecentos noventa e nove,</p>
<p>DISPOÑO:</p>
<p>Capítulo I</p>
<p>Disposións xerais</p>
<p>Artigo 1º.-Obxecto.</p>
<p>1. O obxecto deste decreto é regula-las condicións precisas para que as mutualidades de previsión social voluntaria de Galicia que o soliciten e cumpran estas condicións obteñan para a súa prestación de xubi</p>
<p>lación a cualificación de xubilación mutual protexida. Esta cualificación recoñecerase por resolución da Dirección Xeral de Política Financeira e Tesouro e poderá constar na documentación contractual desta prestación.</p>
<p>2. A cualificación de xubilación mutual protexida constata que a Administración controlará que as mutualidades que a obtivesen cumpren as esixencias reforzadas no tocante ás obrigas previstas na lexislación aplicable e neste decreto, no referente a acredita-la súa solvencia e o compromiso das propias mutualidades de asumi-lo deber expreso de cumprilas e mantelas.</p>
<p>Capítulo II</p>
<p>Requisitos</p>
<p>Artigo 2º.-Destinatarios.</p>
<p>A cualificación de xubilación mutual protexida poderá ser solicitada por calquera das mutualidades de previsión social que reúnan os seguintes requisitos:</p>
<p>a) Estar inscrita no Rexistro de Mutualidades de Previsión Social Voluntaria de Galicia, adscrito á Dirección Xeral de Política Financeira e Tesouro, creado por orde da Consellería de Economía e Facenda do 5 de maio de 1999.</p>
<p>b) Estar ó día das súas obrigas legais previstas na normativa vixente aplicable.</p>
<p>c) Non estar sometida a un procedemento de adopción de medidas cautelares de acordo coa normativa aplicable.</p>
<p>d) Dispoñer dun regulamento de prestación de xubilación tal e como se define no artigo 3º, inscrito no rexistro antes citado.</p>
<p>e) Cumpri-los demais requisitos especificados neste decreto.</p>
<p>Artigo 3º.-Regulamento da prestación de xubilación.</p>
<p>O regulamento da prestación de xubilación que outorguen as mutualidades para os efectos de obte-la cualificación debe regular unha prestación básica de seguro de vida diferido, xa sexa en forma de capital ou de renda.</p>
<p>Artigo 4º.-Condicións para a obtención da cualificación de xubilación mutual protexida.</p>
<p>As mutualidades que reúnan os requisitos previstos no artigo 2º e queiran solicita-la cualificación de xubilación mutual protexida para a súa prestación de xubilación, deberán cumpri-las seguintes condicións:</p>
<p>a) Para as mutualidades que operen unicamente co regulamento descrito no artigo 3º, dispoñer dun fondo mutual mínimo de 50.000.000 de pesetas; adicionalmente os recursos propios deberán incrementarse nos termos que se establezan nas disposicións de desenvolvemento deste decreto.</p>
<p>b) Para as mutualidades que operen, xunto co regulamento descrito no artigo 3º, con outros regulamentos de prestacións, encarga-la xestión das provisións xeradas polas achegas á prestación de xubilación obxecto deste decreto a outra mutualidade de previsión social,</p>
<p>da que deben ser socias. Esta entidade deberá cumpri-los requisitos establecidos no artigo 5º e deberá poñer á disposición da Dirección Xeral de Política Financeira e Tesouro toda a documentación contractual existente entre ámbalas dúas entidades.</p>
<p>Artigo 5º.-Entidades que poden xestiona-las provisións xeradas polas aportacións á prestación obxecto deste decreto.</p>
<p>1. Poden xestiona-las provisións xeradas polas achegas á prestación obxecto deste decreto as mutualidades de previsión social que cumpran os requisitos establecidos nas letras a), b) e c) do artigo 2º e tamén as seguintes condicións:</p>
<p>a) Dispoñer dun fondo mutual non inferior a 50.000.000 de pesetas; adicionalmente, os recursos propios deberanse incrementar nos termos que se establezan nas disposicións de desenvolvemento deste decreto.</p>
<p>b) Estar constituída por un mínimo de 10 mutualidades, que terán aprobado un regulamento de xubilación homoxéneo, tal e como se define no artigo 3º e no punto segundo deste precepto.</p>
<p>c) Operar unicamente en prestacións de seguro de vida e en operacións preparatorias ou complementarias deste seguro, logo de autorización administrativa.</p>
<p>2. Para os efectos da letra b) do parágrafo primeiro deste artigo, entenderase que hai homoxeneidade entre regulamentos cando se dean, polo menos, as seguintes circunstancias:</p>
<p>a) Que os regulamentos regulen modalidades de prestacións básicas idénticas.</p>
<p>b) Que utilicen os mesmos métodos e as mesmas bases técnicas de cálculo actuarial.</p>
<p>c) Que os gastos de administración, comercialización e xestión teñan a mesma porcentaxe.</p>
<p>3. As provisións que xestione esta entidade deben provir en todo caso de regulamentos que obteñan cualificación de xubilación mutual protexida que regulen unha prestación básica homoxénea.</p>
<p>Artigo 6º.-Criterios de investimento.</p>
<p>1. As mutualidades que obtiveran a cualificación de xubilación mutual protexida para a súa modalidade de prestación de xubilación deberán efectua-los seus investimentos observando criterios de seguridade, rendibilidade, liquidez e diversificación, e someterse ós límites que, en función da natureza do ben apto que integra a provisión, estableza a normativa aplicable.</p>
<p>2. No caso de que se produza déficit no cálculo ou na cobertura das provisións técnicas xestionadas superior ó 5%, a Dirección Xeral de Política Financeira e Tesouro iniciará o expediente oportuno destinado a toma-las medidas correctoras necesarias.</p>
<p>Capítulo III</p>
<p>Obrigacións e prazos de cumprimento</p>
<p>Artigo 7º.-Mutualidades do artigo 4º a).</p>
<p>As mutualidades ás que fai referencia o artigo 4º a) que obtivesen para a súa prestación de xubilación</p>
<p>a cualificación de xubilación mutual protexida deben presentar trimestralmente, e no prazo de 2 meses naturais desde a finalización de cada trimestre, o balance, a conta de resultados e unha certificación do cálculo e da cobertura das provisións técnicas.</p>
<p>A Dirección Xeral de Política Financeira e Tesouro poderá requiri-las mutualidades para que presenten canta documentación complementaria considere necesaria co fin de acredita-lo cumprimento dos requisitos establecidos neste presente decreto.</p>
<p>Anualmente, xunto coa documentación estatística-contable do exercicio inmediatamente anterior, deben remitir, antes do día 16 de xullo, a seguinte documentación:</p>
<p>a) Un informe anual que reflicta o resultado da xestión dos recursos procedentes do regulamento regulado por este decreto. Este informe debe conter, como mínimo, os seguintes datos:</p>
<p>-Tipo de investimentos efectuados con indicación dos títulos-valor e outros activos nos que se materializaran.</p>
<p>-Rendibilidade obtida dos investimentos citados.</p>
<p>b) Unha coauditoría. Para os efectos deste decreto, enténdese por coauditoría o informe da auditoría que se emite baixo a responsabilidade de dous auditores independentes que figuran inscritos no Rexistro Oficial de Auditores de Contas.</p>
<p>c) Cadro anual de provisións matemáticas e relacións de bens aptos para a súa cobertura destinados a estas provisións, confeccionado e certificado por un actuario de seguros.</p>
<p>d) Certificado actuarial que determine a solvencia dinámica da mutualidade.</p>
<p>Artigo 8º.-Mutualidades do artigo 5º.</p>
<p>As mutualidades ás que fai referencia o artigo 5º deben presentar trimestralmente, e nun prazo de 2 meses naturais desde a finalización de cada trimestre, o balance, a conta de resultados, o estado da carteira de valores con indicación dos valores efectivos e a cobertura dos títulos-valor, así como a súa variación trimestral para cada unha das mutualidades que remitisen provisións por xestionar.</p>
<p>A Dirección Xeral de Política Financeira e Tesouro poderá requiri-las mutualidades para que presenten canta documentación complementaria considere necesaria co fin de acredita-lo cumprimento dos requisitos establecidos neste decreto.</p>
<p>Anualmente, xunto coa documentación estatístico-contable do exercicio inmediatamente anterior deben remitir, antes do día 16 de xullo, a documentación seguinte:</p>
<p>a) Un informe anual que reflicta o resultado da xestión dos recursos procedentes de cada unha das mutualidades que remitiran as provisións técnicas. Este informe debe conter, como mínimo, os seguintes datos:</p>
<p>-Tipo de investimentos efectuados con indicación dos títulos-valor e outros activos nos que se materializaran.</p>
<p>-Rendibilidade obtida dos citados investimentos.</p>
<p>b) Una coauditoría sobre os fondos xestionados por esta mutualidade. Para os efectos deste decreto, enténdese por coauditoría o informe de auditoría que se emite baixo a responsabilidade de dous auditores independentes que figuran inscritos no Rexistro Oficial de Auditores de Contas.</p>
<p>Artigo 9º.-Mutualidades do artigo 4º b).</p>
<p>As mutualidades a que fai referencia o artigo 4º b) deben remitir anualmente, xunto coa documentación estatístico-contable, un anexo que recolla de maneira independente os datos estatístico-contables da prestación regulada neste decreto.</p>
<p>Estas mutualidades deberán facilitarlle, ademais, á entidade xestora a documentación necesaria para que poida coñecer en todo momento as provisións a que corresponden estes recursos.</p>
<p>Artigo 10º.-Emenda da documentación.</p>
<p>Se a documentación presentada non reúne os requisitos establecidos nos artigos anteriores, requirirase a mutualidade interesada para que no prazo de 10 días emende as deficiencias ou xunte os documentos preceptivos, con indicación de que, se non o fixese, se terá por desestimada a súa petición.</p>
<p>Capítulo IV</p>
<p>Outorgamento, prórroga e revogación</p>
<p>Artigo 11º.-Outorgamento.</p>
<p>1. As mutualidades que cumpran os requisitos establecidos nos artigos 2º, 3º e 4º deste decreto, poderán solicitar, para a súa prestación de xubilación, o outorgamento da cualificación de xubilación mutual protexida.</p>
<p>O órgano competente para tramitar e resolver este procedemento é a Dirección Xeral de Política Financeira e Tesouro da Consellería de Economía e Facenda.</p>
<p>O prazo para dicta-la resolución será de 6 meses.</p>
<p>2. A cualificación de xubilación mutual protexida terá unha duración dun ano contado desde a data do seu otorgamento, sen prexuízo da prórroga regulada no artigo seguinte.</p>
<p>3. A cualificación de xubilación mutual protexida deberá anotarse no Rexistro de Mutualidades de Previsión Social Voluntaria de Galicia e deberase, así mesmo, publica-lo seu outorgamento no Diario Oficial de Galicia.</p>
<p>Artigo 12º.-Prórroga da cualificación de xubilación mutual protexida.</p>
<p>Tres meses antes de que remate o prazo para o que lles foi concedida a cualificación de xubilación mutual protexida, as mutualidades poderán solicita-la prórroga da cualificación citada.</p>
<p>Neste caso, o órgano administrativo competente comprobará que se manteñen as condicións establecidas nos artigos 2º e 4º deste decreto e valorará a documentación que achegase a mutualidade periodicamen</p>
<p>te, tal e como queda establecido no capítulo III deste decreto.</p>
<p>Artigo 13º.-Revogación da cualificación.</p>
<p>O órgano administrativo competente, mediante a tramitación do correspondente expediente e audiencia á entidade interesada, revogará a cualificación de xubilación mutual protexida cando concorra algunha das circunstancias seguintes:</p>
<p>a) Que a mutualidade incumpra calquera das obrigas establecidas neste decreto.</p>
<p>b) Que a mutualidade deixe de reunir algún dos requisitos establecidos neste decreto para a concesión da cualificación de xubilación mutual protexida para a súa modalidade de prestación de xubilación.</p>
<p>A resolución pola que se ordene a revogación deberá ser publicada nalgún dos xornais de maior difusión na localidade onde a mutualidade teña o seu domicilio, así como no Diario Oficial de Galicia.</p>
<p>Disposicións derradeiras</p>
<p>Primeira.-Facúltase o conselleiro de Economía e Facenda para dicta-las disposicións necesarias para o desenvolvemento deste decreto.</p>
<p>Segunda.-Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, catorce de outubro de mil novecentos noventa e nove.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>

