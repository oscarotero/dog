---
date: '1999-10-06'
id: '10072'
page: 12
number: 194
agency: 'CONSELLERÍA DE AGRICULTURA, GANDERÍA E POLÍTICA AGROALIMENTARIA'
section: VI. ANUNCIOS
title: >-
  Aviso do 16 de setembro de 1999, do Servicio de Estructuras Rurais da Coruña,
  polo que se anuncia a toma de posesión provisional de predios da zona de
  concentración parcelaria da zona de Cerceda-Cebreiro (O Pino-A Coruña).
range: Aviso
url: 'https://www.xunta.gal/dog/Publicados/1999/19991006/Anuncio10072_gl.html'
---
<p>Rematada a publicación do acordo de concentración parcelaria da zona de Cerceda e Cebreiro (O Pino-A Coruña) e non excedendo o número de recursos presentados e pendentes de resolver do seis por cento dos titulares das explotacións, nin representando os reclamantes máis do dez por cento da superficie concentrada, a Dirección Xeral de Desenvolvemento Rural resolveu dar posesión provisional dos novos predios, establecendo como data límite para esta o día 15 de outubro de 1999. A dita toma de posesión é obrigatoria para tódolos interesados e enténdese sen prexuízo das rectificacións que procedan como consecuencia dos recursos que prosperen (artigo 44 da Lei de concentración parcelaria para Galicia). No caso de que algún propietario non permita a toma de posesión dos predios de substitución, no prazo indicado, será obxecto, logo de apercibimento, de compulsión directa, tal e como establece o artigo 45 da antedita lei.</p>
<p>Os interesados poderán reclamar ante esta xefatura, sita na praza Luis Seoane, s/n, 6ª planta da</p>
<p>Coruña xuntando dictame pericial, sobre diferencias superiores ó dous por cento entre a cabida real dos novos predios e o que conste no expediente de concentración, no prazo de trinta días contados desde o día 16 de outubro de 1999 (artigo 46 da Lei de concentración parcelaria para Galicia).</p>
<p>Para os efectos oportunos establécense os seguintes prazos de toma de posesión:</p>
<p>a) Labradío sen colleita pendente, prados e pasteiros: ata o día 15 de outubro de 1999.</p>
<p>b) Os restantes predios, no momento de ser retiradas as colleitas que estiveran pendentes de recolección no día antes citado.</p>
<p>c) En relación coas árbores existentes nos predios recoméndase, na medida do posible, chegar a un acordo entre contribuínte e adxudicatario. En caso contrario, poderán ser retiradas polos propietarios das parcelas de contribución no prazo de seis meses contados a partir do día 16 de outubro de 1999, logo de petición á Xefatura de Servicio de Montes e Industrias Forestais do preceptivo permiso e o informe favorable do Servicio de Medio Ambiente Natural, da Consellería de Medio Ambiente no caso de ser especies autóctonas protexidas. Transcorrido o referido prazo entenderase que pertencen ó propietario do novo predio.</p>
<p>A Coruña, 16 de setembro de 1999.</p>
<p>Rodolfo Rodríguez González</p>
<p>Xefe do Servicio de Estructuras Rurais da Coruña</p>

