---
date: '1999-04-05'
id: 5EA6
page: 3
number: 63
agency: ESCOLA GALEGA DE ADMINISTRACIÓN PÚBLICA
section: III. OUTRAS DISPOSICIÓNS
title: >-
  Resolución do 24 de marzo de 1999 pola que se convocan unhas xornadas sobre o
  dereito á intimidade e á privacidade e as administracións públicas.
range: Resolución
url: 'https://www.xunta.gal/dog/Publicados/1999/19990405/Anuncio5EA6_gl.html'
---
<p>Dentro do plan de actividades da Escola Galega de Administración Pública para 1999 e de acordo coas funcións atribuídas pola Lei 4/1987, do 27 de maio, de creación da escola, e pola Lei 10/1989, do 10 de xullo, de modificación da anterior, convócanse unhas xornadas sobre o dereito á intimidade e á privacidade e as administracións públicas, convocatoria que se desenvolverá conforme as seguintes bases:</p>
<p>1. Obxectivos.</p>
<p>Facer unha análise das nocións de intimidade e privacidade, co fin de deslindar ámbolos dous conceptos, e estudia-la súa regulamentación constitucional e legal, con especial insistencia nos problemas que a regulación actual e futura da protección dos datos de carácter persoal suscita no contexto propio da actividade das administracións públicas.</p>
<p>2. Contido.</p>
<p>Trataranse estes temas:</p>
<p>-Os dereitos da persoa no ámbito das tecnoloxías da información.</p>
<p>-A relación xurídica de disposición de datos de carácter persoal.</p>
<p>-A protección dos datos de carácter persoal no proxecto de lei orgánica de adaptación da L.O. 5/1992, do 29 de outubro, á Directiva 95/46/CE, do Parlamento Europeo e do Consello.</p>
<p>-A recollida e a utilización de datos de carácter persoal.</p>
<p>-A seguridade dos tratamentos automatizados de datos de carácter persoal e a xestión das administracións públicas.</p>
<p>-O tratamento dos datos médicos e xenéticos na Administración sanitaria.</p>
<p>-As estructuras administrativas de control da recollida e tratamento dos datos persoais automatizados.</p>
<p>3. Destinatarios.</p>
<p>Persoal ó servicio da Xunta de Galicia e da Administración local galega, e interesados en xeral.</p>
<p>4. Desenvolvemento.</p>
<p>-Horario: mañá e tarde.</p>
<p>-Lugar e datas: as xornadas convocadas terán lugar no salón de actos da Escola Galega de Administración Pública (rúa de Madrid 2-4, polígono das Fontiñas, Santiago de Compostela) os días 26 e 27 de abril de 1999.</p>
<p>5. Inscrición.</p>
<p>-Prazo: remata o xoves, día 22 de abril de 1999.</p>
<p>-Tramitación de solicitudes: as solicitudes irán dirixidas ó director da Escola Galega de Administración Pública, polígono das Fontiñas, rúa de Madrid, 2-4, 15707, Santiago de Compostela, segundo o modelo que figura como anexo a esta convocatoria, e presentaranse no rexistro xeral da EGAP, ou por calquera das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común. Admitiranse tamén inscricións por telefax: 981 54 63 37.</p>
<p>-Número de prazas: limitado á capacidade do local.</p>
<p>-Inscrición fóra de prazo: só se admitirán, de quedaren prazas baleiras, coa condición de que se cumpran os requisitos xerais antes indicados.</p>
<p>Os peticionarios poderán obter confirmación da súa posible admisión, chamando, a partir do día 23 de abril,</p>
<p>por teléfono, de 10 a 14.45 horas, ós seguintes números: 981 54 62 39 ou 981 54 60 40.</p>
<p>6. Modificacións.</p>
<p>A EGAP reserva para si a facultade de interpretar e de resolve-las incidencias que puidesen xurdir no desenvolvemento das xornadas, así como a de cancelalas, se o escaso número de solicitudes non xustificase a súa realización.</p>
<p>7. Certificación de asistencia.</p>
<p>Entregaráselles, ó remate destas xornadas, a aquelas persoas inscritas que concorresen asiduamente a elas, cando a súa asistencia sexa igual ou superior ó 85% das horas lectivas programadas, e expresarase, neste documento, a natureza da actividade e as datas da súa realización.</p>
<p>Santiago de Compostela, 24 de marzo de 1999.</p>
<p>Domingo Bello Janeiro</p>
<p>Director da Escola Galega de Administración</p>
<p>Pública</p>

