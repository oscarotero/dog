---
date: '1999-05-06'
id: 762E
page: 5377
number: 86
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Decreto 118/1999, do 23 de abril, de cooperación coas entidades locais para
  1999.
range: Decreto
url: 'https://www.xunta.gal/dog/Publicados/1999/19990506/Anuncio762E_gl.html'
---
<p>Os desequilibrios interrexionais de Galicia, tanto en infraestructuras físicas, económicas e sociais, como en dotación de servicios, condicionan o desenvolvemento harmónico da rexión e dificultan o aproveitamento das súas potencialidades.</p>
<p>Co obxectivo de compensa-los desequilibrios existentes, ademais da importante e clara finalidade de mellora-la actividade económica da Comunidade Autónoma, a Xunta de Galicia vén desenvolvendo ininterrompidamente unha política de cooperación coas entidades locais á que se engade a posta en marcha da acción de potenciación do desenvolvemento local incluída no Programa Operativo do Feder de Galicia 1994-1999. Estas actuacións están dirixidas a dota-los entes locais de abastecementos de auga, saneamentos, vías ou accesos públicos a núcleos de poboación, iluminación pública e servicios de recollida de tratamento de residuos sólidos urbanos.</p>
<p>O investimento previsto para os fins anteditos está cofinanciado polo Fondo Europeo de Desenvolvemento Rexional (Feder), dentro da acción 2.2.1. Potenciación do desenvolvemento local, e Lei 6/1998, do 29 de decembro, de orzamentos xerais da Comunidade Autónoma de Galicia para 1999, inclúe a cantidade de 4.250.000.000 de ptas. con destino ó Fondo de Cooperación da Xunta de Galicia coas Entidades Locais.</p>
<p>Con data 5 de agosto de 1997 tivo lugar a publicación no Diario Oficial de Galicia nº 149, a Lei 5/1997, do 22 de xullo, de Administración local de Galicia, que regula no seu capítulo II do título V, a Comisión Galega de Cooperación Local; esta, de acordo co disposto no artigo 190 elaborará o seu Regulamento de organización e funcionamento, e remitirallo á consellería competente en materia de réxime local, que o elevará ó Consello da Xunta de Galicia para a súa aprobación, publicándose no DOG nº 203, do 20 de outubro de 1998, o Decreto 280/1998, do 24 de setembro, polo que se aproba o Regulamento de organización e funcionamento da Comisión Galega de Cooperación Local.</p>
<p>O artigo 8 do citado decreto establece que a comisión funciona en pleno e en subcomisións, e prevé expresamente a Subcomisión Permanente de Réxime Económico e Financeiro con funcións específicas, entre elas, o estudio e informe de criterios para a distribución do Fondo de Cooperación Local. A composición desta subcomisión foi acordada na reunión do pleno, celebrada o 18-1-1999, data na que tamén se constituíu.</p>
<p>A subcomisión na data do 18-3-1999, elevou ó pleno a proposta de distribución territorial do Fondo de Cooperación Local para 1999, que emitiu informe favorable na súa reunión do 15-4-1999.</p>
<p>Por outra banda, para lograr unha maior axilidade e eficacia resulta conveniente formular un procedemento eficiente de xestión e seguimento que, dentro do marco legal establecido para a xestión dos fondos públicos, permita facilita-lo control dos investimentos que se financien.</p>
<p>Para tal fin a Xunta de Galicia considera necesario establecer unha norma con rango de decreto que, por un lado, fixe os criterios de distribución do fondo tomando como base o acordo adoptado polo Parlamento de Galicia na súa Comisión 3ª, de Economía, Facenda e Orzamentos, ademais dos aprobados pola Comisión Galega de Cooperación Local en exercicios precedentes e os da propia Subcomisión Permanente de Réxime Económico e Financeiro aplicados a pequenas infraestructuras e equipamentos locais e, que por outro, recolla as experiencias obtidas en anteriores fases de cooperación local, desenvolvendo un procedemento que estableza medidas de racionalidade, axilidade e eficacia, facilitando a cooperación entre administracións.</p>
<p>En virtude do exposto, oída a Comisión Galega de Cooperación Local na súa reunión do 15-4-1999 por proposta do conselleiro de Economía e Facenda e logo de deliberación do Consello da Xunta de Galicia na súa reunión do día vintetrés de abil de mil novecentos noventa e nove</p>
<p>DISPOÑO:</p>
<p>Artigo 1º.-Finalidade.</p>
<p>O presente decreto ten como finalidade regular, para a anualidade de 1999, o Fondo de Cooperación coas Entidades Locais aplicado ó programa de pequenas infraestructuras e equipamentos locais, para a xestión e seguimento dos proxectos de cara ó fomento e potenciación do desenvolvemento local previsto no Programa Operativo do Feder de Galicia 1994-1999 na acción 2.2.1. Potenciación do desenvolvemento local.</p>
<p>Artigo 2º.-Obxectivos.</p>
<p>As actuacións previstas neste decreto teñen como obxectivo xeral compensa-los desequilibrios internos de Galicia en infraestructuras básicas de carácter local e, en particular, incrementar estas achegando os servicios públicos locais de Galicia á media do Estado, facilitando ó mesmo tempo o apoio á actividade económica nos núcleos e zonas menos desenvolvidas da Comunidade Autónoma.</p>
<p>Artigo 3º.-Beneficiarios.</p>
<p>Serán beneficiarios os municipios cunha poboación non superior ós 50.000 habitantes. Os concellos poderán agruparse para realizar proxectos que afecten conxuntamente ó seu territorio.</p>
<p>Neste caso terán prioridade na asignación dos créditos que se xeren, como créditos libres, con posterioridade á distribución a que fai referencia o punto 4 do artigo 9º deste decreto.</p>
<p>Artigo 4º.-Financiamento.</p>
<p>1. As iniciativas que se leven a cabo na cooperación coas entidades locais para 1999 tramitaranse</p>
<p>financeiramente a través do crédito de 4.250.000.000 de ptas. consignado na aplicación orzamentaria 05.06.811B.760.0 da Lei 6/1998, do 29 de decembro, de orzamentos xerais da Comunidade Autónoma de Galicia para 1999.</p>
<p>2. Os proxectos que se consideren como iniciativas dentro do programa poderán acadar un financiamento da Xunta de Galicia de ata o 100% do investimento. O monto elixible poderá incluí-lo custo de honorarios de redacción ou dirección de obra do proxecto, se así se manifesta expresamente na solicitude.</p>
<p>3. Co obxecto de garanti-la eficacia do investimento e reduci-la xestión administrativa dos expedientes, o custo individual dos proxectos que se aproben será, como mínimo, de 3.000.000 de ptas.</p>
<p>4. O financiamento previsto pola Xunta de Galicia poderá utilizarse para o cofinanciamento de plans establecidos polas administracións locais. Neste suposto a porcentaxe máxima de cada proxecto subvencionable con cargo ó Feder ou outro fondo comunitario non poderá supera-lo 72,5% do conxunto do achegado por tódalas administracións públicas que participen no seu financiamento.</p>
<p>Artigo 5º.-Comisión Galega de Cooperación Social.</p>
<p>1. A Comisión Galega de Cooperación Local é o órgano permanente de colaboración para a coordinación entre a Administración autonómica e as entidades locais galegas, tendo as funcións consultora e deliberante previstas no artigo 191 da Lei 5/1997, do 22 de xullo, de Administración local de Galicia.</p>
<p>2. A Comisión Galega de Cooperación Local estructúrase, entre outros, de acordo coa referida lei, e o Decreto 280/1998, do 24 de setembro, nos seguintes órganos colexiados:</p>
<p>a) Pleno.</p>
<p>b) Subcomisión Permanente de Réxime Económico e Financeiro</p>
<p>Artigo 6º.-Composición do Pleno.</p>
<p>A composición do Pleno é a establecida no artigo 189 da citada Lei 5/1997, está integrado paritariamente, por representantes da Comunidade Autónoma e por representates das entidades locais galegas.</p>
<p>Artigo 7º.-Composición da Subcomisión Permanente de Réxime Económico e Financeiro.</p>
<p>Conforme o acordo do Pleno da Comisión Galega de Cooperación Local adoptado na súa reunión do 18-1-1999, a Subcomisión Permanente de Réxime Económico e Financeiro está integrada por:</p>
<p>1. Presidente: o conselleiro de Economía e Facenda.</p>
<p>2. Vocais:</p>
<p>a) Pola Administración da Comunidade Autónoma:</p>
<p>-O conselleiro de Xustiza, Interior e Relacións Laborais.</p>
<p>-O director xeral de Orzamentos.</p>
<p>-O director xeral de Planificación Económica e Fondos Comunitarios, que tamén exercerá as funcións de secretario.</p>
<p>b) Polas entidades locais:</p>
<p>-Alcalde-presidente do Concello de Quiroga e presidente da Fegamp.</p>
<p>-Tenente alcalde do Concello de Vigo.</p>
<p>-Alcalde-presidente do Concello de Betanzos.</p>
<p>-O presidente dunha das catro deputacións provinciais de Galicia que terán representación rotatoria.</p>
<p>3. Os membros da subcomisión poderán delega-la súa asistencia nos suplentes designados para os efectos.</p>
<p>Artigo 8º.-Competencias do Pleno e da Subcomisión.</p>
<p>Son competencias do Pleno da Comisión Galega de Cooperación Local as recollidas no artigo 191 da Lei 5/1997, do 22 de xullo, da Administración local de Galicia.</p>
<p>Son competencias da Subcomisión Permanente de Réxime Económico e Financeiro as recollidas no punto 2 do artigo 8 do Decreto 280/1998, do 24 de setembro, polo que se aproba o Regulamento de organización e funcionamento da Comisión Galega de Cooperación Local.</p>
<p>Artigo 9º.-Programa de pequenas infraestructuras e equipamentos locais.</p>
<p>1. As iniciativas amparadas polo Programa de Pequenas Infraestructuras e Equipamentos Locais teñen como obxectivo xeral o desenvolvemento local e o apoio á actividade económica a través da creación ou establecemento de servicios públicos de carácter infraestructural básico.</p>
<p>2. Poderanse acoller a este programa os municipios que, cumprindo o requisito establecido no artigo 3, se relacionan no anexo do presente decreto, onde se asignan as porcentaxes e importes correspondentes a cada provincia e municipio.</p>
<p>3. O orzamento previsto pola Xunta de Galicia para a cobertura das actuacións que se leven a cabo dentro do programa durante 1999 ten unha contía de 4.250.000.000 de ptas.</p>
<p>4. A distribución territorial do crédito realízase de acordo cos criterios xerais adoptados, no seu momento, polo Parlamento de Galicia na súa Comisión 3ª, de Economía, Facenda e Orzamentos, así como os elaborados en distintos plenos da Comisión Galega de Cooperación Local e na Subcomisión Permanente de Réxime Económico e Financeiro de Galicia.</p>
<p>Artigo 10º.-Actuacións subvencionables.</p>
<p>Para efectos deste decreto considéranse actuacións subvencionables as dirixidas á creación ou establecemento dos servicios públicos seguintes:</p>
<p>-Abastecementos de auga.</p>
<p>-Saneamentos.</p>
<p>-Vías ou accesos públicos, a núcleos de poboación.</p>
<p>-Iluminación pública.</p>
<p>-Recollida e tratamento de residuos sólidos urbanos.</p>
<p>Exclúense deste concepto as obras de reforma, reparación menor, conservación ou mantemento de servicios existentes. A natureza do proxecto definirá unha actuación única e referirase necesariamente á obra completa no sentido establecido pola Lei de contratos das administracións públicas e demais normativa de aplicación.</p>
<p>Artigo 11º.-Solicitude, prazos e resolucións.</p>
<p>1. As corporacións locais poderán presentar na Direccción Xeral de Planificación Económica e Fondos Comunitarios da Consellería de Economía e Facenda as súas solicitudes. O prazo de presentación terá como límite máximo dous meses, contados a partir da data de publicación deste decreto no DOG.</p>
<p>As solicitudes estarán integradas polos seguintes documentos:</p>
<p>a) Instancia cuberta no modelo normalizado que se xunta como modelo 1.</p>
<p>b) Proxecto técnico, con informe de viabilidade do técnico municipal competente ou, no seu defecto, dun colexiado, segundo modelo 2.</p>
<p>c) Certificado do acordo plenario ou do órgano municipal competente, segundo modelo 3.</p>
<p>As solicitudes confeccionaranse tendo en conta o importe asignado na cooperación financeira da Xunta de Galicia e recollido no anexo referido no artigo 9º.2.</p>
<p>2. A Consellería de Economía e Facenda a través da Dirección Xeral de Planificación Económica e Fondos Comunitarios dictará, a partir da publicación deste decreto, as resolucións pertinentes nun prazo de vinte días hábiles.</p>
<p>Artigo 12º.-Licitación e contratación das obras.</p>
<p>O proceso de licitación, contratación e execución dos proxectos contidos no programa será realizado pola entidade local beneficiaria de acordo coa súa propia normativa. Malia o anterior, deputacións e concellos poderán acordar mutuamente que aquelas asuman o dito proceso. Neste último caso, as entidades locais presentarán na Subcomisión Permanente de Réxime Económico e Financeiro a relación de obras das que se fan cargo directamente e os acordos adoptados neste sentido por ámbalas dúas administracións.</p>
<p>Artigo 13º.-Prazo de tramitación e xestión das obras do programa.</p>
<p>1. O período elixible de execución dos proxectos será considerado a partir do 1 de xaneiro de 1999.</p>
<p>2. De acordo coa finalidade e cos obxectivos previstos neste decreto, e para as obras que se fagan con cargo ó programa, o límite para a formalización do contrato establécese en tres meses, que contarán desde a data de notificación da resolución dictada pola Dirección Xeral de Planificación Económica</p>
<p>e Fondos Comunitarios e, en ningún caso, aínda intervindo circunstancias excepcionais poderá supera-la data do 31 de decembro de 1999 por imperativo do establecido pola Comisión Europea para os Fondos Estructurais do período 1994-1999.</p>
<p>O prazo de execución non será superior a un ano. Durante 1999 remitiranse á Dirección Xeral de Planificación Económica e Fondos Comunitarios certificacións de obra por importe non inferior ó 50% do total do investimento.</p>
<p>En función do anterior, nos documentos de licitación e contratos figurarán expresamente estas condicións.</p>
<p>3. No suposto de que os concellos non cumpran os prazos establecidos neste decreto, solicitarán antes do seu vencemento unha ampliación deles xustificando as causas dos incumprimentos. Conforme as razóns expostas, a Dirección Xeral de Planificación Económica e Fondos Comunitarios resolverá sobre a aprobación da prórroga.</p>
<p>Tal prórroga non se precisará, excepcionalmente, no suposto de participación de plans cofinanciados polas administracións, no que o prazo poderá prorrogarse no tempo necesario para a xustificación da anualidade 1999 do dito plan, sen que poida supera-lo ano 2000, podendo a Consellería de Economía e Facenda, a través da Dirección Xeral de Planificación Económica e Fondos Comunitarios establecer, excepcionalmente, un prazo superior, de acordo coa normativa comunitaria ó respecto.</p>
<p>Malia o anterior, non poderán ser obxecto de financiamento nin, se é o caso, prorrogarse os prazos ós proxectos que, por estaren suxeitos a situacións tales como expropiación de terreos, non poidan cumprir cos obxectivos previstos para a cooperación local.</p>
<p>Artigo 14º.-Procedemento de aboamentos.</p>
<p>1. Os aboamentos relacionados co programa efectuaranse de acordo coas previsións que ó respecto establece a Lei de orzamentos xerais da Comunidade Autónoma de Galicia para 1999, demais normas de aplicación e do regulado no presente decreto. Os aboamentos derivados da execución dos proxectos realizaranse contra certificacións de obra executada ou xustificantes de subministración realizada e deberá xuntarse a xustificación acreditativa de que se atopan ó día das súas obrigas tributarias e sociais e que non teñen pendente de pagamento ningunha débeda por ningún concepto coa Administración pública da Comunidade Autónoma. O máximo de solicitudes de aboamento será de seis:</p>
<p>1.1. O primeiro aboamento documentarase con:</p>
<p>a) Modelo 4: datos da adxudicación.</p>
<p>b) Modelo 5: datos da contratación e acta de replanteo.</p>
<p>c) Modelo 6: solicitude de aboamentos.</p>
<p>d) Modelo 7: certificación de obra.</p>
<p>e) Modelo 7 bis: relación valorada da obra executada.</p>
<p>f) Documento xustificativo do importe dos honorarios de redacción ou dirección do proxecto, ou ben acreditativo do aboamento deles por parte da entidade beneficiaria, se é o caso.</p>
<p>g) Xustificación acreditativa de que están ó día das súas obrigas tributarias e sociais e que non teñen pendente de pagamento ningunha débeda por ningún concepto coa Administración pública da Comunidade Autónoma.</p>
<p>1.2. Da segunda á quinta certificación, que non poderán superar, acumuladas á primeira, o 80% do total do custo financiado, a documentación será a seguinte:</p>
<p>a) Modelo 6: solicitude de aboamentos.</p>
<p>b) Modelo 7: certificación de obra.</p>
<p>c) Modelo 7 bis: relación valorada da obra executada.</p>
<p>d) Xustificación acreditativa de que están ó día das súas obrigas tributarias e sociais e que non teñen pendente de pagamento ningunha débeda por ningún concepto coa Administración pública da Comunidade Autónoma.</p>
<p>1.3. Para a derradeira ou única, se é o caso, certificación cubriranse os seguintes documentos:</p>
<p>a) Modelo 6: solicitude de aboamentos.</p>
<p>b) Modelo 7: certificación de obra.</p>
<p>c) Modelo 7 bis: relación valorada da obra executada.</p>
<p>d) Modelo 8: acta de recepción.</p>
<p>e) Xustificación acreditativa de que están ó día das súas obrigas tributarias e sociais e que non teñen pendente de pagamento ningunha débeda por ningún concepto coa Administración pública da Comunidade Autónoma.</p>
<p>No caso de subministración, a certificación de obra poderase substituír pola correspondente factura, aprobada polo órgano competente.</p>
<p>Ós documentos que integran o único aboamento ou liquidación da subvención incorporaráselles un informe sobre a execución da obra subvencionada, realizado polo técnico competente da empresa designada pola Dirección Xeral de Planificación Económica e Fondos Comunitarios, e contratada pola Consellería de Economía e Facenda.</p>
<p>2. Os aboamentos libraránselle mediante transferencia bancaria á entidade financeira e á conta designada pola entidade local aberta, para tal efecto, coa denominación de cooperación local, da que só se disporá para o aboamento de certificacións de obra facturas de subministracións e, se é o caso, honorarios de redacción ou dirección de obra do proxecto.</p>
<p>Para estes efectos, a conta será a que figure na solicitude normalizada de aboamento (modelo 6)</p>
<p>3. Tódolos documentos e modelos que están previstos neste artigo e no 1º deberán ser remitidos en triplicado exemplar, orixinal ou copia debida</p>
<p>mente dilixenciada, á Dirección Xeral de Planificación Económica e Fondos Comunitarios da Consellería de Economía e Facenda.</p>
<p>Exceptúase deste requisito o proxecto técnico esixible no artigo 11º, que poderá ser presentado en duplicado exemplar.</p>
<p>Artigo 15º.-Seguimento e control.</p>
<p>1. A Consellería de Economía e Facenda, a través da Dirección Xeral de Planificación Económica e Fondos Comunitarios, como órgano competente do programa, queda obrigada a dar conta do seguimento e control deste á Comisión Galega de Cooperación Local e ó Comité de Seguimento do Programa Operativo de Galicia 1994-1999.</p>
<p>2. Con independencia da obriga de xustifica-lo emprego do financiamento asignado, durante a execución do investimento e ó seu remate a Consellería de Economía e Facenda e a Intervención Xeral da Comunidade Autónoma poderán exerce-los controis establecidos na Lei 11/1992, do 7 de outubro, de réxime financeiro e presupostario de Galicia, para a xestión e seguimento dos fondos distribuídos.</p>
<p>Artigo 16º.-Información e publicidade nas obras.</p>
<p>O concello adoptará as medidas e disposicións necesarias para garantir unha adecuada información e publicidade dos proxectos incluídos no programa. Para tal efecto, nas obras colocaranse, con cargo á empresa adxudicataria, paneis que se axusten as características xerais establecidas no artigo 32 do Regulamento de coordinación nº 2082/93, publicado no Diario Oficial das Comunidades Europeas nº L 193/21, do 31/7/1993, por seren obras cofinanciadas polo Fondo Europeo de Desenvolvemento Rexional (Feder), así como a decisión da Comisión Europea (94/342/CE), do 31 de maio de 1994, sobre as actividades de información e publicidade que deben levar a cabo os estados membros en relación coas intervencións dos fondos estructurais e do instrumento financeiro de orientación da pesca (IFOP).</p>
<p>Artigo 17º.-Incumprimento.</p>
<p>O incumprimento de calquera dos requisitos esixidos no presente decreto poderá orixinar un expediente de incumprimento que motivará a perda da subvención ou, se é o caso, o reintegro total ou parcial das cantidades recibidas polo concello, xunto cos xuros correspondentes segundo o previsto na Lei 11/1992, do 7 de outubro, de réxime financeiro e presupostario de Galicia, e disposicións regulamentarias que se dicten para o efecto.</p>
<p>Artigo 18º.-Remanentes de crédito.</p>
<p>Os remanentes de crédito que se produzan como consecuencia da contratación do programa, execución ou variación das obras incluídas nel, reintegraranse como remanente dispoñible, para a súa utilización polos mesmos concellos que así o soliciten antes do remate da obra principal, e o apliquen á dita obra.</p>
<p>Os créditos non utilizados polo programa por non presentarse solicitudes por parte das entidades ou non aprobarse os proxectos selecionados nelas, así</p>
<p>como as cantidades non comprometidas no presente exercicio, reintegraranse como remanente libre para a súa utilización en novas previsións do Fondo de Cooperación coas Entidades Locais.</p>
<p>Disposicións derradeiras</p>
<p>Primeira.-Queda facultado o conselleiro de Economía e Facenda para dicta-las disposicións pertinentes en desenvolvemento do presente decreto.</p>
<p>Segunda.-A entrada en vigor deste decreto será o día seguinte ó da súa publicación no Diario Oficial de Galicia.</p>
<p>Santiago de Compostela, vintetrés de abril de mil novecentos noventa e nove.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>
<p>ANEXO</p>
<p>DISTRIBUCIÓN DO P.I.E.L. 1999 POR PROVINCIAS E CONCELLOS</p>
<p>PROVINCIA DA CORUÑA</p>
<p>PROVINCIA DE LUGO</p>
<p>PROVINCIA DE OURENSE</p>
<p>PROVINCIA DE PONTEVEDRA</p>

