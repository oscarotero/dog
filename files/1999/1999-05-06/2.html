---
date: '1999-05-06'
id: '7626'
page: 5375
number: 86
agency: 'CONSELLERÍA DE FAMILIA E PROMOCIÓN DO EMPREGO, MULLER E XUVENTUDE'
section: I. DISPOSICIÓNS XERAIS
title: >-
  Decreto 117/1999, do 23 de abril, polo que se modifica o Decreto 488/1997, do
  26 de decembro, polo que se establece a estructura orgánica da Consellería de
  Familia e Promoción do Emprego, Muller e Xuventude.
range: Decreto
url: 'https://www.xunta.gal/dog/Publicados/1999/19990506/Anuncio7626_gl.html'
---
<p>Coa aprobación do Decreto 347/1997, do 9 de decembro, estableceuse a actual estructura orgánica da Xunta de Galicia, co Decreto 351/1997, do 10 de decembro, a estructura orgánica dos seus departamentos, e no seu artigo 11 a estructura orgánica básica da Consellería de Familia e Promoción do Emprego, Muller e Xuventude, estructura que se desenvolve polo Decreto 488/1997, do 26 de decembro.</p>
<p>Segundo o disposto no artigo 1 do antedito Decreto 488/1997, esta consellería é o órgano da Administración autonómica ó que lle corresponde o exercicio das competencias e funcións en materia de familia, infancia e menores e políticas activas de emprego, formación e colocación, entre outras, de acordo co establecido no Estatuto de autonomía de Galicia e nos termos sinalados pola Constitución española.</p>
<p>En materia de familia, infancia e menores, coa aprobación inminente da lei orgánica reguladora da responsabilidade penal dos menores, introdúcense, entre outras, as seguintes novidades: elévase o límite de idade de esixencia de responsabilidade penal dos menores, diferenciándose os tramos de idade para a graduación de responsabilidades, entre os 16 e 17 anos, e engadindo certos supostos referidos a infractores en idades comprendidas entre os 18 e 21 anos. Así mesmo, establécese un amplo catálogo de medidas xudiciais de natureza sancionadora-educativa nas que prima o interese dos nenos e a finalidade de reinserción, correspondéndolle a súa execución ás entidades públicas baixo o control dos xuíces de menores.</p>
<p>A aplicación desta nova lei supón un aumento considerable da poboación que hai que atender, sendo previsible un incremento das condenas de internamento.</p>
<p>O exposto, determina a necesidade de crear unha nova unidade administrativa coa categoría de subdirección xeral na Dirección Xeral de Familia, que aborde o volume de traballo nesta área que a nova reforma leva consigo.</p>
<p>Por outra banda, en materia de formación dentro das políticas activas de emprego, a consolidación dun sistema integrado de cualificación e de formación profesional, tal como se describe no II Programa Nacional de Formación Profesional, require a constitución dun instrumento específico que posúa a capacidade e o rigor técnico e independencia de criterios para recoller, analizar e proporcionar información sobre estructuras ocupacionais e a súa evolución co fin de adap</p>
<p>ta-las cualificacións profesionais ó mercado de traballo.</p>
<p>Así, nos acordos sobre medidas para o crecemento do emprego en Galicia, a Xunta de Galicia e os axentes sociais comprometéronse a garanti-la implantación efectiva do Sistema Nacional de Cualificacións na nosa Comunidade Autónoma en aplicación do II Programa Nacional de Formación Profesional, a través da creación do Instituto Galego de Cualificacións como instrumento específico de carácter técnico.</p>
<p>Tendo en conta o exposto, coa creación do Instituto Galego de Cualificacións, como unidade adscrita á Dirección Xeral de Formación e Colocación que xestionará a efectividade do sistema, xorde a necesidade de modificación da súa actual estructura.</p>
<p>Por conseguinte, co incremento do volume de traballo nas áreas de familia e emprego, consecuencia das novidades apuntadas, é preciso a reforma do Decreto 488/1997, do 26 de decembro, polo que se establece a estructura orgánica da Consellería de Familia e Promoción do Emprego, Muller e Xuventude.</p>
<p>Na súa virtude, por proposta da conselleira de Familia e Promoción do Emprego, Muller e Xuventude, tralo informe das consellerías da Presidencia e Administración Pública e de Economía e Facenda, e logo da deliberación do Consello da Xunta de Galicia na súa reunión do día vintetrés de abril de mil novecentos noventa e nove,</p>
<p>DISPOÑO:</p>
<p>Artigo 1º</p>
<p>O punto dous do artigo 5 quedará redactado como segue:</p>
<p>«Dous. Para o desenvolvemento das anteditas funcións, esta dirección xeral estructúrase como segue:</p>
<p>1. Subdirección Xeral de Familia.</p>
<p>Levará a cabo funcións de xestión, coordinación, asistencia técnica, seguimento, avaliación e control dos programas, servicios e centros dedicados á prestación de servicios sociais relativos á familia, infancia, minorías étnicas e inmigrantes, ben de titularidade propia ou dependentes da iniciativa social ou privada.</p>
<p>Para o desenvolvemento das súas funcións estructúrase nas seguintes unidades con nivel orgánico de servicio:</p>
<p>1.1. Servicio de Familia, Infancia e Programas Especiais.</p>
<p>A este servicio corresponderanlle as funcións relativas ó estudio, elaboración, implantación, seguimento e avaliación dos programas destinados á familia, infancia, minorías étnicas e inmigrantes, en especial os contidos no Plan integral de apoio á familia; a elaboración de propostas para o desenvolvemento normativo da Lei 3/1997, do 9 de xuño, galega de familia,</p>
<p>infancia e da adolescencia, e na Lei 4/1993, do 14 de abril, de servicios sociais, nesta materia, así como a coordinación e seguimento das institucións.</p>
<p>2. Subdirección Xeral de Menores.</p>
<p>Levará a cabo funcións de xestión, coordinación, asistencia técnica, seguimento, avaliación e control dos programas, servicios e centros dedicados á prestación de servicios sociais dedicados ós menores, ben de titularidade propia ou dependentes da iniciativa social ou privada.</p>
<p>Para o desenvolvemento das súas funcións estructúrase nas seguintes unidades con nivel orgánico de servicio:</p>
<p>2.1. Servicio de Defensa do Menor.</p>
<p>A este servicio corresponderalle a implantación, desenvolvemento, seguimento e avaliación dos programas contidos no Plan integral de apoio á familia, tanto no que atinxe á promoción e defensa dos dereitos da infancia, como nas actuacións de prevención ante situacións de risco ou de desprotección social que poidan afecta-los menores; a coordinación dos equipos provinciais do menor e as propostas de desenvolvemento normativo nas materias da súa competencia, así como cantas outras lle correspondan no seu exercicio.</p>
<p>2.2. Servicio de Atención a Menores en Situación de Conflicto Social.</p>
<p>A este servicio corresponderanlle cantas actuacións procedan para a execución das medidas previstas na normativa vixente e acordadas polos xulgados de menores de Galicia ante a comisión de infraccións tipificadas como faltas ou delictos pola poboación menor de idade penal; a implantación, execución, seguimento e avaliación dos programas dirixidos a menores en conflicto social, tanto en medio aberto como en internamento, así como cantas outras lle sexan encomendadas por razón da súa competencia.</p>
<p>Artigo 2º</p>
<p>Engádese ó apartado dous do artigo 6, o punto 3:</p>
<p>«3. Subdirección Xeral das Cualificacións.</p>
<p>Desenvolverá as funcións de coordinación entre departamentos e impulso dos traballos competencia do instituto, así como os aspectos legais para adapta-lo funcionamento do instituto á normativa vixente, as relacións cos axentes sociais e outros organismos de interese para o seu funcionamento e a supervisión da súa promoción.</p>
<p>Así mesmo, elaborará e presentará ó Consello Galego de Formación Profesional as propostas de plans de actividades e cometidos do instituto.</p>
<p>Tamén deberá presentar perante o referido consello os informes e estudios que lle sexan requiridos ou que interesen para o correcto funcionamento do instituto.</p>
<p>A Subdirección Xeral das Cualificacións estructúrase nas seguintes unidades con nivel orgánico de servicio:</p>
<p>2.3. Servicio de Observatorio Ocupacional.</p>
<p>A este servicio corresponderanlle as seguintes funcións: a análise permanente das necesidades de cualificación dos distintos colectivos de xeito que sirva de marco de referencia para a elaboración e articulación das ofertas normativas dos tres subsistemas de formación profesional e para a súa actualización permanente. Realizará o seguimento da evolución das cualificacións a través do Observatorio Ocupacional, que ten encomendadas as funcións de recoller, analizar e proporcionar información sobre as estructuras ocupacionais e a súa evolución para adapta-las cualificacións profesionais ás necesidades do mercado de traballo da Comunidade Autónoma de Galicia.</p>
<p>2.4. Servicio de Deseño e Acreditación das Cualificacións.</p>
<p>A este servicio corresponderalle a participación na confección do Repertorio Nacional das Cualificacións así como na súa actualización permanente elaborando propostas para o catálogo de cualificacións profesionais de acordo cos resultados dos estudios realizados no tecido empresarial galego e participará na determinación de criterios para defini-los requisitos e características que deben reuni-las cualificacións profesionais para seren incorporadas ó Sistema Nacional das Cualificacións Profesionais.</p>
<p>Regulará os métodos básicos que deben observarse na avaliación da competencia e o procedemento para a concesión de acreditacións polo organismo competente e determinará correspondencias e validacións dentro dos principios, bases e directrices fixados polo Instituto Nacional de Cualificacións.</p>
<p>Proporá métodos e instrumentos de acreditación da cualificación.</p>
<p>Realizará as tarefas necesarias para o establecemento dun marco de referencia da programación xeral de tódolos subsistemas de formación e apoiará a tarefa normativa e de regulamentación realizada polos organismos competentes da Comunidade Autónoma».</p>
<p>Disposicións derradeiras</p>
<p>Primeira.-Facúltase a conselleira de Familia e Promoción do Emprego, Muller e Xuventude para dictar cantas disposicións sexan necesarias para o desenvolvemento e execución do presente decreto.</p>
<p>Segunda.-O presente decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, vintetrés de abril de mil novecentos noventa e nove.</p>
<p>Manuel Fraga Iribarne</p>
<p>Presidente</p>
<p>Manuela López Besteiro</p>
<p>Conselleira de Familia e Promoción do Emprego,</p>
<p>Muller e Xuventude</p>

