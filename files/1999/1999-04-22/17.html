---
date: '1999-04-22'
id: 6BC2
page: 4
number: 76
agency: UNIVERSIDADE DE VIGO
section: IV. OPOSICIÓNS E CONCURSOS
title: >-
  Resolución do 26 de marzo de 1999 pola que se convocan probas selectivas para
  o ingreso na escala de axudantes de arquivos, bibliotecas e museos da
  Universidade de Vigo.
range: Resolución
url: 'https://www.xunta.gal/dog/Publicados/1999/19990422/Anuncio6BC2_gl.html'
---
<p>En cumprimento do disposto nos estatutos desta universidade, aprobados por Resolución do 16 de setembro de 1993 (DOG do 22 de outubro), e co obxecto de atende-las necesidades de persoal de administración e servicios desta universidade,</p>
<p>Este rectorado en uso das competencias que lle están atribuídas no artigo 18 da Lei 11/1983, do 25 de agosto, (BOE do 1 de setembro) de reforma universitaria, en relación co seu artigo 3.2º e), resolve convocar probas selectivas para o ingreso na escala de axudantes de arquivos, bibliotecas e museos da Universidade de Vigo, consonte as seguintes bases da convocatoria:</p>
<p>1. Normas xerais.</p>
<p>1.1. Convócanse probas selectivas para cubrir 7 prazas polo sistema xeral de acceso libre.</p>
<p>1.2. Do total de prazas convocadas reservarase un 3 por 100 para seren cubertas por persoas con minusvalidez cun grao de discapacidade igual ou superior ó 33 por 100, de acordo coa disposición adicional décimo novena da Lei 30/1984, do 2 de agosto (BOE do 3), de medidas para a reforma da función pública.</p>
<p>1.3. As presentes probas selectivas axustaranse ó disposto na Lei 30/1984, modificada pola Lei 23/1988, do 28 de xullo (BOE do 29); á Lei 4/1988, do 26 de maio, (DOG do 1 de xuño) da función pública de Galicia, modificada pola Lei 4/1991, do 8 de marzo (DOG do 13) e pola Lei 3/1995, do 10 de abril (DOG do 20); ó Real decreto 364/1995, do 10 de marzo (BOE do 10 de abril); ó Decreto 95/1991, do 20 de marzo (DOG do 25); ós estatutos da Universidade de Vigo e ó disposto na presente convocatoria.</p>
<p>1.4. O proceso selectivo constará das seguintes fases: concurso e oposición, coas probas e puntuacións que se especifican no anexo I.</p>
<p>1.5. A adxudicación das prazas ós aspirantes que superen o proceso selectivo efectuarase de acordo coa puntuación total obtida.</p>
<p>1.6. As prazas convocadas sitúanse nas localidades de Ourense, Pontevedra e Vigo.</p>
<p>1.7. O programa que rexerá as probas da fase de oposición é o que se relaciona no anexo II.</p>
<p>2. Requisitos dos candidatos.</p>
<p>2.1. Para seren admitidos á realización das probas selectivas os aspirantes deberán posuí-los seguintes requisitos na data de remate do prazo de presentación</p>
<p>de solicitudes e mantelos durante todo o proceso selectivo:</p>
<p>2.1.1. Ser nacional dalgún dos estados membros da Unión Europea.</p>
<p>2.1.2. Ter cumpridos dezaoito anos e non ter alcanzado a idade de xubilación.</p>
<p>2.1.3. Estar en posesión do título académico de diplomado universitario, enxeñeiro técnico, arquitecto técnico, formación profesional de terceiro grao ou equivalente.</p>
<p>2.1.4. Non padecer enfermidade ou estar afectado por limitación física ou psíquica que sexa incompatible co desempeño das correspondentes funcións.</p>
<p>2.1.5. Non estar separado mediante expediente disciplinario de calquera das administracións públicas nin inhabilitado para o desempeño de funcións públicas por sentencia firme. No caso de nacionais dun estado estranxeiro, non estar sometido a sanción disciplinaria ou condena penal que impida no seu Estado o acceso á función pública.</p>
<p>3. Solicitudes.</p>
<p>3.1. As solicitudes para tomar parte nestas probas selectivas axustaranse ó modelo que figura como anexo IV desta convocatoria e deberán presentarse acompañadas de fotocopia do DNI ou documento acreditativo de ser nacional dun Estado membro da Unión Europea e do comprobante bancario de ter ingresado os dereitos de exame sinalado na base 3.4.</p>
<p>Os aspirantes que soliciten adaptación deberán presentar, ademais, certificado acreditativo da minusvalidez ou discapacidade, co obxecto de poder facer efectivo, se é o caso, o pedimento.</p>
<p>3.2. As solicitudes dirixiranse ó rector da Universidade de Vigo no prazo de 20 días naturais contados a partir do día seguinte ó da publicación desta convocatoria no Diario Oficial de Galicia.</p>
<p>3.3. A presentación de solicitudes farase no rexistro xeral da Universidade de Vigo (rúa Areal, 46, 36201 Vigo) ou segundo as restantes formas previstas no artigo 38 da Lei 30/1992, do 26 de novembro, (BOE do 27) de réxime xurídico das administracións públicas e do procedemento administrativo común.</p>
<p>3.4. Os dereitos de exame serán de 8.770 pesetas e ingresaranse na conta corrente 2080-0000-74-0040225994, Universidade de Vigo. Outros ingresos (Caixavigo, O.P. de Vigo). A acreditación deste ingreso efectuarase na forma prevista na base 3.1.; a súa falta determinará a exclusión do aspirante.</p>
<p>En ningún caso a mera presentación da solicitude e o pagamento na entidade bancaria suporá a substitución do trámite de presentación en tempo e forma da solicitude perante o órgano expresado na base 3.2.</p>
<p>3.5. Os aspirantes deberán observa-las seguintes instruccións para cubri-la súa solicitude:</p>
<p>a) Os aspirantes con minusvalidez que desexen participar nas probas selectivas pola quenda de reserva de discapacitados deberán indicalo no cadro nº 7 da solicitude e expresar no cadro nº 8 as adaptacións de tempo e medios que, para a realización das probas, consideren necesarias.</p>
<p>b) No cadro nº 25 farase consta-lo idioma elixido polo aspirante.</p>
<p>3.6. Os erros de feito que puideran advertirse poderán emendarse en calquera momento de oficio ou a pedimento do interesado.</p>
<p>4. Admisión de aspirantes.</p>
<p>4.1. Expirado o prazo de presentación de solicitudes, o rector da Universidade de Vigo publicará no taboleiro de anuncios do rectorado, no prazo dun mes, resolución pola que se aprobe a lista provisional de aspirantes admitidos e excluídos con expresión das causas que motivaran a exclusión e o prazo de emenda dos posibles defectos que será de 10 días hábiles contados a partir do seguinte ó da publicación da devandita resolución.</p>
<p>4.2. Os aspirantes que dentro do prazo sinalado non emenden a exclusión ou aleguen a omisión, xustificando o seu dereito a seren incluídos na relación de admitidos, serán definitivamente excluídos da realización das probas.</p>
<p>Na resolución definitiva, publicada no rectorado, indicarase así mesmo o lugar, data e hora de celebración do primeiro exercicio. Contra esta resolución poderase interpoñer recurso contencioso-administrativo, de acordo co previsto na Lei reguladora da xurisdicción contencioso-administrativa, dentro do prazo de dous meses contados a partir do día seguinte ó da súa publicación.</p>
<p>4.3. En todo caso, co obxecto de evitar erros e, no suposto de se produciren, para posibilita-la súa emenda en tempo e forma, os aspirantes comprobarán fidedignamente non só que non figuran na lista de excluídos, senón que os seus datos constan correctamente na relación de admitidos.</p>
<p>4.4. Os dereitos de exame serán reintegrados de oficio ós aspirantes que sexan excluídos definitivamente da realización das probas selectivas e cubriran os datos bancarios necesarios para face-la devolución.</p>
<p>5. Tribunal.</p>
<p>5.1. O tribunal cualificador destas probas é o que figura no anexo III desta convocatoria e terá a categoría segunda das recollidas no Decreto 299/1990, do 24 de maio (DOG 1 de xuño).</p>
<p>5.2. Os membros do tribunal deberán absterse de intervir, notificándollo ó rector da universidade, cando concorran neles circunstancias das previstas no</p>
<p>artigo 28 da Lei 30/1992, ou se tivesen participado en tarefas de preparación de aspirantes a probas selectivas dentro dos cinco anos anteriores á publicación desta convocatoria.</p>
<p>O presidente poderá solicitar dos membros do tribunal declaración expresa de non se encontrar incursos nas circunstancias previstas nos artigos 28 e 29 da Lei 30/1992.</p>
<p>Así mesmo, os aspirantes poderán recusa-los membros do tribunal cando concorran as circunstancias citadas.</p>
<p>5.3. Logo da convocatoria do presidente constituirase o tribunal coa asistencia do presidente e o secretario, ou de se-lo caso, daqueles que o substitúan e a metade alomenos dos seus membros. Nesta sesión, o tribunal acordará tódalas decisións que correspondan para o correcto desenvolvemento das probas selectivas.</p>
<p>5.4. Para os efectos de celebración de sesións, deliberacións e adopción de acordos, requirirase a asistencia dos membros do tribunal especificados no punto anterior.</p>
<p>5.5. O tribunal resolverá tódalas dúbidas que puidesen xurdir na aplicación destas normas, así como o que se deba facer nos casos non previstos.</p>
<p>O procedemento de actuación do tribunal axustarase ó disposto na Lei 30/1992.</p>
<p>5.6. O tribunal poderá dispoñe-la incorporación ós seus traballos de asesores especialistas para as probas correspondentes ós exercicios que considere pertinentes, limitándose os ditos asesores a prestar colaboración nas súas especialidades técnicas. A designación de tales asesores será feita polo rector da Universidade de Vigo por proposta do tribunal e seralles de aplicación o previsto na base 5.2.</p>
<p>5.7. O tribunal cualificador adoptará as medidas precisas naqueles casos nos que resulte necesario, de forma que os aspirantes con minusvalidez gocen de similares condicións para a realización dos exercicios ó resto dos aspirantes. Para as persoas con minusvalidez que o soliciten na forma prevista na base 3.5.a), estableceranse as adaptacións posibles en tempo e medios.</p>
<p>5.8. O presidente do tribunal adoptará as medidas oportunas para garantir que os exercicios escritos que non deban ser lidos ante o tribunal sexan corrixidos sen que se coñeza a identidade dos aspirantes, utilizando para iso os impresos aprobados pola orde do Ministerio da Presidencia do 18 de febreiro de 1985 (BOE do 22), ou calquera outro equivalente. O tribunal excluirá aqueles opositores que consignen nas follas de exame marcas ou signos que permitan coñece-la súa identidade.</p>
<p>5.9. Para efectos de comunicacións e demais incidencias, o tribunal terá a súa sede no Rectorado da Universidade de Vigo, rúa Areal nº 46, 36201 Vigo (Pontevedra), teléfono 986 81 36 36.</p>
<p>5.10. En ningún caso o tribunal poderá aprobar nin declarar que superaron as probas selectivas un número superior de aspirantes ó das prazas convocadas. Calquera proposta de aprobados que contraveña o establecido será nula de pleno dereito.</p>
<p>6. Desenvolvemento dos exercicios.</p>
<p>6.1. A orde de actuación dos aspirantes iniciarase alfabeticamente polo primeiro da letra G, de conformidade coa resolución da Consellería da Presidencia e Administración Pública do 23 de febreiro de 1999 (DOG do 3 de marzo).</p>
<p>6.2. En calquera momento os aspirantes poderán ser requiridos polo tribunal coa finalidade de acreditaren a súa identidade.</p>
<p>6.3. Os aspirantes serán convocados para cada exercicio nun único chamamento, sendo excluídos da oposición os que non comparezan, agás nos casos de forza maior, debidamente xustificados e libremente considerados polo tribunal.</p>
<p>6.4. A publicación dos sucesivos anuncios de celebración dos exercicios será efectuada polo tribunal nos lugares onde se celebrara o anterior, así como na sede do tribunal e por calquera outro medio que se xulgue conveniente para facilita-la súa máxima divulgación, con 48 horas de antelación, polo menos, á data sinalada para a súa iniciación.</p>
<p>6.5. En calquera momento do proceso selectivo, se o tribunal tivese coñecemento de que algún dos aspirantes non cumpre un ou varios dos requisitos esixidos pola presente convocatoria, logo da audiencia do interesado, deberá propoñe-la súa exclusión ó rector da universidade, comunicándolle tamén as inexactitudes e falsidades formuladas polo aspirante na solicitude para os efectos procedentes.</p>
<p>7. Lista de aprobados.</p>
<p>7.1. Concluído cada un dos exercicios da fase de oposición, o tribunal fará pública nos lugares de celebración daqueles e no rectorado a relación de aspirantes que os superaron, con indicación da puntuación obtida e do documento nacional de identidade.</p>
<p>7.2. Rematada a fase de oposición, e para os aspirantes que a superaron, o Servicio de Xestión de Persoal expedirá, de oficio, certificacións acreditativas do tempo de servicios prestados na Universidade de Vigo e o tribunal fará públicos os puntos obtidos na fase de concurso, que en ningún caso poderán sumarse para efectos de supera-los exercicios da oposición.</p>
<p>A cualificación final do proceso selectivo virá dada pola suma das puntuacións obtidas na fase de oposición e, de se-lo caso, na fase de concurso. Os puntos obtidos nesta última en ningún caso poderán sumarse para efectos de supera-la fase de oposición. No caso de empate, daráselle preferencia ó aspirante que obtivese maior puntuación no primeiro exercicio.</p>
<p>De persisti-lo empate, acudirase á maior puntuación na fase de oposición, ó nivel de C.D., ó grao persoal consolidado e á formación, nesta orde.</p>
<p>O tribunal fará pública a lista de aspirantes que, segundo a orde de puntuación acadada por cada un deles, fosen seleccionados, que en ningún caso poderá conter un número de candidatos superior ó das prazas convocadas. Os opositores que non se atopen incluídos nas respectivas relacións terán a consideración de non aptos para tódolos efectos, único extremo verbo do que o tribunal poderá certificar.</p>
<p>7.3. Rematado o proceso selectivo, o presidente do tribunal elevará ó rector a relación definitiva de aspirantes aprobados por orde de puntuación na que constarán, se é o caso, as cualificacións da fase de concurso, as de cada un dos exercicios da fase de oposición e a suma total.</p>
<p>8. Presentación de documentos.</p>
<p>8.1. No prazo de 20 días naturais a partir do seguinte a aquel no que se fagan públicas as relacións definitivas de aprobados, estes deberán presentar no rexistro xeral da Universidade de Vigo os seguintes documentos:</p>
<p>a) Fotocopia do documento nacional de identidade ou documento acreditativo de ser nacional dun Estado membro da Unión Europea.</p>
<p>b) Fotocopia do título de diplomado universitario, arquitecto técnico, enxeñeiro técnico, formación profesional de terceiro grao ou equivalente.</p>
<p>c) Declaración xurada ou promesa de non ter sido separados mediante expediente disciplinario do servicio de ningunha Administración pública, nin estar inhabilitado para o exercicio da función pública.</p>
<p>d) Certificado médico oficial de non padecer enfermidade nin estar afectado por limitación física ou psíquica que sexa incompatible co desempeño das correspondentes funcións.</p>
<p>e) Os aspirantes que fixeran vale-la súa condición de minusválidos deberán presentar, ademais, certificación dos órganos competentes da Comunidade Autónoma ou, de se-lo caso, do Ministerio de Asuntos Sociais, que acredite tal condición e igualmente deberán presentar certificación acreditativa da compatibilidade da minusvalidez co desempeño das funcións correspondentes.</p>
<p>8.2. Quen tivese a condición de funcionario de carreira estará exento de xustificar documentalmente as condicións e demais requisitos xa probados para obte-lo seu anterior nomeamento, debendo presentar certificación do organismo do que dependa para acreditar tal condición.</p>
<p>8.3. Os que dentro do prazo fixado, agás caso de forza maior, non presentasen a documentación ou do exame dela se deducise que carecen dalgún dos requisitos sinalados na base 2, non poderán ser nomeados funcionarios de carreira e quedarán anu</p>
<p>ladas as súas actuacións, sen prexuízo da responsabilidade en que incorresen por falsidade na solicitude inicial.</p>
<p>9. Nomeamento.</p>
<p>9.1. Concluído o proceso selectivo, aqueles que o superasen serán nomeados funcionarios de carreira da escala de axudantes de arquivos, bibliotecas e museos da Universidade de Vigo, con especificación do destino adxudicado, mediante resolución que se publicará no Diario Oficial de Galicia.</p>
<p>9.2. A toma de posesión dos aspirantes que aprobasen o proceso selectivo efectuarase no prazo dun mes, contado a partir do día seguinte á data de publicación da devandita resolución de nomeamento no Diario Oficial de Galicia.</p>
<p>10. Norma derradeira.</p>
<p>A presente convocatoria e cantos actos administrativos se deriven dela e da actuación do tribunal poderán ser impugnados nos casos e na forma establecidos na Lei de réxime xurídico das administracións públicas e do procedemento administrativo común.</p>
<p>Ademais, a Universidade de Vigo poderá, se é o caso, proceder á revisión das resolucións do tribunal consonte o previsto na devandita lei.</p>
<p>Vigo, 26 de marzo de 1999.</p>
<p>Domingo Docampo Amoedo</p>
<p>Rector da Universidade de Vigo</p>
<p>ANEXO I</p>
<p>EXERCICIOS E VALORACIÓN</p>
<p>A) Fase de oposición: estará integrada polos exercicios que se indican a continuación, todos eles obrigatorios, sendo os tres primeiros eliminatorios:</p>
<p>Primeiro exercicio: consistirá na redacción dos asentos bibliográficos de catro documentos modernos en calquera soporte e calquera lingua viva occidental que se realizará de acordo coas vixentes regras de catalogación (Madrid, Ministerio de Cultura) en formato IBERMARC.</p>
<p>-Os encabezamentos de materia redactaranse de acordo con algunha das listas de encabezamentos existentes preferentemente os da Universidade de Sevilla, a Library of Congress, Subject Headings e o Repertoire des Vedettes Matière de L'Université Laval. En calquera caso, os aspirantes indicarán o repertorio utilizado antes do comezo do exercicio.</p>
<p>-CDU.</p>
<p>Proporcionaránselles ós aspirantes fotocopias dos impresos orixinais, que recollerán a información necesaria para a realización da catalogación. Os impresos orixinais poderán consultarse na mesa do tribunal. Os opositores poderán utiliza-lo material de apoio que consideren conveniente (regras, repertorios, diccionarios, etc.).</p>
<p>O tempo máximo para a realización deste exercicio será de 180 minutos.</p>
<p>Cualificarase de 0 a 30 puntos, sendo necesario obter 15 puntos para superalo.</p>
<p>Segundo exercicio: consistirá no desenvolvemento por escrito de tres temas elixidos polo opositor de entre seis seleccionados por sorteo polo tribunal, dous de cada un dos bloques no que se divide o programa (anexo II).</p>
<p>O tempo máximo para a realización deste exercicio será de 240 minutos.</p>
<p>O exercicio deberá ser lido polos aspirantes en sesión pública ante o tribunal, valorándose a formación xeral, a claridade e a orde das ideas, a achega persoal do aspirante e a facilidade da expresión escrita.</p>
<p>Cualificarase de 0 a 30 puntos sendo necesario obter 15 puntos para superalo.</p>
<p>Terceiro exercicio: constará de dúas partes.</p>
<p>a) Primeira: consistirá na realización dun resumo (ata 150 palabras) dun texto sobre temas bibliotecario-documentais nun dos seguintes idiomas: inglés, francés ou alemán. Cada opositor deberá facer consta-lo idioma elixido no modelo de solicitude.</p>
<p>Os opositores poderán servirse de diccionarios técnicos para realizar esta proba.</p>
<p>O tempo máximo de realización será de 90 minutos.</p>
<p>b) Segunda: consistirá na realización dunha busca bibliográfica empregando recursos impresos e/ou automatizados, sobre un tema concreto elixido por sorteo entre os propostos polo tribunal.</p>
<p>O tempo máximo de realización será de 90 minutos.</p>
<p>Cada unha das partes cualificarase de 0 a 15 puntos, sendo necesario obter 15 puntos entre ámbalas dúas para superalo.</p>
<p>Cuarto exercicio: constará de dúas partes.</p>
<p>a) Primeira parte: consistirá na traducción sen diccionario dun texto do castelán para o galego, elixido por sorteo de entre tres propostos polo tribunal.</p>
<p>b) Segunda parte: consistirá na traducción sen diccionario dun texto do galego para o castelán, elixido por sorteo de entre tres propostos polo tribunal.</p>
<p>O tempo máximo de realización deste exercicio será de 60 minutos.</p>
<p>Este exercicio cualificarase de 0 a 9 puntos. Terá carácter obrigatorio e non eliminatorio.</p>
<p>B) Fase de concurso:</p>
<p>Na fase de concurso a valoración de méritos farase da forma seguinte:</p>
<p>0,40 puntos por cada mes completo de servicios prestados na Universidade de Vigo como contratado</p>
<p>laboral temporal ou como funcionario de emprego interino, na categoría de diplomado universitario na área de biblioteca ata un máximo de 24 puntos.</p>
<p>ANEXO II</p>
<p>PROGRAMA</p>
<p>I. Biblioteconomía e documentación.</p>
<p>1. Concepto e función dos servicios bibliotecarios. Clases de bibliotecas.</p>
<p>2. Bibliotecas nacionais. Concepto e función.</p>
<p>3. Bibliotecas públicas. Concepto e función.</p>
<p>4. Bibliotecas especializadas. Concepto e función.</p>
<p>5. Bibliotecas universitarias. Concepto e función.</p>
<p>6. Bibliotecas de Galicia. A biblioteca universitaria de Vigo.</p>
<p>7. Instalación e equipamento de bibliotecas universitarias.</p>
<p>8. Desenvolvemento da colección nas bibliotecas universitarias. Selección e adquisición.</p>
<p>9. Proceso técnico de libros, publicacións periódicas e materiais especiais.</p>
<p>10. O catálogo na biblioteca universitaria: concepto, fins e problemas de elaboración. O OPAC. Control de autoridades.</p>
<p>11. Formatos de intercambio de información. Formato Marc.</p>
<p>12. Xestión dos fondos bibliotecarios: modalidades de acceso, sistemas de organización. A súa preparación para o uso público.</p>
<p>13. Os documentos e as súas clases.</p>
<p>14. Indicación e clasificación de documentos. Análise documental e linguaxes documentais.</p>
<p>15. A xestión das publicacións periódicas nas bibliotecas universitarias.</p>
<p>16. Servicios ós lectores: información bibliográfica, difusión selectiva da información. Formación de usuarios.</p>
<p>17. Servicios ós lectores: préstamo, préstamo interbibliotecario e fotodocumentación.</p>
<p>18. As novas tecnoloxías e a súa aplicación ós servicios bibliotecarios.</p>
<p>19. Avaliación da xestión nos servicios bibliotecarios.</p>
<p>II. Bibliografía, historia do libro e arquivística.</p>
<p>1. Definición e obxectivos da bibliografía. Estado actual. O programa CBU-MARC.</p>
<p>2. A normalización da identificación bibliográfica. ISBD, ISBN, ISSN e outros identificadores.</p>
<p>3. Bibliografías de bibliografías. Bibliografías xerais.</p>
<p>4. Bibliografías nacionais. A bibliografía nacional española. Fontes bibliográficas para o estudio da cultura galega.</p>
<p>5. Fontes de información impresas e automatizadas en ciencias sociais e humanidades.</p>
<p>6. Fontes de información impresas e automatizadas en ciencia e tecnoloxía.</p>
<p>7. Catálogos de grandes bibliotecas. Catálogos colectivos.</p>
<p>8. Internet: desenvolvemento, funcionamento, organización, acceso e utilidade. Aplicación en bibliotecas universitarias.</p>
<p>9. Os arquivos universitarios. Producción e xestión documental. Valor histórico da documentación universitaria. Automatización das tarefas de arquivo.</p>
<p>10. Principios xerais de organización de fondos. Sistemas de clasificación, ordenación e descrición de documentos. Transferencia e expurgo.</p>
<p>11. O libro e as bibliotecas ata a invención da imprenta.</p>
<p>12. O libro e as bibliotecas desde a invención da imprenta ata o século XVIII.</p>
<p>13. O libro e as bibliotecas nos séculos XIX e XX.</p>
<p>14. A industria editorial e o comercio libreiro na actualidade. A edición electrónica.</p>
<p>15. A ilustración e a encadernación do libro.</p>
<p>III. Organización bibliotecaria. Organización administrativa.</p>
<p>1. A cooperación bibliotecaria. Redes e sistemas de bibliotecas. Redes de bibliotecas universitarias e de investigación.</p>
<p>2. Organizacións nacionais e internacionais ó servicio das bibliotecas e a documentación. A cooperación internacional.</p>
<p>3. A Constitución española de 1978. Estructura e contido.</p>
<p>4. A organización territorial do Estado español. O Estatuto de autonomía de Galicia.</p>
<p>5. O funcionario público. Concepto e clases. Situacións, dereitos e deberes.</p>
<p>6. A Lei de reforma universitaria.</p>
<p>7. O Ministerio de Educación e Cultura. A súa estructura en relación ó libro, bibliotecas e patri</p>
<p>monio. A Consellería de Cultura e Comunicación Social da Xunta de Galicia.</p>
<p>8. Os estatutos da Universidade de Vigo. Estructura e contido.</p>
<p>9. Lexislación española sobre o patrimonio artístico, bibliográfico e documental. A Lei de propiedade intelectual.</p>
<p>ANEXO III</p>
<p>TRIBUNAL Titular:</p>
<p>Presidente: Julio Taboada Pérez, xerente da Universidade de Vigo.</p>
<p>Vocais:</p>
<p>Paz Canduela Martínez, funcionaria da escala de axudantes de arquivos, biblioteca e museos da Universidade de Santiago de Compostela, en representación da Xunta de Persoal funcionario de Administración e Servicios.</p>
<p>Dolores Mendía Sanmartín, funcionaria da escala de axudantes de arquivos, bibliotecas e museos da Universidade de Santiago de Compostela, en representación da Xunta de Persoal funcionario de Administración e Servicios.</p>
<p>José Francisco Menéndez García, funcionario da escala de facultativos de arquivos e bibliotecas da Universidade de Santiago de Compostela, en representación da Xerencia.</p>
<p>Secretaria: Montserrat Caballero Villa, funcionaria da escala de axudantes de arquivos, bibliotecas e museos da Universidade de Vigo, que actuará con voz e voto.</p>
<p>Suplente:</p>
<p>Presidenta: Ascensión Muñoz del Barrio, funcionaria da escala de axudantes de arquivos, bibliotecas e museos da Universidade de Vigo.</p>
<p>Vocais:</p>
<p>Gloria Araújo Poutás, funcionaria da escala de axudantes de arquivos, bibliotecas e museos da Universidade de Santiago de Compostela, en representación da Xunta de Persoal funcionario de Administración e Servicios.</p>
<p>Rosario Pascual Matarranz, funcionaria da escala de axudantes de arquivos, bibliotecas e museos da Universidade de Vigo, en representación da Xunta de Persoal funcionario de Administración e Servicios.</p>
<p>Mª Eugenia Carballo Bobillo, funcionaria da escala de axudantes de arquivos, bibliotecas e museos da Universidade de Santiago de Compostela, en representación da Xerencia.</p>
<p>Secretaria: Inés Alonso Castro, funcionaria da escala de axudantes de arquivos, bibliotecas e museos da Universidade de Santiago de Compostela, que actuará con voz e voto.</p>

