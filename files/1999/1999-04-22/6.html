---
date: '1999-04-22'
id: 6B92
page: 4
number: 76
agency: 'CONSELLERÍA DE AGRICULTURA, GANDERÍA E POLÍTICA AGROALIMENTARIA'
section: III. OUTRAS DISPOSICIÓNS
title: >-
  Orde do 14 de abril de 1999 pola que se establecen bolsas de prácticas para
  titulados en especialidades agrarias.
range: Orde
url: 'https://www.xunta.gal/dog/Publicados/1999/19990422/Anuncio6B92_gl.html'
---
<p>Coa finalidade de que os recentemente titulados en especialidades agrarias adquiran maiores coñecementos prácticos nas materias propias dos seus estudios, que lles permitan unha mellor preparación para o seu futuro profesional, esta consellería considera interesante establecer unha liña de axudas en forma de bolsas para prácticas.</p>
<p>En consecuencia, de acordo co disposto no artigo 30.I.1 e 3 do Estatuto de autonomía de Galicia, e en uso das facultades que me confire a Lei 1/1983,</p>
<p>do 23 de febreiro, reguladora da Xunta e o seu presidente,</p>
<p>DISPOÑO:</p>
<p>Artigo 1º.-Obxecto.</p>
<p>Establécense axudas económicas, que no sucesivo denominaremos bolsas, para realizar prácticas en temas agrarios, conforme as bases contidas na presente orde.</p>
<p>Artigo 2º.-Finalidade.</p>
<p>As bolsas concederanse para o desenvolvemento de estudios e prácticas formativas en materia agraria. As prácticas realizaranse en empresas e entidades relacionadas co sector agrario, en industrias agroalimentarias e en unidades desta consellería (pre</p>
<p>ferentemente nas axencias de extensión agraria e nos servicios de sanidade e producción animal).</p>
<p>Artigo 3º.-Carácter das bolsas.</p>
<p>As bolsas terán carácter formativo e non implican relación laboral nin administrativa entre os beneficiarios e as empresas e/ou a Consellería de Agricultura, Gandería e Política Agroalimentaria, aínda que si a necesaria dependencia administrativa en relación co horario, normas de réxime interno e disciplinas da empresa ou unidade administrativa onde se realicen as prácticas.</p>
<p>As bolsas tampouco darán lugar á súa inclusión na Seguridade Social. Nembargantes, subscribiráselles a tódolos bolseiros unha póliza colectiva de seguro de accidentes durante o tempo de duración das prácticas.</p>
<p>Artigo 4º.-Empresas interesadas.</p>
<p>1. As empresas e entidades relacionadas co sector agrario e as industrias agroalimentarias interesadas en acoller algún bolseiro en período de prácticas, das titulacións que se relacionan no artigo seguinte, durante un período de 2 meses e sen custo ningún para elas, solicitarano ante o conselleiro de Agricultura, Gandería e Política Agroalimentaria, antes do 20 de maio do presente ano, tal e como se detalla nos artigos 8º e 9º desta orde.</p>
<p>2. As solicitudes presentaranse segundo o modelo adxunto, debidamente cuberto e asinado polo presidente ou representante legal da empresa ou entidade peticionaria, acompañadas da seguinte documentación:</p>
<p>-Breve memoria, na que xustifique a petición e especifique o tipo de prácticas que se van realizar e a titulación do bolseiro que demandan, que se trataría de satisfacer na medida en que sexa posible.</p>
<p>-Fotocopia do CIF da empresa.</p>
<p>-Fotocopia dos TC do último mes, para acredita-lo seu cadro de persoal.</p>
<p>Artigo 5º.-Destinatarios e número de bolsas.</p>
<p>Establécense un total de 30 bolsas, destinadas ós titulados recentemente como enxeñeiros agrónomos, enxeñeiros técnicos agrícolas ou veterinarios.</p>
<p>Artigo 6º.-Duración e contía económica.</p>
<p>As bolsas terán unha duración de 2 meses, iniciándose o 1 de xullo e rematando o 31 de agosto do presente ano. Neste período o seu importe económico total será de 200.000 pesetas, a razón de 100.000 ptas./mes.</p>
<p>Artigo 7º.-Requisitos.</p>
<p>1. Poderán solicitar estas bolsas aquelas persoas que:</p>
<p>-Teñan a condición de galegos, ou que alomenos acrediten tres anos de residencia en Galicia.</p>
<p>-Obtivesen o título de enxeñeiro agrónomo, enxeñeiro técnico agrícola ou veterinario, con posterioridade ó 30 de xuño de 1997.</p>
<p>2. Ningunha persoa, como titulada, poderá beneficiarse desta bolsa máis dunha vez.</p>
<p>3. En calquera caso, estas bolsas son incompatibles co traballo remunerado de carácter fixo ou temporal durante o seu período de duración.</p>
<p>Artigo 8º.-Presentación de solicitudes e prazo.</p>
<p>As solicitudes irán dirixidas ó conselleiro de Agricultura, Gandería e Política Agroalimentaria, e presentaranse preferentemente no rexistro xeral desta consellería, nas súas delegacións provinciais, ou do xeito previsto no artigo 38 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>O prazo de presentación de solicitudes destas bolsas de prácticas remata o 20 de maio do presente ano.</p>
<p>Artigo 9º.-Documentación.</p>
<p>As solicitudes presentaranse segundo o modelo adxunto, debidamente cuberto e asinado polo interesado, xunto coa seguinte documentación:</p>
<p>-Fotocopia do DNI.</p>
<p>-Declaración do interesado na que faga constar que cumpre os requisitos sinalados no artigo 7º desta convocatoria e de que non incorre na incompatibilidade que se detalla nel.</p>
<p>-Copia compulsada do título ou xustificante de similar valía, expedido polo centro onde cursou os seus estudios.</p>
<p>-Copia compulsada da certificación sobre a cualificación media global que obtivo na súa carreira, a poder ser, expresada numericamente.</p>
<p>-Acreditación, en orixinal ou copia compulsada, do coñecemento da lingua galega.</p>
<p>Artigo 10º.-Selección das empresas.</p>
<p>Terán preferencia aquelas empresas que:</p>
<p>-Teñan previsto amplia-lo seu cadro de persoal nos 6 meses seguintes á petición do bolseiro, sempre que o xustifiquen na memoria de solicitude.</p>
<p>-Ofrezan para o bolseiro un posto en prácticas adecuado á súa titulación.</p>
<p>Artigo 11º.-Tramitación.</p>
<p>Unha vez terminado o prazo de presentación de solicitudes, a Dirección Xeral de Industrias e Alimentación procederá á súa revisión e tramitación. Se as solicitudes non estivesen debidamente cubertas ou non se xuntase a documentación esixida, requiriranse os interesados para que no prazo máximo de dez días emenden os erros ou presenten os documentos preceptivos, con indicación de que, de</p>
<p>non facelo, se entenderá por desistida a súa petición e se arquivará a solicitude, de conformidade co establecido no artigo 71 da Lei de réxime xurídico das administracións públicas e do procedemento administrativo común.</p>
<p>Artigo 12º.-Selección dos beneficiarios.</p>
<p>1. A selección dos bolseiros faraa unha comisión de valoración presidida polo director xeral de Industrias e Alimentación da Consellería de Agricultura, Gandería e Política Agroalimentaria, e da que tamén forman parte: como secretario un funcionario do Servicio de Fomento Asociativo, e como vocais o subdirector xeral de Industrias Agroalimentarias e o xefe de Servicio de Fomento Asociativo.</p>
<p>2. A selección realizarase tendo en conta:</p>
<p>-A cualificación media global da carreira, expresada numericamente. Se a nota da carreira non se detallase en número, para efectos de efectua-la selección dos bolseiros, tomaranse como referencia os seguintes valores: aprobado-5, notable-7, sobresaínte-9 e matrícula de honra-10.</p>
<p>-Os coñecementos de galego. Valoraranse a razón de 0,5 puntos polo nivel de iniciación e de 1 punto polo nivel de perfeccionamento, sen que sexan acumulables ámbalas dúas puntuacións.</p>
<p>-No caso de que varios solicitantes teñan a mesma puntuación, usaranse como criterios de desempate, en orde de maior a menor, en primeiro lugar a data de obtención do título e, en segundo lugar, a idade dos solicitantes.</p>
<p>3. Seleccionaranse tantos candidatos a bolseiros como número de bolsas se convocan mediante a presente orde. Existirá unha lista de suplentes confeccionada por orde de puntuación, coa finalidade de cubrir posibles baixas ou renuncias dos seleccionados.</p>
<p>4. A relación de seleccionados e suplentes estará á disposición dos interesados no Servicio de Fomento Asociativo da Consellería de Agricultura, Gandería e Política Agroalimentaria, e exporase no taboleiro de anuncios da devandita consellería, nos servicios centrais, en Santiago de Compostela.</p>
<p>Artigo 13º.-Resolución e pagamento.</p>
<p>1. A Consellería de Agricultura, Gandería e Política Agroalimentaria, unha vez revisadas e examinadas as solicitudes presentadas, por proposta da comisión de valoración, resolverá a concesión destas bolsas de prácticas.</p>
<p>2. O prazo para resolver será de tres meses, contados a partir da data de rexistro de entrada das solicitudes. Estas entenderanse desestimadas cando transcorra o devandito prazo sen que recaese resolución expresa.</p>
<p>3. O pagamento será único e farase ó remata-lo período de prácticas, unha vez recibido o informe do xefe da unidade correspondente, ou do xerente da empresa, sobre o correcto desenvolvemento das prácticas. O devandito informe deberá ser remitido coa maior celeridade posible ó Servicio de Fomento Asociativo, en San Caetano, Santiago de Compostela.</p>
<p>4. Se o bolseiro causa baixa durante o período de prácticas, despois de transcorrer alomenos un mes, poderáselle paga-lo importe correspondente a ese mes. En ningún caso se lle pagarán fraccións mensuais.</p>
<p>5. O importe destas bolsas de prácticas sufragarase con cargo á aplicación orzamentaria 09.04.611A.481.1 «Axudas a estudios e traballos sobre temas agrarios», dos orzamentos xerais da Comunidade Autónoma de Galicia para 1999, por un importe máximo de seis millóns de pesetas (6.000.000 de ptas.).</p>
<p>Artigo 14º.-Perda da condición de bolseiro.</p>
<p>1. O bolseiro perderá a condición como tal, cando:</p>
<p>-Deixe de asistir á unidade, ou á empresa, onde realiza as prácticas.</p>
<p>-O xefe da unidade, ou o xerente da empresa, onde realiza as prácticas, emita informe negativo sobre a actitude do bolseiro no desempeño do labor encomendado.</p>
<p>2. Ó perde-la condición de bolseiro tamén deixará de percibi-lo importe correspondente, aplicándose esta condición con carácter retroactivo desde o primeiro día do mes en curso.</p>
<p>3. Os bolseiros que causen baixa serán substituídos, se é posible, por outros candidatos seleccionados na lista de suplentes.</p>
<p>Artigo 15º.-Seguro.</p>
<p>A Consellería de Agricultura, Gandería e Política Agroalimentaria contratará unha póliza colectiva de seguro de accidentes para os 30 bolseiros durante o período de prácticas.</p>
<p>Disposicións derradeiras</p>
<p>Primeira.-Facúltase o director xeral de Industrias e Alimentación desta consellería para dicta-las normas necesarias para o correcto desenvolvemento da presente orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 14 de abril de 1999.</p>
<p>Cástor Gago Álvarez</p>
<p>Conselleiro de Agricultura, Gandería e Política</p>
<p>Agroalimentaria</p>

