---
date: '1999-03-03'
id: 49D6
page: 2
number: 43
agency: 'CONSELLERÍA DE CULTURA, COMUNICACIÓN SOCIAL E TURISMO'
section: III. OUTRAS DISPOSICIÓNS
title: >-
  Decreto 50/1999, do 18 de febreiro, polo que se declara a delimitación do
  contorno de protección do mosteiro de Santa María, no concello de Monfero,
  provincia da Coruña.
range: Decreto
url: 'https://www.xunta.gal/dog/Publicados/1999/19990303/Anuncio49D6_gl.html'
---
<p>A Gaceta de Madrid do 4 de xuño de 1931, publicaba un Decreto do 3 de xuño, polo que se declaraba</p>
<p>monumento histórico o mosteiro de Santa María, no municipio de Monfero, provincia da Coruña.</p>
<p>Sendo a citada declaración, anterior á entrada en vigor da Lei 8/1995, do 30 de outubro, do patrimonio cultural de Galicia, é preciso na actualidade concreta-la delimitación do seu contorno.</p>
<p>Con data do 12 de novembro de 1998, publicouse unha Resolución do 22 de outubro da Dirección Xeral de Patrimonio Cultural, pola que se incoa expediente para a declaración da delimitación do seu contorno.</p>
<p>A tramitación do expediente levouse a cabo de acordo coa Lei 8/1995, do 30 de outubro, do patrimonio cultural de Galicia (DOG do 8 de novembro), e demais desposicións concordantes.</p>
<p>Por proposta do conselleiro de Cultura, Comunicación Social e Turismo e logo de deliberación do Consello da Xunta de Galicia na súa reunión do día dezaoito de febreiro de mil novecentos noventa e nove,</p>
<p>DISPOÑO:</p>
<p>Primeiro.-Declara-la delimitación do contorno de protección do mosteiro de Santa María, no concello de Monfero, provincia da Coruña (artigo 11 da Lei 8/1995, do 30 de outubro, do patrimonio cultural de Galicia).</p>
<p>Segundo.-A zona da delimitación é a comprendida no anexo I e no plano do anexo II.</p>
<p>Terceiro.-O presente decreto será notificado ó Rexistro Xeral de Bens de Interese Cultural do Estado, ó Rexistro de Bens de Interese Cultural de Galicia, ó concello e ós interesados.</p>
<p>Disposición derradeira</p>
<p>O presente decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, dezaoito de febreiro de mil novecentos noventa e nove.</p>
<p>Manuel Fraga Iribarne</p>
<p>Presidente</p>
<p>Jesús Pérez Varela</p>
<p>Conselleiro de Cultura, Comunicación Social</p>
<p>e Turismo</p>
<p>ANEXO I</p>
<p>A-B-C-D-E. Liña que partindo do lugar de Visura discorre pola pista asfaltada que parte cara a Bouzamaior, e a 1.110 m, antes de chegar ó lugar de Piladaleña, desvíase á dereita pa uni-los cumios do Monte Chouso (a cotas 559,0 e 566,0) e despois baixar pola divisoria das augas ata enlazar coa pista asfaltada que leva ó lugar de Dialcabo e Illa.</p>
<p>E-F. Liña que discorre pola dita pista, en dirección oeste, ata enlazar coa estrada que vai do núcleo de Monfero ó mosteiro.</p>
<p>F-G-H. Liña que discorre pola devandita estrada Monfero-mosteiro uns 300 m para desviarse á esquerda por unha senda que leva ó lugar de Rego de Eixo, parándose, 200 m antes de chegar ó lugar, onde parte á dereita, una pista sen asfaltar.</p>
<p>H-I-A. liña que comeza na devandita pista sen asfaltar e discorre uns 700 m e desvíase, á dereita, por un camiño veciñal que conduce ó lugar de Visura, pechando así a delimitación.</p>

