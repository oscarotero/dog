---
date: '1999-02-02'
id: 370E
page: 1
number: 21
agency: 'CONSELLERÍA DE PESCA, MARISQUEO E ACUICULTURA'
section: I. DISPOSICIÓNS XERAIS
title: Orde do 4 de xaneiro de 1999 pola que se regula a constitución de agrupacións.
range: Orde
url: 'https://www.xunta.gal/dog/Publicados/1999/19990202/Anuncio370E_gl.html'
---
<p>O Decreto 79/1998, do 12 de febreiro, polo que se regula a estructura, organización e funcionamento das confrarías de pescadores de Galicia, recolle no seu articulado a existencia, no seo das confrarías e como órgano colexiado destas, de agrupacións por sectores profesionais que agrupen a tódolos socios que se dediquen á mesma actividade, na procura dunha mellor defensa e xestión dos recursos que son obxecto de explotación por ese colectivo.</p>
<p>Ante os múltiples problemas xurdidos na constitución das ditas agrupacións, sobre todo no relativo ós trámites da súa constitución, dereitos dos seus membros e funcionamento interno destas, viuse a necesidade de aborda-la regulación destes órganos que obrigatoriamente deberán estar integrados na confraría para poder facer vale-los seus dereitos como colectivo ante os distintos pósitos e ante a propia Consellería de Pesca, Marisqueo e Acuicultura.</p>
<p>Examinadas as agrupacións xa existentes no día de hoxe, os regulamentos de réxime interior vixente en cada unha delas, oídos os distintos colectivos afectados a través das súas peticións en distintas xuntanzas, encontros de mariscadores, e de conformidade co disposto no citado decreto,</p>
<p>DISPOÑO:</p>
<p>Artigo 1º.-A constitución.</p>
<p>Poderán constituirse en cada confraría agrupacións formadas por colectivos de traballadores ou empresarios que se dediquen á mesma modalidade de traballo e posúan o correspondente título administrativo habilitante.</p>
<p>Artigo 2º.-O procedemento.</p>
<p>Para a válida constitución dunha agrupación, o procedemento que se seguirá deberá se-lo seguinte:</p>
<p>a) Comunicación ó patrón maior por escrito da vontade de constituír unha agrupación profesional no seo da confraría, que deberá ir asinada, alomenos, por 6 traballadores ou empresarios do sector.</p>
<p>b) Convocatoria por escrito, que se exporá no taboleiro de anuncios da confraría, por parte do patrón maior dirixida a tódalas persoas integrantes do colectivo que se pretende agrupar e que posúan o correspondente título administrativo habilitante e teñan a condición de socio da confraría na que se vai integrar obrigatoriamente a dita agrupación. Esta convocatoria deberá facerse no prazo máximo de 7 días desde a data de presentación do escrito. No caso de non tramita-la dita solicitude, poderán directamente os promotores da agrupación realiza-la convocatoria.</p>
<p>c) Aprobación polo colectivo anteriormente citado da creación dunha agrupación do sector profesional afectado. Neste suposto deberase obte-los votos dos 2/3 dos membros asistentes á dita asemblea.</p>
<p>d) No caso de acada-lo acordo de creación da agrupación, nese mesmo acto procederase á elección dunha comisión xestora que estará integrada por, cando menos, 5 membros do colectivo que se pretende agrupar, que serán aqueles que obteñan o maior número de votos. En caso de empate, designarase o máis antigo na confraría e, de persistir este, será o de maior idade.</p>
<p>e) Elixida a comisión xestora, procederán á elaboración dun regulamento de réxime interior da agrupación.</p>
<p>Unha vez elaborado, ese regulamento será sometido para a súa aprobación a unha asemblea xeral de tódolos membros do colectivo, debendo ser aprobado polos 2/3 dos asistentes, sempre que acudan á asemblea alomenos a metade dos membros.</p>
<p>f) Aprobado o regulamento, este remitirase á xunta xeral da confraría para a aprobación da constitución da agrupación e do seu regulamento, debendo motivar de xeito suficiente a denegación, se é o caso, de tal aprobación. Contra tal denegación caberá interpoñer recurso ordinario ante o conselleiro de Pesca, Marisqueo e Acuicultura.</p>
<p>g) Aprobado ese regulamento, remitiranse dous exemplares, xunto coas actas da xunta xeral, cabido e asemblea xeral onde conste tal aprobación, á Consellería de Pesca, Marisqueo e Acuicultura para a súa ratificación.</p>
<p>h) Ratificado o regulamento, convocaranse eleccións para a cobertura dos postos dos órganos de goberno da dita agrupación.</p>
<p>Artigo 3º.-A exclusividade.</p>
<p>En cada confraría soamente poderá existir unha agrupación por sector.</p>
<p>Artigo 4º.-O ámbito territorial.</p>
<p>O ámbito territorial de cada agrupación non poderá en ningún caso estenderse mais aló do fixado nos estatutos da confraría.</p>
<p>Artigo 5º.-Os membros.</p>
<p>1º Poderán ser membros da agrupación, e sempre que o soliciten por escrito, todas aquelas persoas físicas que se dediquen á actividade profesional obxecto da agrupación, que posúan o título administrativo habilitante correspondente e sexan membros da confraría.</p>
<p>2º A condición de membro dunha agrupación atribúe, desde o momento da súa afiliación, a plenitude de igualdade dos dereitos e obrigas inherentes a ela.</p>
<p>3º A aqueles membros da agrupación que participen con carácter permanente nos puntos de control e venda, para os efectos de renovación do permiso de explotación, consideraráselles equiparable</p>
<p>tal actividade á actividade extractiva. Neste caso a confraría emitirá un vale que se computará para os efectos anteriormente indicados como vale de venda.</p>
<p>Artigo 6º.-O libro de socios.</p>
<p>Cada agrupación estará obrigada a levar un libro de socios, onde se fará consta-lo día da alta e, se é o caso, da baixa da condición de socio, respectando en todo caso na formalización do dito libro, a orde de entrada e día da solicitude.</p>
<p>Artigo 7º.-A baixa dos socios.</p>
<p>Os socios da agrupación poderán causar baixa nela polas seguintes causas:</p>
<p>a) Renuncia de xeito voluntario.</p>
<p>b) Por non reuni-los requisitos requiridos pola lexislación vixente ou nos estatutos da confraría ou no regulamento de réxime interior da agrupación.</p>
<p>c) Coma consecuencia de expediente sancionador, cando a resolución deste leve consigo a expulsión da agrupación ou da confraría.</p>
<p>Artigo 8º.-Os dereitos dos socios.</p>
<p>Os socios da agrupación terán dereito, como mínimo, a:</p>
<p>a) Ser informados das actividades da agrupación, dos acordos adoptados pola xunta directiva e de todas aquelas cuestións que os afecten.</p>
<p>b) Participar en tódalas actividades que promova a agrupación.</p>
<p>c) Elixir e ser elixido para cargos directivos dentro da agrupación, de conformidade coa normativa vixente.</p>
<p>d) Expresa-las súas opinións en materia e asuntos de interese do sector e formular propostas e peticións ós representantes da agrupación.</p>
<p>e) Dispoñer dunha copia do regulamento de réxime interior da agrupación.</p>
<p>f) Aqueles outros dereitos que lle correspondan como socio da confraría.</p>
<p>Artigo 9º.-Os deberes.</p>
<p>Son deberes dos socios da agrupación, como mínimo:</p>
<p>a) Cumpri-los acordos validamente adoptados pola agrupación.</p>
<p>b) Satisface-las cotas que se fixen para contribuír ó sostemento da agrupación.</p>
<p>c) Asistir e participar en tódalas accións, actos e reunións ós que sexan convocados pola agrupación.</p>
<p>d) Acata-lo regulamento de réxime interior da agrupación.</p>
<p>e) Actuar con lealdade e boa fe, non obstaculizando o normal funcionamento da agrupación.</p>
<p>f) Respecta-la libre manifestación de pareceres.</p>
<p>g) Achega-la súa prestación persoal para levar a cabo os labores de coidado, vixilancia, control</p>
<p>e outros acordados pola agrupación que redunden en beneficio de todo o colectivo.</p>
<p>Artigo 10º.-Os órganos rectores.</p>
<p>Os órganos rectores de cada agrupación serán a asemblea xeral, a xunta directiva e o presidente.</p>
<p>Artigo 11º.-A asemblea xeral.</p>
<p>A asemblea xeral é o órgano superior de goberno e decisión da agrupación, e está consituída pola totalidade dos membros que participan nela con voz e voto.</p>
<p>Estará presidida polo patrón maior, que será substituído en caso de ausencia polo presidente da agrupación.</p>
<p>Artigo 12º.-As funcións da asemblea xeral.</p>
<p>Corresponderanlle á asemblea xeral as seguintes funcións:</p>
<p>a) Aprobar e modificar, parcial ou totalmente, o regulamento de réxime interior da agrupación.</p>
<p>b) Elixir de entre os seus membros a xunta directiva.</p>
<p>c) Aproba-lo plan de actuación anual da agrupación.</p>
<p>d) Analiza-la xestión da xunta directiva e do seu presidente.</p>
<p>e) Aproba-lo orzamento anual.</p>
<p>f) Aproba-la fixación de cotas para os seus membros.</p>
<p>g) Aproba-la xestión económica da agrupación.</p>
<p>h) Acorda-la disolución da agrupación.</p>
<p>i) Autoriza-la contratación de persoal por conta da agrupación.</p>
<p>j) Propoñerlles ó cabido e á xunta xeral da confraría á que pertenzan a ampliación do número de permisos de explotación e presentar un proxecto de plan de explotación referido á actividade propia da agrupación.</p>
<p>k) Calquera outra atribuída no regulamento de réxime interior.</p>
<p>Artigo 13º.-Os acordos.</p>
<p>Para seren válidos, os acordos adoptados pola asemblea xeral deberán ser aprobados pola maioría dos membros presentes, salvo nos casos previstos nos parágrafos a), e), e h) do artigo 12º, que requirirán unha maioría de 2/3 dos membros presentes, sempre que representen alomenos a metade dos membros da agrupación. Das reunións da asemblea xeral levantarase a correspondente acta.</p>
<p>Artigo 14º.-As reunións.</p>
<p>1º A asemblea reunirase con carácter ordinario alomenos unha vez ó ano, co fin de aproba-lo plan de actuación da agrupación, o orzamento, as contas anuais, a xestión económica e, se é o caso, os plans de explotación e permisos de explotacións.</p>
<p>2º Con carácter extraordinario reunirase sempre e cando o solicite o patrón maior da confraría, o presidente da xunta directiva ou as dúas terceiras partes dos membros da asemblea xeral.</p>
<p>Artigo 15º.-A xunta directiva.</p>
<p>1º A xunta directiva é o órgano de goberno ordinario da agrupación.</p>
<p>2º A xunta directiva estará composta por un mínimo de 5 membros, tendo a condición de presidente da agrupación aquel dos seus membros que obtivese máis votos na elección de membros da xunta directiva.</p>
<p>3º O seu mandato terá unha duración máxima de 4 anos, sendo elixidos mediante sufraxio universal, libre, igual, directo e secreto, podendo ser reelixidos.</p>
<p>Artigo 16º.-As funcións da xunta directiva.</p>
<p>Correspóndenlle á xunta directiva as seguintes funcións:</p>
<p>a) Propoñe-los plans de actuación.</p>
<p>b) Designar quendas de traballo e vixilancia que afectarán a tódolos membros da agrupación.</p>
<p>c) Propoñe-la contratación de persoal, tanto á asemblea como á confraría.</p>
<p>d) Aproba-la constitución de grupos de traballo ou comisións sectoriais para asuntos concretos.</p>
<p>e) Elabora-los proxectos de orzamentos anuais da agrupación para a súa aprobación pola asemblea xeral.</p>
<p>f) Presentarlle á asemblea xeral unha memoria económica anual sobre as actividades da agrupación e a súa situación económica, someténdoa á asemblea xeral para a súa aprobación.</p>
<p>g) Elixir de entre os seus membros o secretario e tesoureiro da agrupación.</p>
<p>h) Velar polo cumprimento dos acordos da agrupación e da confrarÍa.</p>
<p>i) Resolve-las peticións de alta e baixa dos membros da agrupación.</p>
<p>j) Elaborar e propoñe-la modificación do regulamento.</p>
<p>k) Propoñe-la convocatoria de elección.</p>
<p>l) Informar previamente á ampliación dos permisos de explotación e o plan de explotación.</p>
<p>m) Todas as outras non atribuídas expresamente á asemblea xeral.</p>
<p>Artigo 17º.-As reunións.</p>
<p>A xunta directiva reunirase unha vez ó mes, e cando así o solicite o patrón maior da confraría, o presidente da agrupación e a maioría dos seus vocais.</p>
<p>Artigo 18º.-O presidente.</p>
<p>1. O mandato do presidente terá unha duración de dous anos.</p>
<p>2. Son funcións do presidente da organización:</p>
<p>a) A dirección da agrupación.</p>
<p>b) Propoñerlle ó patrón maior a convocatoria da asemblea xeral.</p>
<p>c) Presidi-las reunións da asemblea xeral, cando non o faga o patrón maior.</p>
<p>d) Asistir a tódalas reunións, actos e convocatorias relacionadas coa agrupación.</p>
<p>e) Velar polo cumprimento dos acordos dos órganos rectores da agrupación.</p>
<p>f) Dar conta ós órganos rectores da confraría dos acordos adoitados pola agrupación.</p>
<p>g) Asegura-lo cumprimento do regulamento interno e demais normas legais.</p>
<p>h) Calquera outra que lle veña delegada polos órganos rectores da asociación.</p>
<p>3. O presidente da agrupación poderá percibir unha gratificación polos traballos realizados no desempeño das súas funcións. A dita gratificación virá aprobada pola xunta directiva e ratificada pola asemblea xeral.</p>
<p>Artigo 19º.-O cesamento e substitución do presidente.</p>
<p>1. O presidente da agrupación cesará por acordo do pleno da asemblea xeral, adoptado antes da expiración do seu mandato, debendo ir precedido das seguintes formalidades:</p>
<p>a) Presentarase escrito razoado no que se fundamenten os motivos da solicitude, subscrito alomenos pola terceira (1/3) parte dos membros da agrupación.</p>
<p>b) A xunta directiva reunirase en sesión extraordinaria para examina-la petición e, se a atopase conforme co previsto na alínea anterior, acordará a convocatoria da asemblea xeral cunha antelación mínima de 8 días á data da reunión.</p>
<p>c) A reunión será presidida polo patrón maior, podendo asisti-lo presidente da agrupación e participar nela.</p>
<p>d) A reunión terá lugar sen solución de continuidade e a votación será nominal.</p>
<p>Para aproba-lo cesamento deberanse obte-los 2/3 dos votos dos membros asistentes. No caso de non acadar tal maioría non se poderá volver a presentar nova petición antes do transcurso dun ano.</p>
<p>2. O membro da xunta directiva que obtivese o maior número de votos despois do presidente substituirá a este nos supostos de vacante, ausencia ou enfermidade.</p>
<p>Artigo 20º.-O secretario.</p>
<p>1. O secretario da agrupación participará nas reunións da xunta directiva e da asemblea xeral da agrupación.</p>
<p>2. As súas funcións serán as de:</p>
<p>a) Asistir ás reunións con voz pero sen voto.</p>
<p>b) Efectua-las convocatorias por orde do presidente, así como a citación ós membros da xunta directiva.</p>
<p>c) Expedir certificacións das consultas, dictames e acordos aprobados.</p>
<p>d) Prepara-los despachos dos asuntos e redacta-las actas das sesións.</p>
<p>e) Recibi-los actos de comunicación dos membros co órgano e, xa que logo, as notificacións, peticións de datos, rectificacións ou calquera outra clase de escrito dos que deba ter coñecemento.</p>
<p>f) Cantas outras funcións sexan inherentes á súa condición de secretario.</p>
<p>Artigo 21º.-O tesoureiro.</p>
<p>Correspóndelle ó tesoureiro:</p>
<p>a) Elabora-la memoria económica do ano rematado. O informe será aprobado en asemblea xeral o ano seguinte do sinalado.</p>
<p>b) Asinar, xunto co patrón maior e co presidente da agrupación, a autorización da disposición de fondos da conta da agrupación.</p>
<p>Artigo 22º.-As relacións coa confraría.</p>
<p>Das reunións que teña previsto celebra-la asemblea xeral e a xunta directiva da agrupación darase conta ó patrón maior cunha antelación de 3 días. Así mesmo, remitiránselle as actas das reunións, no prazo máis breve posible.</p>
<p>Artigo 23º.-Os recursos da agrupación.</p>
<p>1. Serán recursos da agrupación:</p>
<p>a) As cotas dos asociados ou as derramas que se fixen sobre as vendas en lonxa.</p>
<p>b) As subvencións recibidas, que serán solicitadas pola confraría por instancia da propia agrupación.</p>
<p>c) As doazóns e contribucións que reciba.</p>
<p>d) Os xuros das súas contas bancarias e calquera outro recurso que, conforme a lexislación e os estatutos da confraría, lle puidese ser atribuído.</p>
<p>2. A disposición de fondos desta conta corresponderalles conxuntamente ó patrón maior, ó presidente da agrupación e ó tesoureiro.</p>
<p>3. A documentación xustificativa da actividade económica, así como as contas anuais, estarán en todo momento á disposición dos socios que desexen examinalas.</p>
<p>4. Cando as necesidades por cubrir así o aconsellen, a agrupación poderá establecer cotas específicas, co fin de facer fronte ós gastos que poida ocasiona-la explotación marisqueira conxunta, a vixilancia, a adquisición de semente, así como outros semellantes.</p>
<p>Artigo 24º.-O réxime electoral.</p>
<p>1. Rematado o período de mandato dos órganos rectores, nun prazo máximo de tres meses, por proposta da xunta directiva, a asemblea xeral acordará a iniciación do proceso electoral.</p>
<p>2. Os vocais da xunta directiva, así como o presidente da agrupación continuarán en funcións ata a toma de posesión dos candidatos elixidos.</p>
<p>Artigo 25º.-A comisión electoral.</p>
<p>1. A comisión electoral, que se constituirá con ocasión de cada convocatoria, estará composta por:</p>
<p>a) Un presidente, que será o socio de maior antigüidade na confraría e membro da agrupación.</p>
<p>b) O membro da agrupación de maior idade en activo.</p>
<p>c) O membro da agrupación de menor idade en activo.</p>
<p>d) O vicepatrón maior primeiro.</p>
<p>e) O secretario da agrupación.</p>
<p>f) No caso de concorreren ás eleccións, non poderán formar parte da comisión electoral os anteriormente citados.</p>
<p>2. Correspóndelle á comisión electoral:</p>
<p>a) Elaborar e propoñerlle á xunta directiva, para a súa aprobación, o plan, as normas e o calendario que corresponderá a todo o proceso electoral.</p>
<p>b) Publica-lo censo electoral, que estará exposto ó público durante un prazo de 15 días, no taboleiro de anuncios da confraría e da agrupación, sendo susceptible de reclamacións e impugnacións por parte dos electores, sobre exclusións e inclusións, ante a comisión electoral.</p>
<p>c) Proclama-las candidaturas así como os candidatos electos.</p>
<p>d) Nomea-los membros da mesa electoral e os seus suplentes.</p>
<p>A comisión electoral considerarase disolta finalizado o proceso de eleccións dos órganos de goberno e unha vez resoltas cantas cuestións e reclamacións se presentasen en relación con el.</p>
<p>Artigo 26º.-O censo electoral.</p>
<p>O secretario da agrupación entregaralle á comisión electoral o censo electoral actualizado.</p>
<p>Artigo 27º.-As normas e plans electorais.</p>
<p>As normas e plans electorais deberán regular, como mínimo:</p>
<p>1. Requisitos para exerce-lo dereito ó voto:</p>
<p>a) Ter 18 anos cumpridos o día en que se celebren as votacións.</p>
<p>b) Non estar inhabilitado para o exercicio deste dereito por norma legal, estatutaria ou resolución firme de órgano competente.</p>
<p>c) Estar incluído na lista electoral actualizada.</p>
<p>2. Requisitos para ser elixible, ademais das condicións xerais para ser elector, deberán cumpri-los seguintes:</p>
<p>a) Saber ler e escribir.</p>
<p>b) Non estar inhabilitado por acordo, resolución ou sentencia de órgano competente, dos que derive a suspensión ou inhabilitación para o exercicio de cargo representativo.</p>
<p>c) Ser proposto, alomenos, por dous membros da agrupación.</p>
<p>d) Ser proclamado candidato.</p>
<p>3. Voto por correo.</p>
<p>Os electores poderán exerce-lo seu dereito ó voto por correo de acordo co seguinte procedemento:</p>
<p>a) A papeleta de voto introducirase nun sobre.</p>
<p>b) O sobre que conteña a papeleta será introducido, xunto coa fotocopia compulsada do documento nacional de identidade, noutro sobre que será enviado ó presidente da mesa electoral.</p>
<p>c) A comisión electoral establecerá os prazos para poder exerce-lo voto por correo.</p>
<p>Artigo 28º.-A mesa electoral.</p>
<p>1. A mesa electoral estará composta por un presidente, que será o patrón maior da confraría, por tres vocais, dos que un será o presidente da agrupación, e os outros dous o traballador con máis antigüidade na pertenza á agrupación e na confraría, e o secretario da agrupación.</p>
<p>2. A mesa electoral será a encargada de presidi-la votación, realiza-lo escrutinio e resolve-las reclamacións que se produzan en relación con estas. As súas resolucións serán susceptibles de recurso perante a comisión electoral, no prazo de dous días desde a celebración do proceso.</p>
<p>3. Tódolos actos e acordos da comisión electoral serán susceptibles de recurso administrativo ordinario perante a Consellería de Pesca, Marisqueo e Acuicultura.</p>
<p>Artigo 29º.-O réxime sancionador.</p>
<p>Os socios da agrupación poderán ser sancionados por infrinxi-lo regulamento de réxime interno ou incumpri-los acordos da asemblea xeral ou da xunta directiva.</p>
<p>Artigo 30º.-O procedemento sancionador.</p>
<p>1. O procedemento sancionador axustarase ó previsto no Real decreto 1398/1993, do 4 de agosto, polo que se aproba o Regulamento para o exercicio da potestade sancionadora, sempre a través da apertura do oportuno expediente, comunicación dos cargos ó socio expedientado e trámite de audiencia.</p>
<p>2. As infraccións, que se determinarán en cada regulamento de réxime interior, deberán, obrigatoriamente, clasificarse en leves, graves e moi graves.</p>
<p>3. As sancións deberán estar fixadas en cada regulamento de réxime interior.</p>
<p>4. Os órganos competentes para a imposición das correspondentes sancións serán:</p>
<p>a) O presidente, cando se trate dunha infracción leve.</p>
<p>b) A xunta directiva, cando se trate dunha infracción grave.</p>
<p>c) A asemblea xeral, cando se trate dunha infracción moi grave.</p>
<p>5. A incoación do expediente correspóndelle ó presidente da agrupación.</p>
<p>6. Contra a resolución que poña fin ó procedemento sancionador poderá interpoñerse recurso administrativo ordinario perante a Consellería de Pesca, Marisqueo e Acuicultura.</p>
<p>Artigo 31º.-A reforma do regulamento.</p>
<p>1. O regulamento interno só poderá ser modificado pola asemblea xeral, en reunión convocada para o efecto e aprobado pola xunta xeral da confraría, dando conta á Consellería de Pesca, Marisqueo e Acuicultura para a súa ratificación.</p>
<p>2. Necesitarase o voto favorable das dúas terceiras partes dos socios presentes sempre que representen alomenos a metade dos membros da agrupación para a modificación do regulamento interno.</p>
<p>Artigo 32º.-A disolución da agrupación.</p>
<p>1. A disolución da agrupación só poderá ser acordada pola asemblea xeral e necesitarase o voto favorable das dúas terceiras partes dos socios.</p>
<p>2. No suposto de disolución, constituirase unha comisión, composta por seis socios, que terá como función liquida-los dereitos e obrigas pendentes.</p>
<p>Disposición transitoria</p>
<p>As agrupacións xa constituídas no momento da entrada en vigor desta orde deberán adapta-lo seu regulamento de réxime interior ó contido desta no prazo de tres meses.</p>
<p>Disposicións derradeiras</p>
<p>Primeira.-Facúltase o secretario xeral da Consellería de Pesca, Marisqueo e Acuicultura para dictar cantas disposicións sexan necesarias para o desenvolvemento e cumprimento da presente orde.</p>
<p>Segunda.-A presente orde entrará en vigor o día seguinte ó da súa publicación.</p>
<p>Santiago de Compostela, 4 de xaneiro de 1999.</p>
<p>P.O. (17-12-1997, DOG nº 246, do 22 de decembro)</p>
<p>Juan José Álvarez Pérez</p>
<p>Secretario xeral da Consellería de Pesca,</p>
<p>Marisqueo e Acuicultura</p>

