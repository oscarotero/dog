---
date: '1999-07-21'
id: CACA
page: 9432
number: 139
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Orde do 28 de xuño de 1999 pola que se declara de interese galego a Fundación
  Eulogio Gómez Franqueira e se ordena a súa inscrición no Rexistro de
  Fundacións de Interese Galego.
range: Orde
url: 'https://www.xunta.gal/dog/Publicados/1999/19990721/AnuncioCACA_gl.html'
---
<p>Con data do 1 de xuño de 1999 foi publicada no Diario Oficial de Galicia a orde da Consellería da Presidencia e Administración Pública, do 11 de maio de 1999, pola que se clasifica como de interese social a Fundación Eulogio Gómez Franqueira, adscribíndoa á Consellería de Xustiza, Interior e Relacións Laborais, que exercerá plenamente o protectorado sobre ela.</p>
<p>Esta fundación, de acordo co establecido no artigo 6 dos seus estatutos, ten como obxecto:</p>
<p>-O impulso e desenvolvemento do cooperativismo e outras formas de economía social, impulsando a formación e educación dos seus socios e traballadores nos principios cooperativos, así como a difusión das características do cooperativismo en Galicia, e a promoción das relacións intercooperativas. Tamén procurará a promoción cultural e profesional do seu contorno e da comunidade en xeral.</p>
<p>-A anterior enumeración de obxectivos ou finalidades da fundación non ten carácter limitativo, non entraña a exclusión doutros, nin orde de prelación entre eles.</p>
<p>-O padroado terá liberdade para determina-la actividade da fundación, dentro dos seus fins, entre aqueles obxectivos que, en criterio daquel, sexan os máis axustados e convenientes en cada momento.</p>
<p>Por todo isto, en virtude das competencias que me confire o artigo 34 da Lei 1/1983, do 22 de febreiro, reguladora da Xunta de Galicia e do seu presidente, e segundo o establecido no artigo 8 da Lei 7/1983, do 22 de xuño, de réxime das fundacións de interese galego, modificada pola Lei 11/1991, do 8 de novembro, e artigo 32.31º a) do Decreto 248/1992, do 18 de xuño, polo que se aproba o</p>
<p>Regulamento de organización e funcionamento do protectorado das fundacións de interese galego,</p>
<p>DISPOÑO:</p>
<p>Primeiro.-Declarar de interese galego a Fundación Eulogio Gómez Franqueira, ó cumpri-los seus estatutos as prescricións que, para tal efecto, sinala a vixente lexislación en materia de fundacións de interese galego.</p>
<p>Segundo.-Ordena-la inscrición da Fundación Eulogio Gómez Franqueira no Rexistro de Fundacións de Interese Galego, Sección da Consellería de Xustiza, Interior e Relacións Laborais, para os efectos constitutivos que sinala o artigo 8 da Lei 7/1983, do 22 de xuño, de réxime das fundacións de interese galego, modificada pola Lei 11/1991, do 8 de novembro.</p>
<p>Terceiro.-A dita fundación queda sometida ó disposto no resto da normativa de xeral aplicación, en especial á obriga de lles dar publicidade suficiente ás súas actividades e á ausencia de ánimo de lucro na prestación dos seus servicios, quedando obrigada a lle render contas anualmente ó protectorado e xustificar, a través dunha memoria anual, o cumprimento das cargas fundacionais, así como presentarlle-lo proxecto do orzamento ó protectorado con anterioridade ó inicio do exercicio económico para o que se formula, e debendo socilita-las preceptivas autorizacións do protectorado cando sexan necesarias.</p>
<p>Santiago de Compostela, 28 de xuño de 1999.</p>
<p>Jesús Carlos Palmou Lorenzo</p>
<p>Conselleiro de Xustiza, Interior e Relacións Laborais</p>

