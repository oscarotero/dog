---
date: '1999-07-21'
id: CACE
page: 9432
number: 139
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 11 de xuño de 1999 pola que se ordena a publicación do convenio
  de colaboración entre o Ministerio de Traballo e Asuntos Sociais e a
  Comunidade Autónoma de Galicia en materia de inspección de traballo e
  Seguridade Social.
range: Resolución
url: 'https://www.xunta.gal/dog/Publicados/1999/19990721/AnuncioCACE_gl.html'
---
<p>Subscrito, con data do 8 de xuño de 1999, un convenio de colaboración entre o Ministerio de Traballo e Asuntos Sociais e a Comunidade Autónoma de Galicia en materia de inspección de traballo e Seguridade Social, procede a súa publicación no Diario Oficial de Galicia do dito convenio, que figura como anexo desta resolución.</p>
<p>Santiago de Compostela, 11 de xuño de 1999.</p>
<p>Jesús C. Palmou Lorenzo</p>
<p>Conselleiro de Xustiza, Interior e Relacións Laborais</p>
<p>Convenio de colaboración entre o Ministerio de Traballo e Asuntos Sociais e a Comunidade Autónoma de Galicia en materia de inspección de traballo e Seguridade Social</p>
<p>En Madrid o oito de xuño de mil novecentos noventa e nove.</p>
<p>Dunha parte, Manuel Pimentel Siles, ministro de Traballo e Asuntos Sociais.</p>
<p>Doutra parte, Jesús Carlos Palmou Lorenzo, Conselleiro de Xustiza, Interior e Relacións Laborais.</p>
<p>Interveñen Manuel Pimentel Siles, ministro de Traballo e Asuntos Sociais, nomeado por Real decreto 77/1999, do 18 de xaneiro (Boletín Oficial del Estado número 16 do día 19), en nome e representación da Administración xeral do Estado actuando en virtude das competencias que lle confire o acordo adoptado polo Consello de Ministros na súa sesión do 3 de xullo de 1998 (Boletín Oficial del Estado do día 17).</p>
<p>Jesús Carlos Palmou Lorenzo, conselleiro de Xustiza, Interior e Relacións Laborais, nomeado por Decreto 349/1997, do 9 de decembro, en nome e representación da Comunidade Autónoma de Galicia, en virtude das competencias que lle confire o artigo 34.10º da Lei 1/1983, do 1 de febreiro, reguladora da Xunta e o seu presidente.</p>
<p>Manifestan que a Lei 42/1997, do 14 de novembro, ordenadora da Inspección de Traballo e Seguridade Social (Boletín Oficial del Estado número 274 do día 15), no seu artigo 1 configura a dita Inspección como un servicio público cos cometidos e funcións no dito instrumento legal, baixo os principios de concepción única e integral do Sistema de Inspección de Traballo e Seguridade Social.</p>
<p>Que o ámbito de actuación da dita inspección corresponde a materias de competencia da Administración xeral do Estado e da Comunidade Autónoma de Galicia, actuando a inspección en dependencia funcional de cada unha das ditas administracións por razón da titularidade da materia sobre a que recaia cada actuación, sen prexuízo do carácter integrado e unitario das súas actuacións (artigos 18.2º e 19.2º da citada lei).</p>
<p>Que, consecuentemente, a precitada Lei 42/1997 dispuxo órganos colexiados para a colaboración e cooperación recíprocas entre as administracións con competencias en materia de Inspección de Traballo e Seguridade Social (artigo 15), mediante a Conferencia Sectorial de Asuntos Laborais (artigo 16), a constitución no ámbito territorial de cada autonomía das novas comisións territoriais da Inspección de Traballo e Seguridade Social así como o instrumento do acordo bilateral entre a Administración xeral do Estado e a de cada Comunidade Autónoma (artigo 17), sen prexuízo da integración orgánica do Sistema de Inspección (artigo 18).</p>
<p>Que, en beneficio do interese xeral, a citada lei, no seu artigo 17, establece o instrumento do acordo bilateral entre a Administración xeral do Estado e a da Comunidade Autónoma de Galicia para impulsar e asegura-la efectividade dos principios de colaboración e cooperación entre ámbalas administracións, como esencial ó modelo de organización territorial do Estado implantado pola Constitución.</p>
<p>Que, polo tanto, ámbalas administracións subscriben este acordo, ó amparo do invocado artigo 17 da Lei 42/1997, do 14 de novembro, para establecer e definir canto atinxe á Comisión Territorial da Inspección de Traballo e Seguridade Social en Galicia</p>
<p>que prevé o dito precepto, e cantas outras materias de interese común afecten o bo funcionamento e eficacia da citada inspección no territorio da referida Comunidade Autónoma, no marco legal de unidade institucional e coherencia de actuación no Sistema da Inspección de Traballo e Seguridade Social. E que, así mesmo, ámbalas partes manifestan que este acordo non supón para as administracións xeral do Estado e de Galicia limitación nin renuncia de futuro para, á finalización da vixencia del, acordar novo pacto no marco do antedito precepto legal.</p>
<p>Por todo iso, a Administración xeral do Estado e a Comunidade Autónoma de Galicia, desde o mutuo respecto ás competencias e organización de ámbalas administracións públicas que inspira este acto, con suxeición ó ordenamento xurídico vixente, subscriben este acordo bilateral para o desenvolvemento efectivo dos principios de recíproca colaboración e cooperación para a consecución dos fins públicos asignados á Inspección de Traballo e Seguridade Social, de acordo coas seguintes cláusulas:</p>
<p>Primeira.-Obxecto do acordo.</p>
<p>Este acordo bilateral ten por obxecto o cumprimento das previsións do artigo 17 da Lei 42/1997, do 14 de novembro, ordenadora da Inspección de Traballo e Seguridade Social, no que atinxe á regulación da Comisión Territorial e demais materias previstas no dito precepto no ámbito territorial de Galicia.</p>
<p>Este acordo insírese no marco da citada Lei 42/1997, das Cortes xerais e na súa normativa de desenvolvemento.</p>
<p>Segunda.-Carácter e composición da Comisión Territorial da Inspección de Traballo e Seguridade Social de Galicia.</p>
<p>2.1. A Comisión Territorial da Inspección de Traballo e Seguridade Social é un órgano colexiado para a cooperación e colaboración mutuas na materia das administracións xeral do Estado e da Comunidade Autónoma de Galicia.</p>
<p>2.2. A presidencia da Comisión Territorial correspóndelle ó conselleiro de Xustiza, Interior e Relacións Laborais da Comunidade Autónoma de Galicia, que poderá delega-la presidencia de sesións noutra autoridade da Comunidade Autónoma con rango, alomenos, de director xeral.</p>
<p>2.3. A Comisión Territorial terá un número igual de membros das dúas administracións públicas asinantes deste acordo.</p>
<p>Pola Administración xeral do Estado compoñen a Comisión Territorial o delegado do Goberno en Galicia ou o seu representante, a Autoridade central da Inspección de Traballo e Seguridade Social ou o seu representante, e cadanseu representante do Instituto Nacional da Seguridade Social e da Tesourería Xeral da Seguridade Social. Pola Administración da Comunidade Autónoma de Galicia formarán parte da dita comisión, a Secretaría Xeral da Consellería de Xustiza, Interior e Relacións Laborais, o director xeral de Rela</p>
<p>cións Laborais e outro membro designado polo presidente da Comisión Territorial.</p>
<p>Será secretario, con voz pero sen voto, da Comisión Territorial o director territorial da Inspección de Traballo e Seguridade Social.</p>
<p>2.4. A sede da Comisión Territorial radicará nos locais da Dirección Territorial de Traballo e Seguridade Social, sen prexuízo de que as súas sesións poidan ter lugar en Santiago de Compostela ou noutro lugar, se así o decidise o seu presidente.</p>
<p>Terceira.-Cometidos da Comisión Territorial.</p>
<p>En desenvolvemento do artigo 17 da Lei 42/1997, do 14 de novembro, sinálanse neste acordo como cometidos da Comisión Territorial da Inspección de Traballo e Seguridade Social de Galicia os seguintes:</p>
<p>-Determinación anual do Programa Territorial de Obxectivos para a acción inspectora, correspondente ó ámbito territorial de Galicia, que terá carácter integrado das materias de titularidade competencial autonómica, supraautonómica e estatal. Os obxectivos que se establezan terán a correspondente desagregación provincial para efectos da súa execución.</p>
<p>-Integración no dito Programa Territorial dos Obxectivos Xerais en materias de competencia estatal e de ámbito supraautonómico, así como os que resulten de acordos da Conferencia Sectorial de Asuntos Laborais, na medida que o desenvolvemento e execución da correspondente acción inspectora teña que efectuarse en Galicia.</p>
<p>-Definición de programas de acción inspectora en materias en que a Comunidade Autónoma de Galicia dispoña de competencia lexislativa plena, conforme o disposto na disposición adicional sexta da Lei ordenadora da Inspección de Traballo e Seguridade Social.</p>
<p>-Coñece-las propostas dos órganos representativos de consulta, asesoramento e participación institucional, en materia da orde social, obxecto da actividade da Inspección de Traballo e Seguridade Social.</p>
<p>-Seguimento xeral do grao de execución dos programas de obxectivos formulados pola propia comisión.</p>
<p>-Determinación das fórmulas prácticas para a materialización das colaboracións doutros sectores de ámbalas administracións que resulten necesarias para que a citada inspección poida acada-los obxectivos establecidos nos anteditos programas, entre os que figurarán as relativas á colaboración e auxilio das facendas autonómicas e da unidade de Policía adscrita á Xunta de Galicia e policías locais.</p>
<p>-Definición dos supostos no que a Inspección de Traballo e Seguridade Social teña que dispoñer da colaboración técnica e pericial dos servicios técnicos de Prevención Laboral da Comunidade Autónoma de Galicia, incluso con constitución de equipos de inspectores e membros dos ditos servicios, se así se crese conveniente.</p>
<p>-Determinación, se é o caso, das accións de perfeccionamento e especialización de coñecementos profesionais dos inspectores e subinspectores con destino en Galicia, de conformidade co artigo 20.3º da lei ordenadora.</p>
<p>-A consulta coas organizacións sindicais e empresariais a que se refire o artigo 40.4º da Lei 31/1995, do 8 de novembro, de prevención de riscos laborais.</p>
<p>Cuarta.-Réxime de funcionamento da Comisión Territorial da Inspección de Traballo e Seguridade Social.</p>
<p>A Comisión Territorial da Inspección de Traballo e Seguridade Social de Galicia poderá establece-las súas propias normas de funcionamento de acordo co que establece o artigo 22.2º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Quinta.-Designación e cesamento de postos directivos.</p>
<p>5.1. O posto de director territorial da Inspección de Traballo e Seguridade Social en Galicia será desempeñado por un funcionario do Corpo superior de inspectores de Traballo e Seguridade Social cos requisitos establecidos polas normas regulamentarias de aplicación. A súa designación e o cesamento será efectuado polo subsecretario de Traballo e Asuntos Sociais por proposta conxunta da Consellería de Xustiza, Interior e Relacións Laborais da Comunidade Autónoma de Galicia e da autoridade central da Inspección de Traballo e Seguridade Social.</p>
<p>5.2. Os postos de xefe das inspeccións provinciais serán desempeñados por funcionarios do antedito corpo. A súa designación e o cesamento será formalizado polo subsecretario de Traballo e Asuntos Sociais, por proposta da autoridade central e logo de consulta para o efecto coa Consellería de Xustiza, Interior e Relacións Laborais da Xunta de Galicia.</p>
<p>5.3. Os demais postos de traballo da Inspección de Traballo e Seguridade Social en Galicia cubriranse polo sistema xeral vixente na función pública, de conformidade co disposto no artigo 20.2º da Lei ordenadora da Inspección de Traballo e Seguridade Social.</p>
<p>Sexta.-Outras cuestións relativas á inspección de traballo e Seguridade Social en Galicia.</p>
<p>6.1. A colaboración e cooperación interinstitucional na materia deste acordo establécese con carácter habitual entre o presidente da antedita Comisión Territorial ou autoridade en que delegue e a autoridade central da Inspección de Traballo e Seguridade Social. A dita autoridade central comunicaralle ó referido presidente, nos termos do artigo 21.2º da citada lei ordenadora, os acordos e obxectivos xerais ou de competencia estatal no territorio. O presidente da Comisión Territorial comunicaralle á referida autoridade central a programación establecida pola comisión para o territorio de Galicia e, se é o caso, as modificacións que se produzan.</p>
<p>6.2. As denominacións e delimitacións de zonas e demarcacións territoriais para efectos da organización da acción inspectora poderán adaptarse ás que con carácter xeral teña a Comunidade Autónoma de Galicia e ás zonas de cada Administración da Tesourería xeral da Seguridade Social.</p>
<p>6.3. Serán habilitados locais para o seu uso exclusivo pola Inspección de Traballo e Seguridade Social, e mentres sexa materialmente posible o dito réxime, os locais adscritos á dita inspección separaranse internamente dos destinados a outros servicios ou atencións. Dispoñeranse espacios específicos para a Dirección Territorial da Inspección de Traballo e Seguridade Social en Galicia, coas axeitadas dimensións e dignidade.</p>
<p>6.4. No exterior dos edificios adscritos á Inspección de Traballo e Seguridade Social de Galicia ondearán as bandeiras de España, de Galicia e da Unión Europea. Os rótulos identificativos nos ditos edificios expresaranse en galego e en castelán, como linguas cooficiais.</p>
<p>6.5. Nas súas relacións coa Inspección de Traballo e Seguridade Social en Galicia garánteselle ó administrado que será atendido na lingua cooficial pola que opte, conforme a normativa aplicable no territorio de Galicia. Nos impresos e documentos que utilice a dita inspección haberá que aterse ós acordos que se adopten ó respecto os órganos a que se refire o punto seguinte, para a aplicación da normativa vixente.</p>
<p>6.6. A Consellería de Xustiza, Interior e Relacións Laborais da Comunidade Autónoma de Galicia e a Autoridade central da Inspección de Traballo e Seguridade Social adoptarán de común acordo as medidas que permitan as conexións informáticas da citada inspección cos servicios da Administración autonómica de Galicia, en materias con título competencial desta última, e en materias da competencia da Administración xeral do Estado que garden relación cos cometidos que competen á Comunidade Autónoma de Galicia. E tamén as ditas autoridades poderán acordar mecanismos de mutua información na esfera das competencias de ámbalas administracións públicas, por conducto das conexións que se establezan coa citada inspección.</p>
<p>6.7. As autoridades citadas no subpunto anterior acordarán a constitución de unidades especializadas que se consideren convenientes para o mellor desenvolvemento da función inspectora, así como a designación do inspector que desempeñe a súa xefatura cando o seu ámbito corresponda basicamente a competencias autonómicas, nos termos do artigo 19.1º da Lei 42/1997, do 14 de novembro, e as súas normas regulamentarias. No acordo de establecemento de tales unidades especializadas, teranse en conta os respectivos cadros de persoal e as prazas que figuren na relación de postos de traballo, a entidade de cada demarcación e o número e complexidade dos asuntos que coñece a inspección en cada demarcación e na respectiva área funcional de actuación.</p>
<p>Sétima.-Participación da inspección en órganos colexiados das administracións.</p>
<p>O director territorial ou, se é o caso, o xefe da Inspección Provincial de Traballo e Seguridade Social participará, como representante da Administración, en todos aqueles órganos colexiados das administracións xeral do Estado ou da Comunidade Autónoma de Gali</p>
<p>cia, en que vén participando ata este momento. Se se constitúen novos órganos da indicada natureza, as Autoridades citadas no subpunto 6.6º deste acordo bilateral disporán de mutuo acordo o que corresponda.</p>
<p>Oitava.-Vixencia deste acordo.</p>
<p>Este acordo bilateral entrará en vigor á súa sinatura e terá unha duración de catro anos, prorrogándose pola tácita de non mediar denuncia cunha antelación de seis meses.</p>
<p>As autoridades pertinentes disporán a publicación deste acordo bilateral no Boletín Oficial del Estado e no Diario Oficial de Galicia.</p>
<p>E en proba de conformidade, subscriben este acordo en duplicado exemplar, no lugar e data indicados ó inicio.</p>
<p>Manuel Pimentel SilesJesús Carlos Palmou Lorenzo</p>
<p>Ministro de TraballoConselleiro de Xustiza,</p>
<p>e Asuntos SociaisInterior e Relacións Laborais</p>

