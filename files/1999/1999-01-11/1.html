---
date: '1999-01-11'
id: 246E
page: 260
number: 5
agency: 'CONSELLERÍA DE POLÍTICA TERRITORIAL, OBRAS PÚBLICAS E VIVENDA'
section: III. OUTRAS DISPOSICIÓNS
title: >-
  Resolución do 29 de decembro de 1998 relativa ó servicio de transportes na ría
  de Vigo.
range: Resolución
url: 'https://www.xunta.gal/dog/Publicados/1999/19990111/Anuncio246E_gl.html'
---
<p>O transporte pola ría de Vigo estivo sometido no pasado a tensións e disfuncións que nuns casos respondían a problemas de competencia entre empresas que non encaixaban dentro do marco normal de competencia leal entre empresas ou que se traduciron en episodios de confrontacións físicas e subseguintes actuacións, en sede xurisdiccional e, mesmo, en pronunciamentos do Tribunal de Defensa de Competencia.</p>
<p>Noutros supostos, a conflictividade derivada da situación dun prestatario único nun contexto de regulación que non permitía exercer un control axeitado sobre o prestatario.</p>
<p>As dúas cuestións foron susperadas coa regulación establecida na resolución da Dirección Xeral de Transportes con data do 28-8-1997.</p>
<p>No momento presente atopámonos nun réxime transitorio no que a referida resolución desta dirección xeral outorga máis garantías ós usuarios e ós prestatarios do servicio pero que está destinada a ter unha vixencia no tempo xa que declara que vén establecida como un paso intermedio cara á regulación do servicio en réxime concesional en exclusiva fronte ó sistema actual de apertura a unha pluralidade de operadores.</p>
<p>Neste sentido, estase a tramitar no Parlamento galego un proxecto de lei que declararía de titularidade pública o transporte na ría de Vigo.</p>
<p>Noutra orde de cousas, cabe sinalar que unha das cuestións que considerou esta dirección xeral como un condicionamento da regulación do réxime de prestación do servicio da ría é a situación do persoal que viña prestando servicios no transporte da ría o que levou a recoller esta cuestión entre as que deberían valorarse na adxudicación do servicio concesional.</p>
<p>Por outra banda, a regulación actual do servicio establecida por Resolución con data do 28-8-1997 esixe unha adscrición de medios materiais que pode resultar desproporcionada nun escenario como o actual no que se prevé un cambio radical de réxime xurídico nun prazo curto de tempo ó pasar da liberdade de acceso ó mercado de explotación monopolística dunha empresa.</p>
<p>Noutra orde de cousas, as prórrogas anuais de resolucións previstas na devandita resolución non se concilian coa previsión razoable de implantación de réxime concesional nun prazo moi breve.</p>
<p>En virtude de canto antecede, co fin de acadar unha maior transparencia en relación coas perspectivas futuras de prestación do servicio de transporte na ría de Vigo e evitar prexuízos ós axentes económicos, esta dirección xeral</p>
<p>ACORDA:</p>
<p>1. As prórrogas de autorizacións previstas na cláusula terceira da resolución con data do 28-8-1997 concederanse, cando proceda, por períodos de 3 meses renovables coa mesma ou inferior duración segundo o criterio da Dirección Xeral de Transportes.</p>
<p>Non se admitirán novas solicitudes de autorización administrativa para presta-lo servicio de transporte regulado na devandita resolución ata que esta dirección xeral, atendendo as circunstancias concorrentes, fundamentalmente as previsións de implantación do sistema concesional e o interese público, considere preciso habilita-la dita posibilidade, todo isto sen prexuízo da concorrencia á licitación do servicio concesional por calquera operadora que cumpra os requisitos mínimos que a lexislación esixa e as bases do concurso prevexan.</p>
<p>A presente resolución entrará en vigor o día seguinte o da súa publicación no DOG.</p>
<p>Santiago de Compostela, 29 de decembro de 1998.</p>
<p>Juan Carlos Villarino Tejada</p>
<p>Director xeral de Transportes</p>
<p>11667</p>

