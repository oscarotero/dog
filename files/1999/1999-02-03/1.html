---
date: '1999-02-03'
id: 37D2
page: 1
number: 22
agency: 'CONSELLERÍA DE AGRICULTURA, GANDERÍA E POLÍTICA AGROALIMENTARIA'
section: I. DISPOSICIÓNS XERAIS
title: >-
  Orde do 22 de xaneiro de 1999 pola que se derroga parcialmente a do 2 de
  febreiro de 1998, pola que se modifican as condicións de movemento de gando
  porcino.
range: Orde
url: 'https://www.xunta.gal/dog/Publicados/1999/19990203/Anuncio37D2_gl.html'
---
<p>Mediante a orde da Consellería de Agricultura, Gandería e Política Agroalimentaria do 2 de febreiro de 1998, modificáronse as condicións do movemento de gando porcino, baseándose en que as circunstancias epizootiolóxicas eran desfavorables. Estas circunstancias esixían modifica-lo sistema de control no movemento dos animais desta especie, para evita-la posible aparición e difusión da peste porcina clásica.</p>
<p>Os controis e medidas de loita adoptados nas áreas afectadas evitaron a aparición desta enfermidade nos efectivos do gando porcino en Galicia e permitiron un silencio epidemiolóxico que fai posible restaura-lo documento de traslado de animais como medio de control do movemento de gando dentro do ámbito exclusivo da Comunidade Autónoma de Galicia.</p>
<p>En consecuencia, de acordo co disposto no artigo 30.1º.3 do Estatuto de autonomía de Galicia e no uso das facultades que me confire a Lei 1/1983, do 22 de febreiro, reguladora da Xunta e do seu presidente,</p>
<p>DISPOÑO:</p>
<p>Artigo 1º</p>
<p>Suprímese o disposto nos artigos 1º e 2º da orde da Consellería de Agricultura, Gandería e Política Agroalimentaria, do 2 de febreiro de 1998, no que se refire á utilización dos documentos de traslado de animais.</p>
<p>Artigo 2º</p>
<p>Os documentos de traslado de animais poderán ser utilizados nas condicións establecidas na orde da Consellería de Agricultura, Gandería e Política Agroalimentaria do 28 de agosto de 1995, especialmente no seu artigo 6º e unicamente para o movemento de animais da especie porcina que se realicen directamente desde a explotación ó centro de sacrificio.</p>
<p>Disposicións derradeiras</p>
<p>Primeira.-Facúltase o director xeral de Producción Agropecuaria para dicta-las disposicións necesarias para o desenvolvemento e cumprimento da presente orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 22 de xaneiro de 1999.</p>
<p>Cástor Gago Álvarez</p>
<p>Conselleiro de Agricultura, Gandería</p>
<p>e Política Agroalimentaria</p>

