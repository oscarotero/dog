---
date: '1999-05-14'
id: 7D5E
page: 5
number: 92
agency: 'CONSELLERÍA DE FAMILIA E PROMOCIÓN DO EMPREGO, MULLER E XUVENTUDE'
section: III. OUTRAS DISPOSICIÓNS
title: >-
  Orde do 30 de abril de 1999 pola que se convoca o XV Certame Galego de
  Fotografía Xuventude 99.
range: Orde
url: 'https://www.xunta.gal/dog/Publicados/1999/19990514/Anuncio7D5E_gl.html'
---
<p>O Real decreto 2434/1982, do 24 de xullo, sobre traspaso de funcións e servicios do Estado á Comunidade Autónoma de Galicia en materia de cultura, especifica no seu anexo I.B.3.h que aquela asume as competencias de promoción e organización de actividades de animación sociocultural no ámbito artístico, artesanal, turístico e de aire libre, dirixidas ós sectores da xuventude, infancia, terceira idade e sectores marxinados.</p>
<p>Neste marco competencial, o ámbito cultural e artístico no que respecta á xuventude é compartido conxuntamente polas consellerías de Familia e Promoción do Emprego, Muller e Xuventude, que a través da Dirección Xeral de Xuventude desenvolve o programa Fomento da actividade xuvenil, que ten entre os seus obxectivos básicos promociona-la actividade cultural e artística entre a nosa xuventude, e a Consellería de Cultura, Comunicación Social e Turismo, a través da súa Dirección Xeral de Promoción Cultural, que ten, entre outras funcións, a de colaborar no desenvolvemento do teatro, a danza, a música, as artes líricas e coreográficas, así como a posta en práctica de medidas de apoio para os artistas, de acordo co Decreto 488/1997, do 26 de decembro, e o Decreto 8/1998, do 8 de xaneiro, polos que, respectivamente, se establece a estructura orgánica de cada unha das ditas consellerías.</p>
<p>Polo exposto, a Consellería de Familia e Promoción do Emprego, Muller e Xuventude, consciente da importancia que ten facilitar vías polas que poida manifestarse a actividade e inquedanza artística individual e colectiva da xuventude galega, e contando coa colaboración da Consellería de Cultura, Comunicación Social e Turismo, dada a natureza das actividades que se van realizar, convoca unha serie de certames, concursos e mostras que abranguen un amplo abano de manifestacións de carácter artístico e artesanal e que constitúen o programa Certames e Mostras Xuventude 99.</p>
<p>Por todo isto,</p>
<p>DISPOÑO:</p>
<p>Artigo 1º</p>
<p>A Consellería de Familia e Promoción do Emprego, Muller e Xuventude convoca o XV Certame Galego de Fotografía Xuventude 99, segundo as bases que se establecen no anexo I desta orde, onde se regulan os aspectos relativos á participación, condicións xerais que van rexer na respectiva convocatoria, inscricións, desenvolvemento, premios e xurado.</p>
<p>Artigo 2º</p>
<p>O certame obxecto da presente convocatoria desenvolverase a través das delegacións provinciais da Consellería de Familia e Promoción do Emprego, Muller e Xuventude coa colaboración das delegacións provinciais da Consellería de Cultura, Comunicación Social e Turismo.</p>
<p>Artigo 3º</p>
<p>As actividades que impliquen o desenvolvemento deste certame serán custeadas con cargo ás partidas orzamentarias 14.05.355B.640.1 e 14.01.211A.640.0 dos orzamentos xerais da Comunidade Autónoma de Galicia para 1999.</p>
<p>Disposicións derradeiras</p>
<p>Primera.-Facúltase a directora xeral de Xuventude para dictar, no ámbito das súas competencias, as resolucións precisas para o desenvolvemento desta orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 30 de abril de 1999.</p>
<p>Manuela López Besteiro</p>
<p>Conselleira de Familia e Promoción do Emprego, Muller e Xuventude</p>
<p>ANEXO I</p>
<p>XV Certame Galego de Fotografía Xuventude 99</p>
<p>I. Participantes.</p>
<p>Xoves galegos ou residentes en Galicia con idades entre 16 e 30 anos, cumpridos durante o ano 1999.</p>
<p>II. Condicións xerais.</p>
<p>1. A modalidade é única, admitíndose branco e negro e cor en tódalas súas técnicas.</p>
<p>2. A temática fará referencia á xuventude en tódalas facetas da súa actividade.</p>
<p>3. Cada autor poderá presentar tódalas fotografías que desexe co mesmo lema e distinto título.</p>
<p>4. As fotografías deberán ser orixinais, non podendo estar publicadas nin ter recibido ningún premio.</p>
<p>5. Xunto coa obra presentada, o autor entregará un sobre pechado co lema escrito no seu exterior e no seu interior o boletín de inscrición que se indica no anexo III, xunto cunha fotocopia do DNI por ámbalas dúas caras.</p>
<p>6. Cada fotografía deberá ir montada en soporte consistente, recomendándose as medidas 40 x 50 cm. Na súa parte posterior deben leva-lo lema e o título correspondente.</p>
<p>7. As fotografías, tanto en cor como en branco e negro, terán as medidas seguintes:</p>
<p>Máximas: 30x40 cms.</p>
<p>Mínimas: 18x24 cms.</p>
<p>8. A organización non se responsabiliza de posibles roturas ou extravíos das obras. A Dirección Xeral de Xuventude subscribirá unha póliza que asegure as obras, de ata un máximo de 100.000 ptas. por obra.</p>
<p>9. A organización realizará un catálogo das obras seleccionadas, que lles enviará ós participantes.</p>
<p>10. As obras que reciban os premios establecidos quedarán en poder da Xunta de Galicia.</p>
<p>III. Inscricións.</p>
<p>As solicitudes deberán formularse no impreso normalizado que se indica no anexo II.</p>
<p>As fotografías xunto coa solicitude e o sobre pechado entregaranse no Servicio de Xuventude da Delegación da Consellería de Familia e Promoción do Emprego, Muller e Xuventude correspondente á provincia na que os interesados teñan fixada a súa residencia habitual, que pode ser en:</p>
<p>r/ Ronda da Muralla, 70-27003 Lugo.</p>
<p>Avda. de La Habana, 81-baixo-32004 Ourense.</p>
<p>r/ Durán Loriga, 9-1º-15003 A Coruña.</p>
<p>r/ Mª Berdiales 20-entreplanta-36203 Vigo.</p>
<p>Ou ben mandaranse por correo certificado, sen prexuízo do disposto no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>O prazo de presentación de solicitudes será ata o día 15 de setembro de 1999.</p>
<p>IV. Desenvolvemento.</p>
<p>Fase provincial.</p>
<p>O xurado seleccionará de entre as fotografías presentadas en cada provincia aquelas que ó seu xuízo e pola súa calidade e orixinalidade considere merecentes de acada-la seguinte fase.</p>
<p>Fase autonómica.</p>
<p>No mes de novembro de 1999 e na Casa da Xuventude de Ourense, realizarase unha exposición coas obras previamente seleccionadas na fase anterior, entre as que o xurado elixirá e premiará, se así o coidase conveniente, as tres mellores fotografías e a mellor colección.</p>
<p>V. Premios.</p>
<p>Establécense os premios seguintes:</p>
<p>Á mellor fotografía:</p>
<p>1º: 100.000 ptas.</p>
<p>2º: 75.000 ptas.</p>
<p>3º: 50.000 ptas.</p>
<p>Á mellor colección:</p>
<p>Un premio de 125.000 ptas.</p>
<p>Establécense así mesmo oito accésits de 20.000 ptas.</p>
<p>A xuízo do xurado, e segundo a calidade da obra, poderanse deixar desertos algúns premios.</p>
<p>Os premios serán únicos e indivisibles, e estarán suxeitos ás retencións correspondentes conforme a lexislación tributaria.</p>
<p>Cada autor non poderá recibir máis ca un premio.</p>
<p>Así mesmo, farase entrega a cada un dos participantes seleccionados na fase autonómica, dun diploma que acredite a súa participación neste Certame Galego da Fotografía.</p>
<p>A organización poderá montar unha exposición itinerante coas fotografías.</p>
<p>VI. Xurado.</p>
<p>Os xurados das fases provinciais e autonómica serán nomeados polos delegados provinciais da Consellería de Familia e Promoción do Emprego, Muller e Xuventude e da Consellería de Cultura, Comunicación Social e Turismo de Ourense, e estará formado por persoas cualificadas no campo da fotografía e da imaxe, recaendo a secretaría nun funcionario da Delegación Provincial da Consellería de Familia e Promoción do Emprego, Muller e Xuventude de Ourense.</p>
<p>A decisión do xurado será irrecorrible.</p>

