---
date: '1999-05-14'
id: 7D66
page: 5
number: 92
agency: 'CONSELLERÍA DE FAMILIA E PROMOCIÓN DO EMPREGO, MULLER E XUVENTUDE'
section: III. OUTRAS DISPOSICIÓNS
title: >-
  Orde do 30 de abril de 1999 pola que se convoca o X Certame Galego de Teatro
  Xuventude 99.
range: Orde
url: 'https://www.xunta.gal/dog/Publicados/1999/19990514/Anuncio7D66_gl.html'
---
<p>O Real decreto 2434/1982, do 24 de xullo, sobre traspaso de funcións e servicios do Estado á Comunidade Autónoma de Galicia en materia de cultura, especifica no seu anexo I.B.3.h que aquela asume as competencias de promoción e organización de actividades de animación sociocultural no ámbito artístico, artesanal, turístico e de aire libre, dirixidas ós sectores da xuventude, infancia, terceira idade e sectores marxinados.</p>
<p>Neste marco competencial, o ámbito cultural e artístico no que respecta á xuventude é compartido conxuntamente polas consellerías de Familia e Promoción do Emprego, Muller e Xuventude, que a través da Dirección Xeral de Xuventude desenvolve o programa «Fomento da actividade xuvenil», que ten entre os seus obxectivos básicos promociona-la actividade cultural e artística entre a nosa xuventude, e a Consellería de Cultura, Comunicación Social e Turismo, a través da súa Dirección Xeral de Promoción Cultural, que ten, entre outras funcións a de colaborar no desenvolvemento do teatro, a danza, a música, as artes líricas e coreográficas, así como a posta en práctica de medidas de apoio para os artistas, de acordo co Decreto 488/1997, do 26 de decembro, e o Decreto 8/1998, do 8 de xaneiro, polos que, respectivamente, se establece a estructura orgánica de cada unha das ditas consellerías.</p>
<p>Polo exposto, a Consellería de Familia e Promoción do Emprego, Muller e Xuventude, consciente da importancia que ten facilitar vías polas que poida manifestarse a actividade e inquedanza artística individual e colectiva da xuventude galega, e contando coa colaboración da Consellería de Cultura, Comunicación Social e Turismo, dada a natureza das actividades que se van realizar, convoca unha serie de certames, concursos e mostras que abranguen un amplo abano de manifestacións de carácter artístico e artesanal e que constitúen o programa Certames e Mostras Xuventude 99.</p>
<p>Por todo isto,</p>
<p>DISPOÑO:</p>
<p>Artigo 1º</p>
<p>A Consellería de Familia e Promoción do Emprego, Muller e Xuventude convoca o X Certame Galego de Teatro Xuventude 99, segundo as bases que se establecen no anexo I desta orde, onde se regulan os aspectos relativos á participación, condicións xerais que van rexer na respectiva convocatoria, inscricións, desenvolvemento, premios e xurado.</p>
<p>Artigo 2º</p>
<p>As actividades que impliquen o desenvolvemento deste certame serán custeadas con cargo á partida orzamentaria 14.05.355B.640.1 dos orzamentos xerais da Comunidade Autónoma de Galicia para 1999.</p>
<p>Disposicións derradeiras</p>
<p>Primeira.-Facúltase a directora xeral de Xuventude para dictar, no ámbito das súas competencias, as resolucións precisas para o desenvolvemento desta orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 30 de abril de 1999.</p>
<p>Manuela López Besteiro</p>
<p>Conselleira de Familia e Promoción do Emprego,</p>
<p>Muller e Xuventude</p>
<p>ANEXO I</p>
<p>X Certame Galego de Teatro Xuventude 99</p>
<p>I. Convocatoria.</p>
<p>A Dirección Xeral de Xuventude, da Consellería de Familia e Promoción do Emprego, Muller e Xuventude, en colaboración coa Dirección Xeral de Promoción Cultural da Consellería de Cultura, Comunicación Social e Turismo, convoca o X Certame Galego de Teatro Xuventude 99.</p>
<p>II. Participantes.</p>
<p>Poderán concorrer a este certame tódolos grupos teatrais, non profesionais, compostos por xoves galegos ou residentes en Galicia, que se inclúan dentro dalgunha das categorías da presente convocatoria.</p>
<p>III. Categorías.</p>
<p>Establécense catro categorías:</p>
<p>Categoría A: para grupos de teatro independentes, compostos por xoves de idade que non exceda dos 30 anos.</p>
<p>Categoría B: para grupos de teatro que se constitúan nos distintos centros de ensino primario e que agrupen xoves de idades que non superen os 12 anos.</p>
<p>Categoría C: para grupos de teatro que se constitúan nos distintos centros de ensino primario e secundario (EPO, ESO e EXB) e para grupos de teatro que se constitúan en institutos de bacharelato, centros de formación profesional de Galicia e que agrupen xoves con idades comprendidas entre os 12 e os 30 anos.</p>
<p>Categoría D: para grupos de teatro que se constitúan en escolas e facultades universitarias de Galicia e que as súas idades non superen os 30 anos.</p>
<p>As ditas idades enténdense cumpridas o 31-12-1999, agás dirección e equipo técnico.</p>
<p>IV. Condicións xerais.</p>
<p>1. As obras poderán ser de autores galegos, españois ou estranxeiros.</p>
<p>2. Poderán presentarse textos orixinais.</p>
<p>3. Excluiranse aqueles grupos que non cumpran as condicións esixidas.</p>
<p>V. Inscricións.</p>
<p>As solicitudes deberán formularse no impreso normalizado que se indica no anexo II.</p>
<p>Así mesmo os participantes deberán envia-lo boletín de inscrición que se indica no anexo III nun sobre pechado no que figurará exclusivamente o título da obra que se vai representar.</p>
<p>Segundo a categoría presentarán tamén:</p>
<p>Categoría A:</p>
<p>-Unha síntese da obra (título, autor, adaptación dos diálogos, se é o caso) e da posta en escena (número de personaxes, tipo de decorado, vestiario, espacio que se precisa, etc.).</p>
<p>-Un vídeo dunha representación da obra en concurso ou dun ensaio xeral, feito dentro do ano 1999.</p>
<p>Categoría B e C:</p>
<p>-Unha síntese da obra (título, autor, adaptación dos diálogos, se é o caso) e da posta en escena (número de personaxes, necesidades de decorado, vestiario, espacio, etc. que precisan) e nomes dos responsables e coordenadores.</p>
<p>-Un vídeo dunha representación da obra en concurso ou dun ensaio xeral, feito dentro do curso académico 1998-1999.</p>
<p>Categoría D:</p>
<p>-Unha síntese da obra (título, autor, adaptación dos diálogos, se é o caso) e da posta en escena (número de personaxes, tipo de decorado, vestiario, espacio que se precisa, etc.).</p>
<p>-Un vídeo dunha representación da obra en concurso ou dun ensaio xeral, feito dentro do curso académico 1998-1999.</p>
<p>Os participantes deberán presenta-lo impreso de solicitude, a obra e o sobre pechado no Servicio de Xuventude da delegación provincial da Consellería de Familia e Promoción do Emprego, Muller e Xuventude correspondente á provincia na que os interesados teñan fixada a súa residencia habitual, polo que poderá ser en:</p>
<p>r/ Ronda da Muralla, 70-27003 Lugo.</p>
<p>Avda. da Habana, 81-baixo 32004 Ourense.</p>
<p>r/ Durán Loriga, 9-1º 15003 A Coruña.</p>
<p>r/ Mª Berdiales 20-entreplanta 36203 Vigo.</p>
<p>Sen prexuízo do disposto no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>O prazo de presentación será ata o 29 de xuño de 1999.</p>
<p>VI. Desenvolvemento.</p>
<p>O certame obxecto da presente convocatoria desenvolverase a través da delegación provincial da Consellería de Familia e Promoción do Emprego, Muller e Xuventude de Lugo, coa colaboración da delegación provincial da Consellería de Cultura, Comunicación Social e Turismo.</p>
<p>O xurado seleccionará de entre os participantes aqueles que pola súa calidade considere merecentes de concorrer á fase final.</p>
<p>O xurado poderá seleccionar para a final ata seis grupos en cada unha das categorías.</p>
<p>A final celebrarase na cidade de Lugo no mes de outubro de 1999, coa asistencia dos grupos seleccionados polo xurado nas distintas categorías.</p>
<p>VII. Premios.</p>
<p>Establécense os seguintes premios:</p>
<p>Premios categoría A:</p>
<p>1º: 250.000 ptas.</p>
<p>2º: 150.000 ptas.</p>
<p>3º: 100.000 ptas.</p>
<p>4º ó 6º: 60.000 ptas.</p>
<p>Premios categoría B e C:</p>
<p>1º: 200.000 ptas.</p>
<p>2º: 100.000 ptas.</p>
<p>3º: 75.000 ptas.</p>
<p>4º ó 6º: 50.000 ptas.</p>
<p>Premios categoría D:</p>
<p>1º: 250.000 ptas.</p>
<p>2º: 150.000 ptas.</p>
<p>3º: 100.000 ptas.</p>
<p>4º ó 6º: 60.000 ptas.</p>
<p>Para cada unha das categorías (A, B, C e D) establécese un premio especial de 100.000 ptas. para a mellor representación feita en galego.</p>
<p>Prevese para as catro categorías a concesión de diversas axudas, que oscilan entre as 25.000 e 50.000 ptas. por distintos conceptos, ata un máximo de 900.000 ptas.; así mesmo establécese unha axuda de 30.000 ptas. a cada centro educativo seleccionado dentro da categoría B e C, e unha axuda de 50.000 ptas. a cada centro educativo seleccionado dentro da categoría D para cubrir gastos orixinados pola representación (vestiario, decorados, etc.).</p>
<p>As cantidades dos premios serán únicas e indivisibles.</p>
<p>Así mesmo, farase entrega a cada un dos grupos participantes nas distintas categorías dun diploma que acredite a súa participación neste Certame Galego de Teatro.</p>
<p>Os grupos seleccionados polo xurado nas distintas categorías comprométense, no momento de faceren a inscrición, a representa-las obras polas que foron nomeados e premiados, na cerimonia de entrega de premios que se celebrará na cidade de Lugo no mes de outubro de 1999 se a organización o considerase oportuno.</p>
<p>Prevese a concesión dunha axuda de 50.000 ptas. en concepto de gastos de viaxe e xerais ó grupo que represente o día da entrega de premios.</p>
<p>Así mesmo, os grupos clasificados en 1º lugar das diferentes categorías, comprométense, no momento de face-la inscrición, a representa-la obra pola que foron premiados no lugar e data que determinará a Consellería de Familia e Promoción do Emprego, Muller e Xuventude. Para tal efecto prevese a concesión dunha axuda de 150.000 ptas. en concepto de gastos de viaxe e xerais por grupo teatral, que se fará efectiva unha vez feita a dita representación.</p>
<p>Os premios obxecto desta convocatoria estarán suxeitos ás retencións correspondentes, conforme a lexislación tributaria.</p>
<p>VIII. Xurado.</p>
<p>O xurado será nomeado polos delegados provinciais da Consellería de Familia e Promoción do Emprego, Muller e Xuventude e da Consellería de Cultura, Comunicación Social e Turismo de Lugo, e estará composto por persoas cualificadas no campo artístico, recaendo a secretaría nun funcionario da Delegación Provincial da Consellería de Familia e Promoción do Emprego, Muller e Xuventude de Lugo.</p>
<p>O xurado, segundo a calidade das obras, poderá deixar desertos algúns dos premios.</p>
<p>A decisión do xurado será inimpugnable.</p>

