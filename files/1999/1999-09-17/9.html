---
date: '1999-09-17'
id: F546
page: 11
number: 181
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 6 de agosto de 1999, da Delegación Provincial de Pontevedra,
  pola que se dispón o rexistro, depósito e publicación, no Diario Oficial de
  Galicia, do convenio colectivo da empresa Hispanomoción, S.A. (Mosa-Vigo).
range: Resolución
url: 'https://www.xunta.gal/dog/Publicados/1999/19990917/AnuncioF546_gl.html'
---
<p>Visto o expediente do convenio colectivo para a empresa Hispanomoción, S.A. (Mosa-Vigo), que tivo entrada nesta delegación provincial o día 2-8-1999,</p>
<p>subscrito en representación da parte económica pola representación da empresa, e da parte social, polos delegados de persoal, o 15-7-1999. De conformidade co disposto no artigo 90.2º e 3º do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación provincial</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo, que consta nesta delegación provincial, e a notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Vigo, 6 de agosto de 1999.</p>
<p>Luis Boullosa Nores</p>
<p>Delegado provincial de Pontevedra en funcións</p>
<p>Convenio colectivo 1999 para Hispanomoción, S.A.</p>
<p>(Mosa-Vigo)</p>
<p>Artigo 1º.-Obxecto do convenio.</p>
<p>O presente convenio colectivo formalízase conforme o Estatuto dos traballadores, co fin de fomenta-lo espírito de xustiza social, mellorando o nivel de vida dos traballadores e incrementando a súa productividade.</p>
<p>Artigo 2º.-Ámbito funcional.</p>
<p>O presente convenio afectará a tódolos centros de traballo da empresa situados en Vigo.</p>
<p>Artigo 3º.-Ámbito territorial.</p>
<p>O ámbito territorial do presente convenio é o da empresa Mosa-Vigo, nos seus centros de traballo mencionados e nos que durante a súa vixencia se poidan abrir na provincia.</p>
<p>Artigo 4º.-Ámbito persoal.</p>
<p>O presente convenio sindical afectará a todo o persoal da empresa Mosa-Vigo e dos centros comerciais dependentes dela que estea no cadro de persoal no momento da súa sinatura e o que se contrate durante a súa vixencia. Non obstante, quedarán expresamente excluídos o director e subdirector de Mosa-Vigo, cos cales a xerencia negociará cada ano as condicións económicas que lles correspondan.</p>
<p>Artigo 5º.-Ámbito temporal.</p>
<p>A vixencia do presente convenio é para o período abranguido entre o 1 de xaneiro de 1999 e o 31 de decembro do mesmo ano.</p>
<p>Artigo 6º.-Denuncia do convenio.</p>
<p>Calquera das partes podará denuncia-lo convenio, con tres meses de antelación, como máximo, á súa data de caducidade, en escrito do que notificará a recepción a parte receptora.</p>
<p>Artigo 7º.-Comisión paritaria.</p>
<p>Queda constituída unha comisión paritaria de catro membros: dous representantes dos traballadores e dous da empresa, para interpreta-lo convenio e como órgano de arbitraxe, conciliación e vixilancia do cumprimento.</p>
<p>Artigo 8º.-Unidade de convenio.</p>
<p>O presente convenio aplicarase con exclusividade a calquera outro e constitúe un todo orgánico, único e indivisible, quedando as partes vinculadas ó cumprimento da súa totalidade, agás que as partes acordasen modificacións parciais del.</p>
<p>Artigo 9º.-Condicións máis beneficiosas; garantía persoal.</p>
<p>O persoal que, con anterioridade ó presente convenio, viñese desfrutando de condicións máis vantaxosas cás que aquí se establecen, globalmente, deberá conservalas.</p>
<p>Artigo 10º.-Compensación.</p>
<p>As condicións económicas e sociais pactadas no presente convenio, no seu cómputo global e anual, son compensables coas que anteriormente rexesen por imperativo legal, por mellora da empresa ou pacto de calquera clase.</p>
<p>Artigo 11º.-Non absorción de melloras.</p>
<p>Tódalas melloras que, por disposición legal, se establezan, non serán absorbidas polo presente convenio, no que excedan o nivel deste, considerado anual e globalmente. Si o serán na medida que non superen o dito nivel.</p>
<p>Artigo 12º.-Prelación de normas.</p>
<p>As normas contidas no presente convenio regularán as relacións entre a empresa e o seu persoal, con carácter supletorio; no non previsto neste convenio, observarase o disposto no Estatuto dos traballadores e demais normas laborais vixentes.</p>
<p>Artigo 13º.-Organización do traballo.</p>
<p>En todo o relativo á organización do traballo na empresa, observarase o disposto no Estatuto dos traballadores e demais disposicións laborais vixentes sobre a materia.</p>
<p>Artigo 14º.-Xornada de traballo e horario.</p>
<p>Agás nos meses de xuño, xullo e agosto, o persoal de administración, talleres e recambios traballará</p>
<p>a xornada partida común que se establece no cadro horario anexo I.</p>
<p>O calendario laboral será de 1.810 horas de traballo efectivo ó ano ou 40 horas semanais.</p>
<p>Decláranse festivos aboables e non recuperables os días 24 e 31 de decembro.</p>
<p>Artigo15º.-Vacacións.</p>
<p>As vacacións anuais serán de trinta (30) días naturais para todo o persoal que leve un ano ou máis de permanencia na empresa.</p>
<p>A data de desfrute das vacacións será preferentemente na tempada estival; en caso de desacordo observarase o previsto na lei.</p>
<p>As vacacións desfrutaranse ininterrompidamente, agás pacto en contrario.</p>
<p>Artigo 16º.-Prestacións económicas en caso de enfermidade ou accidente.</p>
<p>No caso de baixa por enfermidade ou accidente, debidamente xustificada, a empresa completará as prestacións económicas ata o importe íntegro do soldo empresa (saldo convenio, mellora empresa, antigüidade e primas fixas). Exclúense os incentivos por quedaren regulados por acordo á parte entre empresa e traballadores.</p>
<p>Non obstante, sempre que as causas da non asistencia ó traballo sexan por enfermidade de duración superior a un mes, aboaráselle á persoa afectada un 40% dos incentivos percibidos no mes anterior. Así mesmo, no caso de accidente laboral, aboaráselle ó persoal de talleres, recambios e administración o 75% dos incentivos do mes anterior.</p>
<p>Artigo 17º.-Productividade.</p>
<p>O persoal afectado polo presente convenio porá o máximo interese e boa vontade na prestación do seu traballo para que a súa productividade permita compensa-las retribucións económicas e prestacións sociais pactadas no presente convenio.</p>
<p>Artigo 18º.-Salarios.</p>
<p>Os salarios vixentes serán os recollidos nas táboas que se xuntan ó anexo II para cada categoría, que é o resultado de incrementar un 3% os salarios base e mellora voluntaria reflectidos no convenio anterior. Os ditos salarios entrarán en vigor desde o 1 de xaneiro de 1999 ata o 31 de decembro do mesmo ano.</p>
<p>Artigo 19º.-Antigüidade.</p>
<p>Os premios por antigüidade consistirán en cuadrienios, ó 5% sobre o soldo convenio.</p>
<p>Para o cómputo do premio de antigüidade consideraranse a data iniciala de ingreso na empresa, calquera que sexa a categoría en que se realizase e conservarase en caso de ascenso.</p>
<p>Os cuadrienios por antigüidade iranse computando durante a vida do productor, e consideraranse tempo hábil para estes efectos a aprendizaxe e o aspirantado, percibíndo o mesmo aprendices, aspirantes, auxiliares de caixa, persoal de limpeza, etc., sempre que reúnan catro anos ó servicio da empresa.</p>
<p>O persoal que se incorpore a partir do 1-1-2000 non xerará antigüidade para efectos de percepción económica e, en compensación, percibirá a cantidade de 1.500 ptas. mensuais ó cumprir cada catro ans ó servicio da empresa.</p>
<p>Artigo 20.-Gratificacións extraordinarias.</p>
<p>O persoal afectado polo presente convenio terá dereito a percibir catro pagas extraordinarias, dunha mensualidade cada unha delas, a salario real, en cada un dos meses seguintes: marzo, xullo, outubro e decembro Nadal. As pagas de marzo e outubro deben ser aboadas non despois do día 15 dos ditos meses e a extraordinaria de Nadal non despois do día 20 do mes de decembro.</p>
<p>Artigo 21º.-Licencias retribuídas.</p>
<p>As licencias retribuídas regularanse polo disposto na lexislación laboral vixente, coas modificacións que a seguir se expoñen:</p>
<p>-En caso de matrimonio do traballador, 15 días naturais.</p>
<p>-En caso de parto da esposa, enfermidade grave ou falecemento do cónxuxe ou fillos, 5 días naturais.</p>
<p>-En caso de traslado de domicilio habitual, 2 días naturais.</p>
<p>-En caso de falecemento de pais, netos, avós ou irmáns, 3 días naturais.</p>
<p>Para os permisos non especificados no parágrafo anterior, os traballadores terán dereito a permisos retribuídos conforme o estipulado nos artigos 22 e 37 do Estatuto dos traballadores.</p>
<p>Artigo 22º.-Excedencias.</p>
<p>En materia de excedencias observarase o preceptuado no artigo 46 do Estatuto dos traballadores.</p>
<p>Artigo 23º.-Prestacións sociais.</p>
<p>A) Dote matrimonial:</p>
<p>As mulleres traballadoras que se rexan polo presente convenio, e que no sucesivo, cesasen voluntariamente de presta-los seus servicios, con motivo de contraer matrimonio, terán dereito a un dote de tantas mensualidades de saldo convenio, máis antigüidade, se é o caso, como de anos de servicio prestasen á empresa, sen que poidan exceder de oito mensualidades. No caso de fracción anual computarase o exceso proporcionalmente. A empresa poderá esixi-la exhibición do certificado de matrimonio previamente ó aboamento deste concepto.</p>
<p>B) Premios de natalidade e nupcialidade:</p>
<p>Ó persoal da empresa concederánselle-los seguintes premios nos casos que se citan a seguir:</p>
<p>a) Por contraer matrimonio: dez mil pesetas (10.000 ptas.).</p>
<p>b) Polo nacemento de cada fillo: doce mil pesetas (12.000 ptas.).</p>
<p>A empresa poderá esixir certificación acreditativa polo feito que orixine as percepcións mencionadas.</p>
<p>C) Axuda por defunción:</p>
<p>No caso de falecemento do traballador, a empresa aboará á persoa que aquel designase como beneficiario, mediante escrito á dirección daquela, unha mensualidade por cada ano de servicio na empresa, cun máximo de seis mensualidades.</p>
<p>En defecto de designación expresa, o citado dereito atribuirase ó cónxuxe supervivente ou persoa que con el conviva ou ós que sexan declarados herdeiros legais do causante.</p>
<p>D) Fondo de estudios:</p>
<p>A empresa, logo da relación presentada polo comité de empresa, ou outra comisión asignada para o efecto, aboará 8.000 ptas. (oito mil pesetas) en concepto de axuda escolar por cada fillo dos traballadores abranguidos en idade escolar entre os 4 e os 16 anos. Esta cantidade estará destinada a facilita-los estudios do traballador ou dos seus fillos abranguidos na idade citada. A empresa aboará a dita cantidade no mes de outubro, con criterio fundamentalmente social.</p>
<p>E) Seguro de vida:</p>
<p>A empresa seguirá mantendo en vigor o seguro de vida, para casos de morte ou invalidez, que concertou coa compañia aseguradora La Sud América en beneficio do seu persoal.</p>
<p>O seguro de vida manterase ata que o traballador alcance a idade de 65 anos ou ata que cause baixa por incapacidade permanente total.</p>
<p>F) Axuda para subnormalidade:</p>
<p>A aqueles productores que teñan descendentes subnormais, de calquera cualificación, que deles dependan, aboaránselles seis mil pesetas (6.000 ptas.) mensuais, por cada un, logo de xustificación do INSS.</p>
<p>G) Fondo de anticipos:</p>
<p>Mantense o fondo de anticipos reintegrables ata a suma dun millón cincocentas mil pesetas (1.500.000 ptas.) destinado a atender necesidades económicas urxentes e graves do persoal do cadro de Mosa-Vigo.</p>
<p>O dito fondo de anticipos poderá solicitarse, como máximo, por unha contía equivalente a catro mensualidades de salario do solicitante. O reintegro verificarase por deduccións periódicas en nómina e por un tempo máximo dun ano, fraccionado mes a mes.</p>
<p>Non poderá solicitar un novo préstamo o traballador que teña pendente de amortizar outro anterior, ata a súa total cancelación. O comité de empresa de Mosa-Vigo é o encargado de conceder, denegar ou diminuí-los préstamos solicitados, á vista das peticións habidas e da importancia e urxencia delas, comprobando previamente a existencia de anticipos anteriores e fondos existentes. A solicitude de préstamos á caixa de anticipos realizarase mediante carta dirixida á dirección, coa aprobación do comité de empresa e xunto cos documentos que acrediten a urxencia e necesidade deles.</p>
<p>H) Gastos de locomoción:</p>
<p>Establécese en dez mil cincocentas catorce (10.514 ptas.) a axuda para locomoción, que se percibirá durante os meses do ano, agás o correspondente a vacacións. No caso de enfermidade xustificada polo INSS non se perde o dereito a esta axuda por locomoción.</p>
<p>I) Traballos tóxicos, penosos ou perigosos:</p>
<p>O persoal das seccións de camións, chapa, pintura e turismos, que efectúe traballos tóxicos, penosos e/ou perigosos incrementaráselle-lo seu salario base nun 20%. Se concorresen dous traballos da mesma natureza expresada, o incremento do salario sería do 25% e do 30% se fosen tres ou máis.</p>
<p>J) Roupa de traballo:</p>
<p>O persoal productivo de talleres e recambios, o mesmo que vén recibindo na actualidade, terá dereito a que a empresa o provexa de tres pezas de roupa e de dúas toallas ó ano. No caso de que por razóns excepcionais unha peza de roupa de traballo sexa inservible, seralle reposta pola empresa; cada caso sera estudiado individualmente polo comité de seguridade e a dirección. As pezas de roupa novas anuais serán entregadas nos meses de xaneiro, maio e setembro.</p>
<p>K) Seguridade e hixiene:</p>
<p>A empresa velará polo cumprimento das normas de segucidade e hixiene reguladas pola correspondente ordenanza laboral. Para tal efecto constituirase un comité integrado por tres traballadores e presidido polo director ou persoa a quen el designe, por un asesor nomeado pola empresa.</p>
<p>L) Recoñecemento médico:</p>
<p>Os traballadores terán dereito a un recoñecemento médico ó ano, nos centros sanitarios que a empresa determina e, con preferencia, no ISH de Rande.</p>
<p>M) Traballadores diminuídos:</p>
<p>Os traballadores afectados de capacidade diminuída, logo de certificación médica, poderán ser aplicados a outra actividade distinta á da súa categoría profesional, adecuada á súa aptitude, respectándose o salario que tivesen acreditado antes de pasar á dita situación e conservando o dereito ós aumentos que por convenio, pactos, etc., experimentase no sucesivo, a categoría que tivese no momento de pro</p>
<p>ducirse o feito determinante da diminución da súa capacidade.</p>
<p>A asignación destes postos farase de común acordo entre a dirección e o comité de empresa. A incapacidade certificada polos servicios médicos da Seguridade Social, debe conformala o médico de empresa.</p>
<p>N) Nas vacacións, ó persoal productivo de taller, aboaráselle a media dos tres últimos meses dos incentivos.</p>
<p>Artigo 24º.-Xubilación.</p>
<p>A xubilación será forzosa ó cumpri-lo traballador 65 anos de idade, coas dúas únicas seguintes excepcións:</p>
<p>a) Se ó cumpri-los 65 anos non lle correspondese na Seguridade Social o 100 por 100 de porcentaxe, poderá continuar traballando polo tempo necesario, para completa-lo dereito á seguinte porcentaxe maior á que lle correspondería ó cumpri-los 65 anos. En ningún caso o dito período poderá ser superior a un ano.</p>
<p>b) No caso de que lle faltase tempo de carencia para adquirir dereito á prestación de xubilación na Seguridade Social, poderá continuar na empresa ata completalo.</p>
<p>No momento da baixa na empresa por xubilación aboaráselle a cantidade de 1.339.000 pesetas ou 1.030.000 de pesetas se a baixa se produce por recoñecemento oficial de incapacidade permanente total.</p>
<p>Artigo 25º.-Sala de reunións.</p>
<p>A empresa facilitará unha sala destinada ás reunións do comité de empresa, conforme a lexislación vixente.</p>
<p>Artigo 26º.-Aprendices maiores de 18 anos.</p>
<p>Contratos de aprendizaxe:</p>
<p>1º ano: 70%.</p>
<p>2º ano: 80%.</p>
<p>3º ano: 90%.</p>
<p>Esta porcentaxe será aplicada sobre o salario convenio da categoría laboral do posto que desempeñe o traballador en prácticas.</p>
<p>Artigo 27º.-Dereitos sindicais.</p>
<p>Os dereitos sindicais serán os que dispoñan as leis vixentes en cada momento.</p>
<p>Artigo 28º.-Disposición derradeira. Cumprimento do convenio.</p>
<p>Se algunha das partes incumpre o acordado no presente convenio, a outra parte ten dereito a denunciaoó, total ou parcialmente, perante a autoridade competente, agás que haxa pacto en contrario por modificacións parciais.</p>
<p>Artigo 29º.-Partes asinantes.</p>
<p>Asinan o presente convenio, pola parte social, os membros do comité de empresa: Enrique Román Romero, Arturo Estébanez García e Ramiro Pérez de los Ángeles, e pola parte empresarial: Enrique Martín Villanueva, Manuel Fafián Alonso (director-xerente) e Jesús Prieto Bueno (apoderado).</p>
<p>ANEXO I</p>
<p>Convenio colectivo ano 1999</p>
<p>Cadro horario</p>
<p>A) Departamento comercial.</p>
<p>a) De luns a venres:</p>
<p>De mañá: de 9 a 13 horas e 16 minutos.</p>
<p>De tarde: de 16 a 19 horas e 20 minutos.</p>
<p>b) O sábado:</p>
<p>Só de mañá: de 9 a 13 horas, vacando un sábado de cada dous.</p>
<p>B) Departamento de administración: talleres e recambios.</p>
<p>a) De luns a venres (excepto o verán):</p>
<p>De mañá: de 8 a 13 horas.</p>
<p>De tarde: de 15.30 a 18.30 horas.</p>
<p>b) Verán (meses de xuño, xullo e agosto):</p>
<p>Xornada continuada de 7 a 15 horas e igualmente de luns a venres.</p>
<p>c) Quenda para a mañá dos sábados.</p>
<p>Establécese unha quenda dun administrativo e un dependente de recambios para a mañá dos sábados, que será cuberto polo persoal afectado, mediante compensación en tempo ou en metálico.</p>
<p>d) Quenda para as tardes de verán.</p>
<p>Para atende-las necesidades dos servicios de administración e recambios establécese unha quenda dun administrativo e un dependente que farán a xornada partida.</p>
<p>ANEXO II</p>
<p>Táboa de salarios 1999</p>
<p>Grupo I</p>
<p>Enxeñeiros e licenciados  130.633 ptas.</p>
<p>Axudantes técnicos  119.096 ptas.</p>
<p>Grupo II</p>
<p>Xefe de sección  110.486 ptas.</p>
<p>Viaxantes  105.428 ptas.</p>
<p>Dependentes de 25 anos  104.186 ptas.</p>
<p>Dependentes de 22 a 25 anos  100.279 ptas.</p>
<p>Axudantes dependente  97.974 ptas.</p>
<p>Grupo III</p>
<p>Xefe administrativo  123.711 ptas.</p>
<p>Xefe de sección administrativo  112.530 ptas.</p>
<p>Contable e caixeiro  107.737 ptas.</p>
<p>Oficial administrativo  104.186 ptas.</p>
<p>Auxiliar administrativo  98.152 ptas.</p>
<p>Grupo IV</p>
<p>Profesional de oficio de 1ª  99.747 ptas.</p>
<p>Profesional de oficio de 2ª  98.505 ptas.</p>
<p>Profesional de oficio de 3ª  97.974 ptas.</p>
<p>Mozo e mozo especializado  97.974 ptas.</p>
<p>Grupo V</p>
<p>Vixilante sereno  97.974 ptas.</p>
<p>ANEXO III</p>
<p>Este convenio queda automaticamente denunciado no momento da súa presentación na Consellería de Xustiza, Interior e Relacións Laborais (Xunta de Galicia).</p>

