---
date: '1999-06-04'
id: 942E
page: 6
number: 106
agency: CONSELLERÍA DE MEDIO AMBIENTE
section: III. OUTRAS DISPOSICIÓNS
title: >-
  Decreto 165/1999, do 20 de maio, polo que se declara definitivamente o encoro
  de Abegondo-Cecebre espacio natural en réxime de protección xeral.
range: Decreto
url: 'https://www.xunta.gal/dog/Publicados/1999/19990604/Anuncio942E_gl.html'
---
<p>A protección e conservación do noso patrimonio natural é un mandado recollido no artigo 45 da Constitución e unha necesidade para asegura-la pervivencia dos nosos ecosistemas e os seus compoñentes.</p>
<p>As competencias en materia de protección do ambiente e da paisaxe fóronlle conferidas á Comunidade Autónoma de Galicia polo artigo 27.30º do Estatuto de autonomía, asumidas pola Xunta de Galicia a través do Real decreto 1535/1984, do 20 de xuño.</p>
<p>A Lei 4/1989, do 27 de marzo, de conservación dos espacios naturais e da flora e fauna silvestres, dispón no seu artigo 21.2º que as comunidades autónomas con competencias plenas na materia poderán establecer outras figuras de protección distintas ás reguladas no seu artigo 12.</p>
<p>De acordo coas citadas normas legais aprobouse o Decreto 82/1989, do 11 de maio, polo que se regula a figura de espacio natural en réxime de protección xeral; e consonte o artigo 6 do citado Decreto 82/1989, o encoro de Cecebre foi declarado provisionalmente espacio natural en réxime de protección xeral en 1991.</p>
<p>Por resolución da Dirección Xeral de Montes e Medio Ambiente Natural do 25 de maio de 1998 someteuse a información pública e posterior trámite de audiencia ós interesados o informe para a súa inclusión definitiva no rexistro xeral de Espacios Naturais de Galicia, como establece o artigo 5 do Decreto 82/1989.</p>
<p>En consecuencia, unha vez rematado o citado prazo e resoltas as alegacións ó informe para a súa inclusión definitiva, por proposta do conselleiro de Medio Ambiente e logo da deliberación do Consello da Xunta de Galicia, na súa reunión do día vinte de maio de mil novecentos noventa e nove,</p>
<p>DISPOÑO:</p>
<p>Artigo 1º</p>
<p>De acordo co Decreto 82/1989, declárase definitivamente o encoro de Abegondo-Cecebre como espacio natural en réxime de protección xeral, ordenándose a súa inclusión definitiva no Rexistro de Espacios Naturais de Galicia.</p>
<p>Artigo 2º</p>
<p>Os límites do encoro de Cecebre como Espacio Natural en Réxime de Protección Xeral son os seguintes:</p>
<p>-Partindo da presa na marxe dereita e seguindo augas arriba do encoro, pola estrada que o bordea en dirección Seixurra e San Román e desde aquí, pola mesma en dirección a Viladesuso ata a confluencia coa autoestrada do Atlántico (A-9).</p>
<p>-Desde este lugar, pola beira da autoestrada ata a súa confluencia coa autovía do Noroeste (A-6) e seguindo esta ata o río Mero na súa marxe dereita.</p>
<p>-Cruzando o río baixo o viaducto desta autovía, chégase ata unha liña imaxinaria que dista 40 m da marxe esquerda do río, e descendendo por ela ata a súa intersección coa que dista 40 m da cota altimétrica 36 m, contada a partir dos marcos colocados para o efecto.</p>
<p>-Séguese por esta liña ó longo de todo o perímetro, e unha vez rematados os marcos pola que dista 40 m do leito do río Barcés ata a autovía. Crúzase o río polo límite da autovía ata a liña que dista 40 m da marxe esquerda do leito do Barcés, e desde alí descéndese ata a intersección coa banda de 40 m respecto á cota altimétrica 36 m, contada de novo a partir dos marcos referidos. Unha vez alí séguese esta liña ata chegar ó viaducto do Barcés e, a partir deste punto, pola estrada ata a presa.</p>
<p>Artigo 3º</p>
<p>A declaración definitiva como espacio natural en réxime de protección xeral suporá a aplicación do artigo 3 do Decreto 82/1989. De acordo con este, poderanse seguir levando a cabo de maneira ordenada os usos e actividades tradicionais, requiríndose informe preceptivo e vinculante para o resto.</p>
<p>Artigo 4º</p>
<p>O presente decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, vinte de maio de mil novecentos noventa e nove.</p>
<p>Manuel Fraga Iribarne</p>
<p>Presidente</p>
<p>José Carlos del Álamo Jimenez</p>
<p>Conselleiro de Medio Ambiente</p>

