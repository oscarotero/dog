---
date: '1999-06-04'
id: '9452'
page: 6
number: 106
agency: ESCOLA GALEGA DE ADMINISTRACIÓN PÚBLICA
section: III. OUTRAS DISPOSICIÓNS
title: >-
  Resolución do 28 de maio de 1999 pola que se convocan unhas xornadas de
  estudio sobre a contratación pública no dereito comunitario.
range: Resolución
url: 'https://www.xunta.gal/dog/Publicados/1999/19990604/Anuncio9452_gl.html'
---
<p>Dentro do plan de actividades da Escola Galega de Administración Pública para 1999 e de acordo coas funcións atribuídas pola Lei 4/1987, do 27 de maio, de creación da escola, e pola Lei 10/1989, do 10 de xullo, de modificación da anterior, convócanse unhas xornadas de estudio sobre a contratación pública no dereito comunitario, convocatoria que se desenvolverá conforme as seguintes bases:</p>
<p>1. Obxectivos.</p>
<p>Transmitirlles ós funcionarios que interveñen nos procedementos de contratación pública, profesionais e estudiosos en xeral, os coñecementos necesarios sobre o contorno supranacional no que se encadra a normativa de aplicación, para permitirlles deste xeito comprende-los condicionantes da mens legis e do limitado campo de acción do que dispoñen os lexisladores estatal e autonómico, así como as obrigas contraídas ó respecto.</p>
<p>2. Contido.</p>
<p>Trataranse estes temas:</p>
<p>-Evolución da contratación pública en España e as súas adaptacións trala adhesión ás comunidades europeas.</p>
<p>-Doutrina do Tribunal de Xustiza de Luxemburgo sobre contratación pública.</p>
<p>-As directivas sobre contratación pública e a súa trasposición ó dereito español.</p>
<p>-Normativa comunitaria sobre coordinación dos procedementos de adxudicación de contratos públicos de subministración e de obras.</p>
<p>-O sistema de recursos na normativa comunitaria de contratación pública.</p>
<p>-Normas internacionais sobre contratación pública e aplicación do dereito comunitario.</p>
<p>3. Destinatarios.</p>
<p>Persoal ó servicio da Xunta de Galicia e da Administración local galega e interesados en xeral.</p>
<p>4. Desenvolvemento.</p>
<p>-Horario: mañá e tarde.</p>
<p>-Lugar e datas: as xornadas convocadas terán lugar no salón de actos da Escola Galega de Administración Pública (rúa de Madrid, 2-4, polígono das Fontiñas, Santiago de Compostela) os días 28 e 29 de xuño de 1999.</p>
<p>5. Inscrición.</p>
<p>-Prazo: remata o xoves, día 24 de xuño de 1999.</p>
<p>-Tramitación de solicitudes: as solicitudes irán dirixidas ó director da Escola Galega de Administración Pública, polígono das Fontiñas, rúa de Madrid, 2-4, 15707 Santiago de Compostela, segundo o modelo que figura como anexo a esta convocatoria, e presentaranse no rexistro xeral da EGAP, ou por calquera das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común. Admitiranse tamén inscricións por telefax: 981 54 63 37.</p>
<p>-Número de prazas: limitado á capacidade do local.</p>
<p>-Inscrición fóra de prazo: só se admitirán, de quedaren prazas baleiras, coa condición de que se cumpran os requisitos xerais antes indicados.</p>
<p>Os peticionarios poderán obter confirmación da súa posible admisión, chamando, o día 25 de xuño, por teléfono, das 10 ás 14.45 horas, ós seguintes números 981 54 62 39 ou 981 54 60 40.</p>
<p>6. Modificacións.</p>
<p>A EGAP reserva para si a facultade de interpretar e de resolve-las incidencias que puidesen xurdir no desenvolvemento das xornadas, así como a de cancelalas, se o escaso número de solicitudes non xustificase a súa realización.</p>
<p>7. Certificación de asistencia.</p>
<p>Entregaráselles, ó remate destas xornadas, a aquelas persoas inscritas que concorresen asiduamente a elas, cando a súa asistencia sexa igual ou superior ó 85% das horas lectivas programadas, e expresarase, neste documento, a natureza da actividade e as datas da súa realización.</p>
<p>Santiago de Compostela, 28 de maio de 1999.</p>
<p>Domingo Bello Janeiro</p>
<p>Director da Escola Galega de Administración</p>
<p>Pública</p>

