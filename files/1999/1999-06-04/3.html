---
date: '1999-06-04'
id: '9432'
page: 6
number: 106
agency: CONSELLERÍA DE MEDIO AMBIENTE
section: III. OUTRAS DISPOSICIÓNS
title: >-
  Decreto 166/1999, do 27 de maio, polo que se aproba o Plan de Ordenación dos
  Recursos Naturais do Parque Natural do Invernadeiro.
range: Decreto
url: 'https://www.xunta.gal/dog/Publicados/1999/19990604/Anuncio9432_gl.html'
---
<p>A Lei 4/1989, de conservación dos espacios naturais e da flora e fauna silvestres, establece a necesidade de adecua-la xestión dos espacios naturais protexidos e das especies que se van protexer ós principios inspiradores dela, para o cal se fai preciso a posta en vigor dun instrumento de planificación dos recursos naturais que permita acada-los obxectivos de conservación dos ecosistemas e dos hábitats naturais, e da problemática derivada do uso e desfrute público destes espacios.</p>
<p>No marco das novas orientacións e da política europea en materia de ambiente, xorden en 1992, O Convenio sobre a Diversidade Biolóxica e o V Programa Comunitario de Medio Ambiente, que se converterán en guía e instrumento esencial das actuacións ambientais institucionais como resposta a unha nova concepción social da conservación e uso da natureza.</p>
<p>Neste contexto aparece un novo concepto globalizador e dinámico de conservación e desenvolvemento, establecendo un uso racional e utilización sostible dos recursos biolóxicos no seu máis amplo sentido, é dicir, conseguir un uso dos recursos que satisfaga as necesidades das xeracións presentes sen poñer en perigo a satisfacción das necesidades das xeracións vindeiras.</p>
<p>Outras ideas fundamentais aparecidas fundaméntanse na transversalidade política dos conceptos medioambientais, así como a cooperación e o consenso entre tódolos axentes e sectores sociais e económicos.</p>
<p>Neste contexto apróbase a Directiva 92/43/CEE, de conservación dos hábitats naturais e da flora e fauna silvestres. O obxectivo desta directiva e o de contribuír e garanti-la biodiversidade mediante a adopción de medidas para a conservación dos hábitats naturais e da flora e fauna silvestres no territorio da Unión Europea, indicando a necesidade de establecer unha rede ecolóxica coherente de zonas de especial conservación, denominada Rede Natura 2000.</p>
<p>Deste xeito unha política pública eficaz de conservación da biodiversidade require un instrumentos de planificación que integren e actualicen criterios de sostibilidade, a responsabilidade de garanti-los os seus obxectivos debe ser asumida polo conxunto da sociedade.</p>
<p>Por estes motivos, o plan de ordenación dos recursos naturais do Invernadeiro, nutrirase destas directrices e estratexias, poñendo en acción aqueles mecanismos e normativa necesarios para acadar unha xestión sostible do territorio.</p>
<p>O procedemento de elaboración do Plan de Ordenación do Parque Natural do Invernadeiro incluíu os trámites de audiencia ós interesados e información pública mediante publicación no DOG.</p>
<p>O Estatuto de autonomía de Galicia faculta a Xunta de Galicia para levar a cabo as accións que considere necesarias para a protección, conservación e mellora dos espacios naturais, e das especies e elementos sin</p>
<p>gulares da fauna, flora e xea de Galicia que polo seu interese científico, paisaxístico, cultural ou histórico requiran unha atención especial.</p>
<p>Por estas razóns, por proposta do conselleiro de Medio Ambiente e logo de deliberación do Consello da Xunta de Galicia na súa reunión do día vintesete de maio de mil novecentos noventa e nove,</p>
<p>DISPOÑO:</p>
<p>Artigo 1º</p>
<p>De acordo co establecido no título II da Lei 4/1989, de conservación da flora e fauna silvestres, así como no Decreto 155/1997, do 5 de xuño (DOG nº 123), polo que se declara o parque natural do Invernadeiro, apróbase o Plan de Ordenación dos Recursos Naturais do Parque Natural do Invernadeiro, como instrumento de ordenación do espacio natural, as súas principais disposicións normativas figuran nos anexos do presente decreto.</p>
<p>Artigo 2º</p>
<p>1. O Parque Natural do Invernadeiro ocupa unha superficie de 5.722 hectáreas situadas na súa totalidade no termo municipal de Vilariño de Conso da provincia de Ourense e ten como límites os que se describen no anexo I deste decreto.</p>
<p>2. Para facer compatible no parque natural a conservación dos recursos naturais coas distintas actividades que se desenvolven nel, clasifícase o territorio en tres categorías:</p>
<p>-Zona de reserva integral.</p>
<p>-Zona de protección especial.</p>
<p>-Zona de uso público restrinxido.</p>
<p>Os límites xeográficos que abrangue cada categoría zonal, así como a regulación das actividades e usos de cada unha , descríbense no anexo II e III, respectivamente deste decreto.</p>
<p>Artigo 3º</p>
<p>1. Para o desenvolvemento deste Plan de Ordenación dos Recursos Naturais e dos criterios e obxectivos que hai que ter en conta na posta en marcha das distintas accións de conservación e de uso do espacio observaransen ó disposto no contido do documento do Plan de Ordenación dos Recursos Naturais que se aproba polo presente decreto.</p>
<p>2. Este Plan de Ordenación dos Recursos Naturais será obrigatorio e executivo nas materias reguladas pola Lei 4/1989, do 27 de marzo, dos espacios naturais e fauna e flora silvestre, constituíndo as súas disposicións un límite para calquera outro instrumento de ordenación territorial ou física, e as súas determinacións non poderán alterar ou modifica-los as mencionadas disposicións. Os instrumentos de ordenación territorial ou física existentes que resulten contradictorios con este Plan de Ordenación dos Recursos Naturais deberán adaptarse a estes. Mentres a mencionada adaptación non teña</p>
<p>lugar, as súas determinacións aplicaranse, en todo caso, prevalecendo sobre os instrumentos de ordenación territorial ou física existentes.</p>
<p>Así mesmo, os citados instrumentos de ordenación territorial ou física terán carácter indicativo respecto de calquera outras actuacións, plan ou programa sectorial e as súas determinacións aplicaranse subsidiariamente, sen prexuízo do establecido no punto anterior.</p>
<p>Artigo 4º</p>
<p>A infracción do réxime de protección establecido para o parque natural ou a non observancia da normativa específica establecida neste Plan de Ordenación dos Recursos Naturais serán sancionadas de acordo co disposto na Lei 4/1989, do 27 de marzo, de conservación dos espacios naturais e da flora e fauna silvestres ou nas normas, que se é o caso, poidan substituíla e demais disposicións que a teor da natureza da infracción resulten aplicables, e das que se deriven dos plans de uso e xestión que se desenvolvan.</p>
<p>Disposición derrogatoria</p>
<p>Quedan derrogadas cantas disposicións, de igual ou inferior categoría, se opoñan ó disposto no presente decreto, no ámbito da Comunidade Autónoma.</p>
<p>Disposicións derradeiras</p>
<p>Primeira.-Facúltase o conselleiro de Medio Ambiente para dicta-las disposicións necesarias para o desenvolvemento do presente decreto.</p>
<p>Segunda.-Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, vintesete de maio de mil novecentos noventa e nove.</p>
<p>Manuel Fraga Iribarne</p>
<p>Presidente</p>
<p>José Carlos del Alamo Jiménez</p>
<p>Conselleiro de Medio Ambiente</p>
<p>ANEXO I</p>
<p>Límites do Parque Natural do Invernadeiro:</p>
<p>Norte: monte comunal de Camba (concello de Laza), Serra Mixta de Queixa (concello de Chandrexa de Queixa) e montes comunais de Vilariño de Conso.</p>
<p>Leste: divisoria das bacías dos ríos Ribeira Grande e Conso no concello de Vilariño de Conso.</p>
<p>Sur: encoro das Portas e monte comunal de Campobecerros (concello de Castrelo do Val).</p>
<p>Oeste: monte comunal de Camba (concello de Laza).</p>
<p>ANEXO II</p>
<p>Zonificación do parque natural</p>
<p>O Parque Natural do Invernadeiro queda dividido para efectos do presente Plan de Ordenación dos Recursos Naturais en tres grandes áreas das cales a norte é zona de reserva integral e a sur a zona de uso público restrinxido, quedando a área intermedia entre ámbalas dúas</p>
<p>anteriores como zona de protección especial. Estas tres grandes zonas delimítanse por dúas liñas que cortan tanxencialmente no sentido leste-oeste o parque natural.</p>
<p>Liña divisoria entre a zona de reserva integral e a zona de protección especial:</p>
<p>Desde o alto de Cabeza de Veiga do Fial, límite do parque natural polo oeste e cota de 1.552 metros seguindo a divisoria de augas entre a Corga de Teixeiroá e a Veiga do Rocín ata a cota de 1.113 metros, segue en liña recta ata a desembocadura da Corga de Cenzoá, e subindo por esta corga chégase ata o alto das Pozas cota de 1.544 metros no límite leste do parque natural.</p>
<p>Liña divisoria entre a zona de protección especial e a zona de uso público restrinxido:</p>
<p>Desde o alto do Birlauto, cota de 1.359 metros no límite oeste do parque natural, baixa pola corga do Bidueiral ata o río Ribeira Pequena, que segue augas abaixo ata a desembocadura da corga do Conso, sobe por esta corga ata o alto de Cabeza do Brozo, cota de 1.352 metros, segue logo a divisoria de augas entre as dúas ribeiras en dirección sur-leste ata o Alto de Picas da Veiga de Meda de 1.289 metros, baixa cara o leste polo regato do Lobo ata o río da Ribeira Grande que segue augas abaixo ata a desembocadura da corga das Cembas pola que sobe ata o alto de Cenzoá, cota de 1.555 metros e límite leste do parque natural.</p>
<p>ANEXO III</p>
<p>1. Sen prexuízo do previsto neste decreto e no desenvolvemento posterior do Plan Rector de Uso e Xestión, establécense como normas xerais as seguintes prohibicións no ámbito do parque natural:</p>
<p>-A introducción de especies vexetais e animais alóctonas.</p>
<p>-O exercicio da caza e da pesca, agás para a control e mantemento das poboacións.</p>
<p>-Os vertidos contaminantes ás augas superficiais e subterráneos.</p>
<p>-A contaminación dos solos.</p>
<p>-Os vertidos de residuos sólidos, lixo e entullos.</p>
<p>-A acampada e o vivaqueo.</p>
<p>-A apertura de novas pistas para vehículos motorizados e a pavimentación das existentes, excepto as necesarias para a xestión do parque natural.</p>
<p>-A navegación con calquera tipo de embarcación agás para a vixilancia e defensa do parque natural.</p>
<p>-Facer lume fóra dos edificios e instalacións habilitadas para iso.</p>
<p>-O acceso con motocicletas de trial ou desprovistas de silenciador, así como os radios e aparellos de audición fóra dos lugares habilitados.</p>
<p>-A destrucción ou deterioración de calquera instalación, edificio ou material do parque natural.</p>
<p>2. Establécense de acordo coa zonificación adoptada as seguintes normas particulares:</p>
<p>Zona de reserva integral:</p>
<p>a) Queda prohibida a circulación de vehículos de motor, agás para o persoal propio do parque natural</p>
<p>ou naqueles casos nos que sexa de necesidade para a salvagarda dos valores naturais do parque.</p>
<p>b) O acceso a pé queda permitido unicamente ó persoal propio do parque natural e ós investigadores, ou en casos de evidente necesidade para a súa defensa. Sen prexuízo do establecido neste decreto, o Plan Rector de Uso e Xestión poderá establecer outras determinacións diferentes ás sinaladas neste alínea.</p>
<p>c) Poderanse desenvolver actividades de investigación baixo a autorización expresa da Consellería de Medio Ambiente.</p>
<p>d) Non estará permitida a colleita de material biótico ou abiótico. No caso de actividades de investigación, a colleita quedará sometida á autorización expresa da Consellería de Medio Ambiente.</p>
<p>e) Cando sexa necesario, poderase mellora-la pista existente denominada do Figueiro e a devasa perimetral, sempre e cando non supoña ningún cambio no trazado, dimensionamento ou capa de rodadura orixinal, quitado as necesidades derivadas da defensa contra incendios forestais.</p>
<p>Zona de protección especial:</p>
<p>a) A circulación de vehículos de motor do persoal do parque a través desta zona farase unicamente pola pista existente na actualidade. Excepcionalmente poderán acceder a outras áreas, aqueles ou outros vehículos diferentes, en casos de forzada necesidade como para a extinción de incendios forestais.</p>
<p>b) O acceso a pé queda prohibido, agás para persoal propio do parque e investigadores autorizados. Para actividades de educación ambiental queda restrinxido ós camiños e pistas existentes, e baixo supervisión do persoal do parque natural.</p>
<p>c) Permítese a mellora das pistas e das devasas existentes, sempre que non supoña modificacións no trazado, dimensionamento ou capa de rodadura orixinal, a non se-las necesidades derivadas da defensa contra incendios forestais.</p>
<p>d) A permanencia de cercados de fauna cinexética quedará supeditada á existencia dun plan.</p>
<p>e) Permítese a reintroducción de especies de fauna e a mellora dos seus hábitats cando se trate de especies moi minguadas nas súas poboacións ou que tendo desaparecido se teña constancia da súa existencia nestes territorios na antigüidade.</p>
<p>f) Permítense labores de restauración forestal e de tratamentos selvícolas en atención á preservación das masas arbóreas existentes e á preservación do solo.</p>
<p>g) Permítese a retirada de material vexetal que quedará a disposición da Consellería de Medio Ambiente para plans de restauración forestal, preferentemente no ámbito do parque ou no territorio contiguo do Macizo Central Ourensán.</p>
<p>Zona de uso público restrinxido:</p>
<p>a) A permanencia de cercados de fauna cinexética quedará supeditada á existencia dun plan, mentres que</p>
<p>a ceiba de animais procedentes dos cercados quedará supeditada á existencia dun plan de reintroducción.</p>
<p>b) Permítense as repoboacións forestais, os tratamentos selvícolas, e os aproveitamentos con criterios para masas protectoras tendentes á restauración do bosque autóctono, do bosque mixto e, en último caso, á persistencia das masas arbóreas existentes.</p>
<p>c) Permítese o funcionamento da estación de desova sita na Ribeira Grande e a obtención de crías e ovos embrionados para o programa de mellora xenética e incremento da calidade dos salmónidos con destino á repoboación dos ríos da nosa comunidade.</p>
<p>d) Permítese a apertura de novas sendas exclusivamente para uso a pé como rutas de sendeirismo e de interpretación da natureza, quedará supeditada esta acción ás recomendacións que establezan os estudios específicos realizados para este fin.</p>
<p>e) A circulación a pé por persoal alleo ó parque natural permítese unicamente polos camiños e pistas sinalados como rutas de sendeirismo, logo de autorización.</p>
<p>f) O acceso de vehículos motorizados permítese ata as casas existentes na Ribeira Pequena e tan só en turismos ata a Aula da Natureza na Ribeira Grande.</p>
<p>3. Para os efectos da realización de actividades de investigación e de educación ambiental aplicarase ó disposto no artigo 5 puntos 3º e 4º do Decreto 155/1997, do 5 de xuño, polo que se declara o Parque Natural do Invernadeiro.</p>

