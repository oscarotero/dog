---
date: '1999-06-04'
id: 944A
page: 6
number: 106
agency: CONSELLERÍA DE MEDIO AMBIENTE
section: III. OUTRAS DISPOSICIÓNS
title: >-
  Orde do 1 de xuño de 1999 pola que se regula a concesión de axudas para
  contribuír ó mantemento dos valores ambientais dos parques naturais e ó
  desenvolvemento socioeconómico da poboación local.
range: Orde
url: 'https://www.xunta.gal/dog/Publicados/1999/19990604/Anuncio944A_gl.html'
---
<p>A Lei 4/1989, do 27 de marzo, de conservación dos espacios naturais e da flora e fauna silvestre, prevé a posibilidade do establecemento dun réxime de axudas para a poboación residente nas áreas de influencia socioeconómica onde se atopa un espacio natural protexido e a súa periferia de protección, dado que esta lei, de protección dos espacios naturais, ten como obxectivo, entre outros, protexer, conservar e mellora-los espacios naturais de xeito compatible co desenvolvemento e a utilización dos seus recursos.</p>
<p>Resultando que nos diferentes instrumentos de ordenación dos espacios protexidos de Galicia prevén a posible realización de plans e programas que orienten e potencien os recursos económicos, sociais, culturais e naturais estes espacios.</p>
<p>Visto que por este motivo os parques naturais prevén, entre outros, beneficios técnicos e financeiros destinados a estimula-las iniciativas da poboación na xestión deste espacio protexido, e a favorece-las actividades agrícolas e gandeiras que se desenvolven no seu interior.</p>
<p>Estas axudas constitúense con motivo de contribuír á conservación do devandito espacio natural, á vez que se impulsa un desenvolvemento socioeconómico sostible da súa poboación.</p>
<p>A xestión dos moradores e propietarios nestes espacios protexidos é fundamental para o mantemento do capital ambiental, polo que deben ter un apoio e instrumento financeiro axeitado que incentive e compense estes laboures.</p>
<p>O Real decreto 2225/1993 aproba o Regulamento estatal de subvencións, establecendo como criterio xeral o réxime de concorrencia competitiva entre os solicitantes, de acordo cos criterios de outorgamento que figuren na norma de convocatoria das axudas.</p>
<p>En virtude de todo iso, e en uso das atribucións que confire o artigo 34 da Lei 1/1983, do 22 de febreiro, reguladora da Xunta e do seu presidente,</p>
<p>DISPOÑO:</p>
<p>Artigo 1º.-Obxecto das axudas.</p>
<p>Esta orde ten por obxecto a concesión de axudas para a realización de accións ou actividades que se dirixan a contribuír á conservación de valores medioambientais, a incentivar e potencia-la mellora da calidade de vida dos habitantes dos parques naturais da Comunidade Autónoma de Galicia, apoia-lo desenvolvemento socioeconómico das poboacións</p>
<p>locais, e a fomenta-lo establecemento das actividades que contribúan á mellora da renda, así como ó uso racional dos recursos naturais e á súa conservación.</p>
<p>Artigo 2º.-Actividades subvencionables.</p>
<p>Son actividades obxecto das axudas reguladas por esta orde:</p>
<p>a) Actuacións que teñan por obxecto acadar obxectivos marcados nos diversos instrumentos de ordenación e planificación e nos decretos de creación dos parques naturais.</p>
<p>b) Corrección de impactos paisaxísticos e ambientais.</p>
<p>c) A recuperación ou rexeneración de sistemas naturais, a mellora de hábitats e de lugares de especial interese.</p>
<p>d) A realización e a mellora de infraestructuras e de equipamentos que teñan por obxecto a protección do espacio incluído no parque natural, o desfrute dos seus valores naturais ou o incremento da calidade de vida dos seus habitantes.</p>
<p>e) Actuacións agroambientais e a mellora ou defensa de masas forestais, é dicir, a realización de actuacións de acondicionamento e mellora de espacios agrícolas e forestais.</p>
<p>Esta acción tamén abrangue actuacións para o manexo do gando e mellora de pastos. Todas estas accións serán subvencionables cando revirtan na conservación e defensa do parque natural.</p>
<p>f) Accións para o fomento e apoio do desenvolvemento sostido e socioeconómico da zona. Esta acción implica a utilización racional dos recursos endóxenos, a posta en valor dos recursos naturais, culturais, patrimoniais ou socioeconómicos, susceptibles de crear un valor engadido na zona.</p>
<p>Esta valorización do capital ambiental debe poder xera-la potenciación e formación dos recursos humanos, así como a creación de emprego ou rendas, actividades económicas, incremento do benestar e nivel de vida dos habitantes, etc., sempre no marco dunha sostibilidade ecolóxica.</p>
<p>g) Promoción e sensibilización social dos valores culturais, naturais ou sociais do espacio protexido.</p>
<p>Artigo 3º.-Contía das subvencións.</p>
<p>Os importes máximos ós que terán dereito os beneficiarios segundo o tipo de actividades ás que se fai relación no artigo 2º serán os seguintes:</p>
<p>1. Para as actividades correspondentes ós grupos a), b), c) ata o 100% do custo da actividade.</p>
<p>2. Para as actividades correspondentes ós grupos d), e), f), g) ata o 70% do custo da actividade.</p>
<p>Artigo 4º.-Beneficiarios.</p>
<p>Poderán ser beneficiarios das axudas:</p>
<p>1. Particulares que sexan propietarios de terreos nalgunha das parroquias incluídas no espacio protexido.</p>
<p>2. Asociacións e/ou agrupacións que posúan a súa sede social e como mínimo o 50% dos socios con residencia nalgún dos concellos pertencentes ó parque natural.</p>
<p>3. Comunidades de propietarios de montes veciñais en man común situados total ou parcialmente no parque natural.</p>
<p>4. Empresas que teñan o seu domicilio nalgún dos concellos do parque natural.</p>
<p>Artigo 5º.-Presentación de solicitudes e documentación.</p>
<p>Os interesados presentarán por duplicado as súas solicitudes, (segundo o modelo do anexo I) xunto cos respectivos proxectos de actividades que se van executar, na Dirección Xeral de Montes e Medio Ambiente Natural, nas delegacións provinciais ou en calquera organismo ó abeiro do Art. 38.4º da Lei 4/1999, de modificación da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Xunto coa solicitude deberase presenta-la seguinte documentación (anexo II)</p>
<p>1. Para todo tipo de beneficiario:</p>
<p>a) Fotocopia do DNI ou CIF.</p>
<p>b) Documentación acreditativa da personalidade da entidade solicitante. Cando proceda, copia dos estatutos, certificación da inscrición no rexistro público correspondente e relación dos socios cos seus domicilios correspondentes.</p>
<p>c) Proxecto técnico. Se non se trata de obras, memoria xustificativa do proxecto ou accións que deberán ter, como mínimo, descrición dos traballos ou actividades e orzamento detallado.</p>
<p>d) Calendario e prazo aproximado de execución.</p>
<p>e) Documentación, autorizacións e permisos correspondentes para levar a cabo a intervención.</p>
<p>f) Memoria explicativa das características, actividades ou accións que realiza e/ou realizou a entidade ou entidades solicitantes.</p>
<p>g) Documentación sobre axudas públicas ou privadas concedidas ou solicitadas que sexan concorrentes na solicitude presentada.</p>
<p>h) Certificación bancaria, orixinal ou cotexada, da titularidade do terreo onde se pretendan efectua-las obras.</p>
<p>i) Solicitude orixinal asinada polo representante legal, xunto co documento acreditativo da representación dirixido ó conselleiro de Medio Ambiente.</p>
<p>j) Declaración xurada.</p>
<p>2. Documentación complementaria segundo a natureza do beneficiario:</p>
<p>a) Para particulares que sexan propietarios de terreos nalgunha das parroquias incluídas no espacio protexido:</p>
<p>-Acreditación da titularidade dos predios ou terreos.</p>
<p>b) No caso de solicitudes nas que figure como titular unha comunidade de montes veciñais en man común:</p>
<p>-Certificado de acordo tomado en asemblea xeral conforme autoriza a xunta rectora para solicitar axudas á Consellería de Medio Ambiente para a execución das accións obxecto da solicitude.</p>
<p>-Certificado do Rexistro Provincial de Montes Veciñais en Man Común de posuí-los estatutos en regra, figurando a composición da xunta rectora actualizada.</p>
<p>c) No caso de solicitudes realizadas por agrupacións ou asociacións, deberán presentar:</p>
<p>-Documento privado que acredite a constitución da agrupación. Como representante figurará directamente como solicitante.</p>
<p>-Acordo da xunta de goberno ou figura similar que teña as competencias de xunta de goberno, da asociación ou agrupación, segundo solicita a axuda á Consellería de Medio Ambiente para a execución das accións obxecto da solicitude.</p>
<p>-Relación dos socios cos seus domicilios correspondentes.</p>
<p>d) No caso de solicitudes nas que figuren como titular empresas:</p>
<p>-Documento acreditativo que xustifique estar de alta no IAE.</p>
<p>-Solicitude presentada polo correspondente órgano de administración.</p>
<p>-Acreditación de posuí-la súa sede social no parque natural correspondente.</p>
<p>e) No caso de empresas denominadas de economía social (cooperativas, SAT, SAL...):</p>
<p>-Fotocopia dos estatutos.</p>
<p>-Solicitude presentada polo órgano colexiado de administración.</p>
<p>-Documento acreditativo que xustifique estar de alta no IAE ou, no caso que proceda, certificado do concello conforme realiza a súa actividade no parque natural correspondente.</p>
<p>f) No caso de solicitudes presentadas por autónomos:</p>
<p>-Documento acreditativo que xustifique estar de alta no IAE ou, no caso que proceda, certificado do concello conforme realiza a súa actividade.</p>
<p>-No caso de agricultores deberán presentar informe de vida laboral da Seguridade Social.</p>
<p>g) No suposto de que o terreo obxecto dos traballos sexa propiedade de varios copropietarios:</p>
<p>-Fotocopia dos títulos de propiedade ou declaración xurada de ser titular do terreo de cada copropietario e documento privado no que se acredite o consentimento asinado de tódolos copropietarios e a representatividade do solicitante para realiza-la acción obxecto da subvención.</p>
<p>3. A Direccion Xeral de Medio Ambiente poderá pedir calquera documentación complementaria que crea conveniente para un mellor coñecemento do investimento que se vai subvencionar.</p>
<p>4. Prazo de presentación de solicitudes. O prazo de presentación das solicitudes será de 30 días naturais contados desde o día seguinte ó da publicación desta orde no Diario Oficial de Galicia. Á solicitude presentada por representación deberáselle xunta-lo documento acreditativo correspondente.</p>
<p>Artigo 6º.-Compatibilidades.</p>
<p>As axudas ás accións establecidas nesta orde serán compatibles con calquera outra destinada ós mesmos fins, sempre que o total das subvencións non supere o custo total do investimento solicitado.</p>
<p>Artigo 7º.-Selección de solicitudes.</p>
<p>1. Os criterios de selección e avaliación das obras e proxectos para cada parque natural serán os seguintes:</p>
<table><tbody><tr><td></td></tr>
<tr><td></td></tr>
<tr><td>Criterios de avaliación xeral para tódalas
actividades subvencionables</td><td>Puntos</td></tr>
<tr><td></td></tr>
</tbody></table>
<table><tbody><tr><td>Número de habitantes residentes no espacio protexido</td><td>De 0 a 5</td></tr>
<tr><td></td></tr>
<tr><td>Superficie achegada polo concello de residencia do solicitante ó parque natural</td><td>De 0 a 5</td></tr>
<tr><td></td></tr>
<tr><td>Existencia doutro tipo de axuda ou colaboración para a realización do proxecto ou actividade que se solicita</td><td>De 0 a 4</td></tr>
<tr><td></td></tr>
<tr><td>Que o proxecto ou actividade estea dentro dunha acción comunitaria ou colectiva, na que estean implicados varios colaboradores</td><td>De 0 a 5</td></tr>
<tr><td></td></tr>
<tr><td>Calidade do proxecto</td><td>De 0 a 5</td></tr>
<tr><td></td></tr></tbody></table>
<table><tbody><tr><td></td></tr>
<tr><td></td></tr>
<tr><td>Actividade
subvencionable
(artigo 2)</td><td>Criterios particulares</td><td>Puntos</td></tr>
<tr><td></td></tr>
</tbody></table>
<table><tbody><tr><td>a)</td><td>Grao de integración nos obxectivos marcados nos PORN (Plan de Ordenación dos Recursos Naturais) ou PRUX (Plan Rector de Uso e Xestión) aprobados</td><td>De 0 a 5</td></tr>
<tr><td></td></tr>
<tr><td>a)</td><td>Complementariedade e integración do proxecto ou actuación solicitados, coas previstas pola administración do parque natural</td><td>De 0 a 3</td></tr>
<tr><td></td></tr>
<tr><td>b)</td><td>Número de ha e número e clase de lugares onde se realizará a corrección do impacto</td><td>De 0 a 3</td></tr>
<tr><td></td></tr>
<tr><td>b)</td><td>Repercusión ambiental positiva nas especies e hábitats declarados como de interese especial</td><td>De 0 a 5</td></tr>
<tr><td></td></tr>
<tr><td>b)</td><td>Tipo e grao de afección do impacto para corrixir no ambiente</td><td>De 0 a 5</td></tr>
<tr><td></td></tr>
<tr><td>c)</td><td>Tipo de hábitat ou lugar</td><td>De 0 a 5</td></tr>
<tr><td></td></tr>
<tr><td>c)</td><td>Multidisciplinariedade do proxecto ou obra</td><td>De 0 a 5</td></tr>
<tr><td></td></tr></tbody></table>
<table><tbody><tr><td></td></tr>
<tr><td></td></tr>
<tr><td>Actividade
subvencionable
(artigo 2)</td><td>Criterios particulares</td><td>Puntos</td></tr>
<tr><td></td></tr>
</tbody></table>
<table><tbody><tr><td>c)</td><td>Localización da acción na zonificación establecida no PORN (Plan de Ordenación de Recursos Naturais) do parque natural</td><td>De 0 a 4</td></tr>
<tr><td></td></tr>
<tr><td>d)</td><td>Número de habitantes directos beneficiados</td><td>De 0 a 5</td></tr>
<tr><td></td></tr>
<tr><td>d)</td><td>Localización da acción con referencia ó parque natural</td><td>De 0 a 5</td></tr>
<tr><td></td></tr>
<tr><td>d)</td><td>Finalidade e obxectivos que abrangue o proxecto. Incidencia no desenvolvemento sostido</td><td>De 0 a 5</td></tr>
<tr><td></td></tr>
<tr><td>e)</td><td>Actuacións que incidan no desenvolvemento do código de boas prácticas agrícolas (utilización de tratamentos fitosanitarios, fertilizantes, utilización de métodos compatibles co ambiente, etc.)</td><td>De 0 a 5</td></tr>
<tr><td></td></tr>
<tr><td>e)</td><td>Incidencia na fixación da poboación rural</td><td>De 0 a 4</td></tr>
<tr><td></td></tr>
<tr><td>e)</td><td>Importancia da acción nos efectos erosivos e da loita contra os incendios forestais</td><td>De 0 a 5</td></tr>
<tr><td></td></tr>
<tr><td>e)</td><td>Número de ha e ámbito de aplicación</td><td>De 0 a 4</td></tr>
<tr><td></td></tr>
<tr><td>f)</td><td>Influencia no incremento da renda dos habitantes e/ou emprego creado</td><td>De 0 a 5</td></tr>
<tr><td></td></tr>
<tr><td>f)</td><td>Número e tipo de beneficiados directos e indirectos</td><td>De 0 a 4</td></tr>
<tr><td></td></tr>
<tr><td>f)</td><td>Tipo de economía e/ou actividade creada ou mellorada. Incremento do valor engadido do parque natural</td><td>De 0 a 5</td></tr>
<tr><td></td></tr>
<tr><td>f)</td><td>Tipo e número de productos ou recursos revalorizados</td><td>De 0 a 4</td></tr>
<tr><td></td></tr>
<tr><td>g)</td><td>Número de beneficiarios directos e indirectos</td><td>De 0 a 5</td></tr>
<tr><td></td></tr>
<tr><td>g)</td><td>Relación da actividade proposta co resto das accións subvencionables</td><td>De 0 a 4</td></tr>
<tr><td></td></tr>
<tr><td>g)</td><td>Orixinalidade do proxecto</td><td>De 0 a 4</td></tr>
<tr><td></td></tr></tbody></table>
<p>2. As obras que opten a estas axudas deberán ter obtido, previamente, o informe favorable da Dirección Xeral de Montes e Medio Ambiente Natural, oída a xunta rectora do parque natural en cuestión.</p>
<p>3. Incluiranse actuacións de reserva co obxecto de que, se xorden dificultades na tramitación ou realización dalgunha actuación, se poida substituír por aquelas, sempre respectando a dotación orzamentaria asignada ó parque natural e o resto dos requisitos correspondentes.</p>
<p>Corresponderá á Dirección Xeral de Montes e Medio Ambiente Natural resolve-la substitución das accións subvencionables.</p>
<p>4. En todo caso só se valorarán aquelas solicitudes que obteñan as maiores puntuacións ata que se esgote o crédito orzamentario previsto na propia orde.</p>
<p>Artigo 8º.-Concesión da subvención.</p>
<p>1. A concesión das subvencións farase mediante resolución do conselleiro de Medio Ambiente, por proposta do director xeral de Montes, logo do informe do director conservador do parque natural, oída a xunta rectora de acordo cos criterios expresados no artigo 7º.2 e segundo as dispoñibilidades orzamentarias.</p>
<p>2. A concesión ou denegación da solicitude realizarase nun prazo de 3 meses, contados a partir da data da convocatoria.</p>
<p>As solicitudes ás que non se notificase a súa aprobación no prazo de tres meses desde a publicación desta orde, entenderase que son denegadas, non procedendo a súa concesión por silencio administrativo.</p>
<p>Contra a resolución pola que se aprobe ou denegue a solicitude de subvención poderá interpoñerse recurso de reposición ante o conselleiro de Medio</p>
<p>Ambiente no prazo dun mes se o acto fose expreso, ou de tres meses se non o fose, ou ben impugnar directamente o acto ante a xurisdicción contencioso-administrativa.</p>
<p>3. A concesión da axuda notificarase ós interesados. Unha vez recibida a notificación, os beneficiarios deberán comunicar necesariamente á Dirección Xeral de Montes e Medio Ambiente Natural a súa aceptación ou renuncia nun prazo de 20 días.</p>
<p>4. No caso de que a subvención concedida fose inferior ó importe solicitado, indicarase ó solicitante que a concesión estará condicionada á adecuación do proxecto á subvención concedida. Esta adecuación deberase realizar no prazo de 30 días. Se non se adecuara o proxecto no prazo determinado, procederase á anulación desta, do que se dará conta ó interesado podendo interpoñe-los recursos que sexan procedentes.</p>
<p>5. No momento de concesión da axuda, e logo da resolución motivada do conselleiro de Medio Ambiente, poderá liberarse un anticipo do 50% do total da axuda, que se concederá con carácter excepcional nos casos en que o investimento esixa pagamentos inmediatos.</p>
<p>Artigo 9º.-Requisitos.</p>
<p>As obras obxecto de subvención deberán axustarse á lexislación vixente en xeral, ó Plan de Ordenación e Plan de Uso e Xestión, ou a outros instrumentos de planificación nas materias que correspondan, e contar no momento do seu inicio coas licencias e autorizacións preceptivas.</p>
<p>Artigo 10º.-Condicións de realización do investimento.</p>
<p>1. Os beneficiarios deberán colocar, no lugar onde estas se realicen, un cartel que indique que a obra se está levando a cabo en colaboración co parque natural de que se trate, e a Consellería de Medio Ambiente. O modelo deste letreiro será facilitado polo parque natural e será por conta do beneficiario.</p>
<p>2. Na resolución de concesión da subvención, o conselleiro de Medio Ambiente poderá impoñer condicións e establecer directrices para a execución dos investimentos co gallo dun mellor cumprimento do fin da subvención.</p>
<p>3. O beneficiario comunicará calquera eventualidade que altere ou dificulte o desenvolvemento da actividade co fin de que se considerase de suficiente entidade, se modificasen as condicións de outorgamento da subvención. As solicitudes de modificación deberán estar claramente xustificadas e formuladas con carácter inmediato á aparición das circunstancias que a xustifiquen e, en todo caso, con anterioridade á finalización do prazo de execución da subvención.</p>
<p>Artigo 11º.-Prazo de execución.</p>
<p>1. Os investimentos obxecto de subvención deberanse realizar durante este exercicio e, en calquera</p>
<p>caso, antes do 15 de outubro de 1999. Excepcionalmente, este prazo poderase prorrogar como máximo 6 meses, nos casos en que se xustifique, mediante resolución do conselleiro de Medio Ambiente.</p>
<p>2. A finalidade ou función da actividade ou obra deberá manterse durante un prazo mínimo de 10 anos.</p>
<p>3. Excepcionalmente, concederanse subvencións nas que o prazo de execución sexa de carácter plurianual.</p>
<p>Artigo 12º.-Xustificación do gasto.</p>
<p>1. Os beneficiarios da subvención deberán entregar nas oficinas do parque natural correspondente ou no Servicio Provincial de Medio Ambiente, antes do 30 de outubro de 1999, a documentación xustificativa da realización do gasto. No caso de prórroga do prazo de execución, tamén se fixará na autorización o prazo de prórroga da xustificación.</p>
<p>2. A realización do gasto deberase acreditar mediante:</p>
<p>-Os orixinais das certificacións das obras.</p>
<p>-As facturas orixinais.</p>
<p>3. O director do parque natural deberá certificar que os investimentos foron realizados congruentemente coa solicitude formulada, de acordo co informe favorable da xunta rectora.</p>
<p>Artigo 13º.-Pagamento das subvencións.</p>
<p>O pagamento das axudas aboaranse logo das inspeccións realizadas polo director conservador do parque natural que corresponda. Unha vez realizada a inspección e emitida a certificación final correspondente de execución, aboarase a contía da subvención.</p>
<p>Non obstante poderanse emitir certificacións parciais que se efectuarán de acordo co artigo 35 da Lei de orzamentos xerais de Comunidade Autónoma de Galicia.</p>
<p>Os beneficiarios de axudas con importe superior a 250.000 pesetas, antes de proceder ó seu cobramento, terán que acreditar que se atopan ó día das súas obrigas tributarias e sociais e que non ten pendente de pagamento ningunha débeda, por ningún concepto, coa Administración pública da Comunidade Autónoma.</p>
<p>Artigo 14º.-Control.</p>
<p>A Dirección Xeral de Montes e Medio Ambiente Natural poderá realiza-las actuacións de inspección e control necesarias para garanti-lo cumprimento do establecido nesta orde, así como a comprobación dos investimentos realizados, podendo ser requiridos os beneficiarios para facilitar toda a documentación e información que lles sexa requirida.</p>
<p>Artigo 15º.-Revogación.</p>
<p>1. Son causas de revogación:</p>
<p>a) No suposto de que se comprobase que as axudas concedidas foron destinadas a unha finalidade diferente daquela para a que foron concedidas.</p>
<p>b) No caso de que o beneficiario da subvención incumpra calquera das condicións establecidas tanto nesta orde coma no resto da normativa aplicable.</p>
<p>c) Cando existan modificacións graves das accións previstas de forma que desvirtúen os obxectivos descritos nesta orde.</p>
<p>d) Por ocultar, manipular ou falsear datos ou entorpecer de forma deliberada o labor de inspección e control.</p>
<p>e) Por perda da titularidade dos terreos. Non obstante, no caso de traspaso dos terreos a outra persoa física ou xurídica, esta poderá continuar ou subrogarse ó compromiso. Se non fose deste xeito, o beneficiario estaría obrigado a reembolsa-lo importe das axudas percibidas.</p>
<p>f) No caso de perda de personalidade xurídica das empresas, asociacións, agrupación ou algún destes tipos de beneficiarios establecidos nesta orde.</p>
<p>2. En tódolos supostos anteriormente citados, e por proposta do director xeral de Montes e Medio Ambiente, logo do informe do director do parque natural, e logo de audiencia ó interesado, o conselleiro de Medio Ambiente poderá revogar, total ou parcialmente, as axudas que foron concedidas no día e declarará a obriga de reintegrar á Xunta de Galicia as cantidades percibidas, co aboamento dos xuros de demora fixados pola lei.</p>
<p>3. Nos casos de anulación ou revogación por certificación final das cantidades inicialmente aprobadas, as dotacións orzamentarias resultantes poderán ser adxudicadas a outros peticionarios de acordo coa relación de prioridades e a orde establecida.</p>
<p>Disposición adicional</p>
<p>Estas axudas financiaranse con cargo ás aplicacións orzamentarias 15.02.342.A.770.0 e 15.02.342.A.780.0 de axudas para medidas compensatorias no contorno dos espacios naturais protexidos, dotadas con 100.573.000 e 106.093.000 ptas. respectivamente.</p>
<p>Disposicións derradeiras</p>
<p>Primeira.-Facúltase o director xeral de Montes e Medio Ambiente Natural para dictar cantas disposicións complementarias considere oportunas para o desenvolvemento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 1 de xuño de 1999.</p>
<p>José Carlos del Álamo Jiménez</p>
<p>Conselleiro de Medio Ambiente</p>

