---
date: '1999-03-01'
id: '4796'
page: 2
number: 41
agency: CONSELLERÍA DE ECONOMÍA E FACENDA
section: I. DISPOSICIÓNS XERAIS
title: >-
  Orde do 17 de febreiro de 1999 pola que se establece a obriga de facer
  consta-lo valor catastral dos bens inmobles nos impostos sobre sucecións e
  doazóns e sobre transmisións patrimoniais e actos xurídicos documentados.
range: Orde
url: 'https://www.xunta.gal/dog/Publicados/1999/19990301/Anuncio4796_gl.html'
---
<p>O valor real dos bens e dereitos que se transmiten é o eixe fundamental sobre o que xira a base impoñible nos impostos sobre sucesións e doazóns e sobre transmisións patrimoniais e actos xurídicos documentados. Tanto se os ditos impostos se presentan mediante o sistema de autoliquidación ou declaración-liquidación como se se presenten, no caso de sucesións e doazóns, polo sistema de presentación a liquidar, o contribuínte está obiragado a lles atribuír ós bens transmitidos un valor.</p>
<p>A dificultade que entrañaba para o contribuínte que no dispuxese de datos sobre o verdadeiro valor dos bens fixar un para estes efectos, levou a que a Lei 1/1998, de dereitos e garantías do contribuínte, establecese a posibilidade da previa consulta destes á Administración tributaria.</p>
<p>A Consellería de Economía e Facenda, en consonancia cos principios que presiden a Lei 1/1998, e co fin de mellora-la asistencia e información ó contribuínte, así como para reforza-lo principio de seguridade xurídica, estableceu criterios orientativos do valor dos bens inmobles sobre a base do valor catastral destes, o que fai necesario que o dato do valor catastral conste á Administración xa sexa a través do último recibo do imposto sobre ben inmobles, xa sexa a través das certificacións catastrais do dito valor.</p>
<p>Por todo o anterior, e de acordo co establecido no artigo 15.un.g) da Lei 14/1996, do 30 de decembro, de cesión de tributos do Estado ás comunidades autónomas,</p>
<p>DISPOÑO:</p>
<p>Primeiro.-O valor catastral dos bens inmobles que sexa obxecto de transmisión suxeita ós impostos sobre sucesións e doazóns e sobre transmisións patrimonias e actos xurídicos documentados deberá ir coa documentación que se presente para os efectos dos impostos anteriormente citados.</p>
<p>Segundo.-O dito valor catastral farase constar a través da copia cotexada do último recibo de pagamento do imposto sobre bens inmobles, ou en defeto do anterior, a través de certificado ou outro documento expedido polo xerente do catastro, sempre que en ámbolos dous casos figure de forma indubidable o valor catastral.</p>
<p>Terceiro.-O anterior establécese sen prexuízo da constancia obrigatoria da referencia catastral a que alude a sección 4ª do capítulo IV do título I da Lei 13/1996, do 30 de decembro, de medidas fiscais, administrativas e de orde social.</p>
<p>Disposición derradeira</p>
<p>Esta orde entrará en vigor ós vinte días da súa publicación no Diario Oficial de Galicia.</p>
<p>Santiago de Compostela, 17 de febreiro de 1999.</p>
<p>José Antonio Orza Fernández</p>
<p>Conselleiro de Económica e Facenda</p>

