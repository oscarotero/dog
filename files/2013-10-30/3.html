---
date: '2013-10-30'
id: G0164-231013-0001
page: 42510
number: 208
agency: 'Consellería de Cultura, Educación e Ordenación Universitaria'
section: III. Outras disposicións.
title: >-
  RESOLUCIÓN do 22 de outubro de 2013 pola que se declara de interese galego e
  se ordena a inscrición no Rexistro de Fundacións de Interese Galego da
  Fundación Ricardo Pérez y Verdes.
range: Resolución
url: >-
  https://www.xunta.gal/dog/Publicados/2013/20131030/AnuncioG0164-231013-0001_gl.html
---
<p>Examinado o expediente de declaración de interese galego e inscrición no Rexistro de Fundacións de Interese Galego da Fundación Ricardo Pérez y Verdes, aprécianse os seguintes feitos e fundamentos de dereito:</p>
    <p>Feitos.</p>
    <p>1. Ricardo Pérez y Verdes, presidente do padroado da fundación, presentou solicitude de clasificación, declaración de interese galego e inscrición no Rexistro de Fundacións de Interese Galego.</p>
    <p>2. A Fundación Ricardo Pérez y Verdes foi constituída en escritura pública outorgada na Coruña o 12 de agosto de 2013, ante a notaria Mónica María Jurjo García, co número 2091 do seu protocolo, por Ricardo Pérez y Verdes.</p>
    <p>3. A Fundación Ricardo Pérez y Verdes ten por obxecto, segundo establece o artigo 5 dos estatutos:</p>
    <p>– Conservar e recuperar o patrimonio lúdico, cultural e deportivo de Galicia, así como do resto das comunidades do territorio español.</p>
    <p>– Contribuír ao coñecemento e interpretación do xogo nun contexto histórico e evolutivo.</p>
    <p>– Fomentar e divulgar os deportes tradicionais e todas aquelas manifestacións lúdicas vinculadas a Galicia.</p>
    <p>– Promover a investigación do patrimonio lúdico-deportivo de Galicia, así como do resto das comunidades do territorio español.</p>
    <p>– Realizar actividades de formación nas áreas lúdico-deportivas.</p>
    <p>– Crear un fondo documental especializado en historia do deporte, educación física, xogos e deportes tradicionais.</p>
    <p>– Establecer contactos e intercambios con outras asociacións que participen dos mesmos intereses.</p>
    <p>– Cantos sexan antecedentes, consecuentes ou complementarios dos anteriores.</p>
    <p>4. Na escritura de constitución da fundación constan os aspectos relativos á personalidade do fundador; a súa capacidade para constituíla; a súa vontade de facelo como de interese galego conforme os preceptos da Lei 12/2006, do 1 de decembro, de fundacións de interese galego; a dotación; os estatutos e a composición do padroado inicial.</p>
    <p>5. Nos estatutos da fundación consta a súa denominación; o seu enderezo; o seu obxecto e finalidade; as regras para a aplicación das rendas aos fins fundacionais e para a determinación dos beneficiarios; a composición e as normas de funcionamento do padroado; e as causas de disolución e o destino dos bens e dereitos resultantes da súa liquidación.</p>
    <p>6. O Padroado inicial da fundación está formado por Ricardo Pérez y Verdes, como presidente; María de los Dolores González Roel, como vicepresidenta; Cecilia Martínez Sánchez, como secretaria; e José Luis Fondo Aguiar, Germán Rodríguez Conchado e José Manuel Blanco Aldariz como vogais.</p>
    <p>7. A Comisión integrada polos secretarios xerais técnicos de todas as consellerías elevou ao vicepresidente e conselleiro de Presidencia, Administracións Públicas e Xustiza proposta de clasificación como de interese cultural da Fundación Ricardo Pérez y Verdes, dado o seu obxecto e finalidade, polo que, cumpríndose os requisitos exixidos na Lei 12/2006, do 1 de decembro, de fundacións de interese galego, e segundo establecen os artigos 47.2 da citada lei; 51 do Regulamento de fundacións de interese galego, aprobado polo Decreto 14/2009, do 21 de xaneiro, e 7 do Regulamento do Rexistro de Fundacións de Interese Galego, aprobado polo Decreto 15/2009, do 21 de xaneiro; o protectorado será exercido polo departamento da Xunta que teña atribuídas as competencias correspondentes aos fins fundacionais.</p>
    <p>8. De conformidade coa citada proposta, por Orde da Vicepresidencia e Consellería de Presidencia, Administracións Públicas e Xustiza do 30 de setembro de 2013 (Diario Oficial de Galicia núm. 197, do 15 de outubro), clasificouse de interese cultural a Fundación Ricardo Pérez y Verdes e adscribiuse á Consellería de Cultura, Educación e Ordenación Universitaria para os efectos do exercicio das funcións de protectorado. </p>
    <p>Fundamentos de dereito.</p>
    <p>Primeiro. O artigo 34 da Constitución española recoñece o dereito de fundación para fins de interese xeral, consonte a lei, e o artigo 27.26 do Estatuto de autonomía para Galicia establece que é competencia exclusiva da Comunidade Autónoma galega o réxime das fundacións de interese galego.</p>
    <p>Segundo. De acordo co disposto no artigo 7.2 do Regulamento do Rexistro de Fundacións de Interese Galego, en relación co Decreto 235/2012, do 5 de decembro, polo que se fixa a estrutura orgánica da Vicepresidencia e das consellerías da Xunta de Galicia, corresponde á Consellería de Cultura, Educación e Ordenación Universitaria a declaración de interese galego mediante resolución publicada no Diario Oficial de Galicia e a inscrición no Rexistro de Fundacións de Interese Galego da Fundación Ricardo Pérez y Verdes, así como o exercicio das funcións de protectorado e as demais que correspondan á Xunta de Galicia de conformidade co indicado no dito regulamento.</p>
    <p>Á vista do que antecede, e tendo en consideración o establecido na Lei 12/2006, do 1 de decembro, de fundacións de interese galego; no Regulamento de Fundacións de Interese Galego e no Regulamento do Rexistro de Fundacións de Interese Galego, aprobados polos decretos 14/2009 e 15/2009, do 21 de xaneiro, e nas demais normas de xeral e pertinente aplicación; en uso das competencias atribuídas polo Decreto 4/2013, do 10 de xaneiro, polo que se establece a estrutura orgánica da Consellería de Cultura, Educación e Ordenación Universitaria,</p>
    <h2>RESOLVO:</h2>
    <p>Primeiro. Declarar de interese galego a Fundación Ricardo Pérez y Verdes. </p>
    <p>Segundo. Ordenar a súa inscrición no Rexistro de Fundacións de Interese Galego, sección da Consellería de Cultura, Educación e Ordenación Universitaria.</p>
    <p>Terceiro. Esta fundación queda sometida ao disposto na Lei 12/2006, do 1 de decembro, de fundacións de interese galego; no Regulamento de fundacións de interese galego, aprobado polo Decreto 14/2009, do 21 de xaneiro; no Regulamento do Rexistro de Fundacións de Interese Galego, aprobado polo Decreto 15/2009, do 21 de xaneiro, e na demais normativa de aplicación e especialmente ás obrigas de dar publicidade suficiente dos seus obxectivos e actividades, á ausencia de ánimo de lucro na prestación dos seus servizos, así como á de presentación anual da documentación contable e do plan de actuación ante o Protectorado.</p>
    <p>Contra esta resolución, que non pon fin á vía administrativa, pode interpoñerse recurso de alzada, ante o conselleiro de Cultura, Educación e Ordenación Universitaria, no prazo dun mes contado desde o día seguinte ao da súa publicación, segundo o disposto nos artigos 114 e 115 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Santiago de Compostela, 22 de outubro de 2013</p>
    <footer><p>Jesús Oitavén Barcala<br>Secretario xeral técnico da Consellería de Cultura,<br>Educación e Ordenación Universitaria</p></footer>

