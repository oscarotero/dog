---
date: '2007-06-06'
page: 9
number: 108
agency: CONSELLERÍA DO MEDIO RURAL
section: I. DISPOSICIÓNS XERAIS
title: >-
  Decreto 98/2007, do 24 de maio, polo que se establece o procedemento para
  autorizar as permutas voluntarias de predios rústicos para os efectos de
  solicitar a exención do imposto de transmisións patrimoniais e actos xurídicos
  documentados.
range: Decreto
---
<p>O Real decreto lexislativo 1/1993, do 24 de setembro, polo que se aproba o texto refundido da Lei do imposto sobre transmisións patrimoniais e actos xurídicos documentados, no número 6 do seu artigo 45.I.B), establece a exención de determinadas transmisións de predios rústicos do pagamento do imposto.</p>
<p>Dentro desas exencións, figura a permuta voluntaria de predios rústicos sempre que fosen autorizadas polo Instituto Nacional de Reforma e Desenvolvemento Agrario (IRYDA).</p>
<p>O acollemento a esa excepción foi escaso, probablemente pola falta de desenvolvemento normativo e da articulación dun procedemento de autorización por parte do órgano competente ao cal se puidesen acoller as persoas titulares de predios rústicos. Axudaría a mellorar esta situación regular o procedemento para autorizar as permutas voluntarias de predios rústicos, de forma que as persoas titulares que se acollan a este beneficio fiscal non teñan que tributar pola reordenación das súas terras como se levasen a cabo unha compravenda.</p>
<p>Polo Real decreto 2423/1982, do 24 de xullo, transferíronse á Comunidade Autónoma de Galicia, funcións e servizos en materia de reforma e desenvolvemento agrario, reservando para si basicamente o Estado o establecemento das bases de coordinación xeral da actividade económica e a realización de actuacións que afecten máis de unha comunidade autonóma. As funcións que realizaba o antigo IRYDA foron asumidas por esta comunidade mediante o Decreto 127/1982, do 5 de outubro, e asignadas á consellería competente en materia de agricultura.</p>
<p>Xa que logo, no uso das atribucións concedidas pola Lei 1/1983, do 22 de febreiro, reguladora da Xunta e do seu presidente, modificada pola Lei 11/1988, do 20 de outubro, e demais normativa concordante, e por proposta do conselleiro do Medio Rural de acordo co ditame do Consello Consultivo de Galicia e logo de deliberación do Consello da Xunta de Galicia na súa reunión do día vinte e catro de maio de dous mil sete,</p>
<p>DISPOÑO:</p>
<p>Artigo 1º.-Obxecto.</p>
<p>Este decreto ten por obxecto regular o procedemento para autorizar as permutas voluntarias de predios rústicos situados no territorio da comunidade autónoma, para os efectos de solicitar a exención do imposto de transmisións patrimoniais e actos xurídicos documentados, prevista no artigo 45.I.B).6 do Real decreto lexislativo 1/1993, do 24 de setembro, polo que se aproba o texto refundido da Lei do imposto de transmisións patrimoniais e actos xurídicos documentados.</p>
<p>Artigo 2º.-Requisitos.</p>
<p>A consellería competente en materia de agricultura autorizará as permutas voluntarias de predios rústicos formalizadas con posterioridade á entrada en vigor deste decreto, sempre que reúnan os seguintes requisitos:.</p>
<p>-Que a permuta se formalice en escritura pública.</p>
<p>-Que a permuta se realice entre predios rústicos de semellante valor.</p>
<p>-Que os predios rústicos se manteñan, durante un período mínimo de cinco anos, dedicadas a un destino agrario ou á edifcación de instalacións ou construcións asociadas á explotación agraria, salvo nos supostos de expropiación para a construción de infraestruturas públicas.</p>
<p>-Que a realización da permuta favoreza a explotación dos predios permutados.</p>
<p>Artigo 3º.-Solicitudes.</p>
<p>1. As solicitudes de autorización de permutas voluntarias de predios rústicos presentaranse mediante instancia segundo o modelo anexo, debidamente cuberta e asinada por calquera dos permutantes, dirixidas á dirección xeral competente en materia de estruturas e infraestruturas agrarias da antedita consellería. Presentaranse preferentemente no rexistro xeral desa consellaría nos servizos centrais, ou do modo previsto no artigo 38 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>2. A presentación da solicitude comporta o compromiso de facilitar a documentación complementaria que se poida requirir para asegurar o cumprimento dos requisitos sinalados no artigo 2º, así como de permitir as actuacións de comprobación e inspección polos servizos administrativos da consellería competente en materia de agricultura que para o efecto se consideren oportunas, de conformidade co previsto no artigo 8º.</p>
<p>Artigo 4º.-Documentación que se xuntará á solicitude.</p>
<p>A solicitude de autorización de permutas voluntarias de predios rústicos irá acompañada da seguinte documentación:</p>
<p>a) Copia do NIF ou CIF das persoas que realizan a permuta.</p>
<p>b) Ademais, e tratándose de montes veciñais en man común, deberase presentar certificado de estaren inscritos no rexistro de montes veciñais en man común.</p>
<p>c) Copia cotexada da escritura pública da permuta voluntaria en que se acredite a identidade dos predios que hai que permutar e a titularidade destes.</p>
<p>d) No caso de persoas xurídicas, copia compulsada do documento de constitución da sociedade e dos estatutos e certificado expedido polo órgano xestor da sociedade en que conste o acordo de realizar a permuta e a identidade da persoa autorizada para requirir a autorización para os efectos de solicitar a exención dos impostos a que se fai referencia neste decreto.</p>
<p>e) Certificado emitido polo catastro dos predios permutados ou, de ser o caso, informe pericial emitido por técnico competente sobre o valor dos predios permutados.</p>
<p>f) Certificación de estar ao día no pagamento dos tributos ou outros dereitos que graven os predios que hai que permutar.</p>
<p>Artigo 5º.-Prazo de presentación.</p>
<p>As solicitudes de autorización presentaranse no prazo dun mes, contado a partir do día seguinte á sinatura da escritura pública de permuta.</p>
<p>Artigo 6º.-Tramitación e instrución.</p>
<p>1. A dirección xeral con competencias en materia de estruturas e infraestruturas agrarias da consellería competente en materia de agricultura será a que instrúa e tramite o procedemento de autorización das permutas voluntarias de predios rústicos, sendo de aplicación para o seu desenvolvemento o establecido na Lei de réxime xurídico das administracións públicas e do procedemento administrativo común.</p>
<p>2. As unidades administrativas receptoras das solicitudes remitiranas á dirección xeral competente, co fin de que se comprobe se a solicitude ou documentación presentada reúne os requisitos exixidos neste decreto.</p>
<p>3. Se a solicitude non reúne os requisitos sinalados nos artigos anteriores, requirirase a persoa interesada na forma establecida no artigo 71 da Lei 30/1992, do 26 de novembro, para que nun prazo de dez días emende a falta ou xunte os documentos preceptivos, coa indicación de que, se así non o fixer, se considerará que desistiu da súa petición, sen prexuízo de se ditar a correspondente resolución para o efecto.</p>
<p>Artigo 7º.-Resolución.</p>
<p>1. A autorización das permutas voluntarias de predios rústicos, para os efectos de solicitar a exención do imposto de transmisións patrimoniais e actos xurídicos documentados, correspóndelle á dirección xeral competente en materia de estruturas e infraestruturas agrarias, e notificaráselles ás persoas interesadas no prazo de dez días a partir da data en que se ditou a resolución.</p>
<p>2. O prazo para resolver e notificar as resolucións será de 3 meses contados desde o día seguinte da entrada das solicitude no rexistro do órgano competente.</p>
<p>Se transcorrer o citado prazo máximo sen recaer resolución expresa por parte do órgano competente, as persoas interesadas poderán entender estimadas as súas solicitudes.</p>
<p>Artigo 8º.-Control.</p>
<p>1. A consellería competente en materia de agricultura poderá realizar os controis administrativos e inspeccións que considere oportunos co fin de comprobar a veracidade dos datos consignados na documentación presentada, así como o cumprimento dos requisitos para a obtención da autorización. As persoas beneficiarias estarán obrigadas a colaborar na citada inspección, proporcionando os datos requiridos e facilitando, se é o caso, o acceso aos predios permutados.</p>
<p>2. Os servizos técnicos da dirección xeral competente realizarán as inspeccións sobre o terreo que se consideren oportunas, emitindo os informes relativos ao cumprimento dos requisitos sinalados no artigo 2º que sexan necesarios para completar o expediente administrativo.</p>
<p>Artigo 9º.-Réxime de recursos.</p>
<p>As resolucións por que se autorizan ou se denegan as autorizacións de permutas voluntarias en predios rústicos non esgotan a vía administrativa e poderán ser impugnadas en alzada ante o persoa titular da consellaría competente en materia de agricultura, no prazo dun mes contado a partir do día seguinte ao da súa notificación, se for expresa, ou de tres meses contados a partir do día seguinte a aquel no que se produza o acto presunto, segundo os casos.</p>
<p>Artigo 10º.-Revogación da autorización de permutas voluntarias de predios rústicos por incumprimento de requisitos.</p>
<p>En caso de incumprimento do requisito establecido no artigo segundo este decreto, relativo ao mantemento do destino agrario dos predios permutados, a dirección xeral competente en materia de estruturas e infraestruturas agrarias iniciará expediente de revogación da autorización inicialmente concedida.</p>
<p>O prazo para resolver e notificar as resolucións será de 3 meses contados desde o acordo de iniciación do expediente de revogación.</p>
<p>A resolución que se dite será obxecto do recurso a que fai referencia o artigo 9º deste decreto.</p>
<p>Da resolución definitiva de revogación da autorización darase traslado á dirección xeral competente en materia de tributos da consellería competente en materia de economía e facenda, para os efectos previstos na normativa vixente.</p>
<p>Disposicións derradeiras</p>
<p>Primeira.-Facúltase a persoa titular da consellaría competente en materia de agricultura para ditar as disposicións necesarias para a aplicación e desenvolvemento deste decreto.</p>
<p>Segunda.-Este decreto entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, vinte e catro de maio de dous mil sete</p>
<p>Emilio Pérez Touriño</p>
<p>Presidente</p>
<p>Alfredo Suárez Canal</p>
<p>Conselleiro do Medio Rural</p>
<p>CONSELLERÍA DE MEDIO AMBIENTE E DESENVOLVEMENTO  SOSTIBLE</p>

