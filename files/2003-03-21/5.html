---
date: '2003-03-21'
id: A9D6
page: 3
number: 57
agency: CONSELLERÍA DE POLÍTICA AGROALIMENTARIA E DESENVOLVEMENTO RURAL
section: III. OUTRAS DISPOSICIÓNS
title: >-
  Decreto 187/2003, do 6 de marzo, polo que se acordan as cesións en propiedade,
  a título gratuíto, dos predios números 1431 e 1436, da zona de concentración
  parcelaria de San Martiño de Fontecada (Santa Comba).
range: Decreto
url: 'https://www.xunta.gal/dog/Publicados/2003/20030321/AnuncioA9D6_gl.html'
---
<p>O artigo 31.3º da Lei 12/2001, do 10 de setembro, de modificación da de concentración parcelaria para</p>
<p>Galicia, sinala que a consellería competente en materia de agricultura está autorizada a exerce-las funcións dominicais sobre o fondo de terras segundo o establecido na lexislación patrimonial, sen prexuízo do informe previo da Consellería de Economía e Facenda para os actos de disposición sobre bens inmobles.</p>
<p>O Concello de Santa Comba solicitou a cesión en propiedade de dous inmobles situados no seu termo municipal, os predios sobrantes nº 1431 e 1436 das zonas de concentración parcelaria de San Martiño de Fontecada, que pertence á Comunidade Autónoma de Galicia en virtude do disposto no artigo 31 da Lei 10/1985, de concentración parcelaria para Galicia.</p>
<p>Por orde da Consellería de Política Agroalimenteria e Desenvolvemento Rural do 22 de maio de 2002 (DOG nº 116, do 18 de xuño) declarouse a alienabilidade dos anteditos inmobles.</p>
<p>A Secretaría Xeral da Consellería de Política Agroalimentaria e Desenvolvemento Rural tramitou o expediente de cesión de acordo co previsto nos artigos 83 e seguintes do regulamento que desenvolve a Lei 3/1985, do 12 de abril, do patrimonio da Comunidade Autónoma de Galicia.</p>
<p>Por todo o exposto, de conformidade coa proposta do conselleiro de Política Agroalimentaria e Desenvolvemento Rural e logo de deliberación do Consello da Xunta de Galicia, na súa reunión do día seis de marzo de dous mil tres,</p>
<p>DISPOÑO:</p>
<p>Artigo 1º</p>
<p>Acórdase a cesión en propiedade, a título gratuíto, a favor do Concello de Santa Comba dos seguintes bens inmobles:</p>
<p>1. Predio nº 1431 da zona de concentración parcelaria de San Martiño de Fontecada, municipio de Santa Comba, que ten unha superficie de 18.010 m, que estrema: norte, Francisco Fernández Ramos (1.370) e José Carreira Ramos (1.371); sur, camiño; leste, camiño; oeste, Florinda Capelo Maneiro (1.433); Inscrito no Rexistro da Propiedade de Negreira no tomo 1.027, libro 192, folio 198, predio nº 19.898.</p>
<p>2. Predio nº 1436 da zona de concentración parcelaria de San Martiño de Fontecada, municipio de Santa Comba, que ten unha superficie de 38.710 m, que estrema: norte, camiño; sur, Domingo Calvelo Maceiras (1.442); leste, Hermosinda Ponte Riveiro (1.439), Dolores Santos Maceiras (1.440) e José Ponte Riveiro (1.441); e oeste, José Landeira Grille e outro (1.435). Inscrito no Rexistro da Propiedade de Negreira no tomo 1.027, libro 192, folio 200, predio nº19.900.</p>
<p>Artigo 2º</p>
<p>A cesión en propiedade relacionada no artigo anterior queda sometida ás seguintes cláusulas:</p>
<p>a) Os fins das cesións serán a dedicación dos predios nº 1431 e 1436 a fins e servicios de interese socio-cultural.</p>
<p>b) Se os bens cedidos non se aplicaran ó fin sinalado dentro do prazo dun ano, contado dende o outorgamento das respectivas escrituras públicas, ou deixasen de estalo con posterioridade, se descoidasen ou utilizasen con grave quebranto, ou se incumprisen as condicións do</p>
<p>acordo, consideraranse resoltas as cesións e os bens reverterán á Comunidade Autónoma de Galicia, de conformidade co disposto no artigo 87 do regulamento da Lei 3/1985, do 12 de abril, do patrimonio da Comunidade Autónoma galega.</p>
<p>c) As cesións formalizaranse mediante escrituras públicas, debendo constar nelas os acordos de cesión e as aceptacións do cesionario, sendo os custos de outorgamento de conta do cesionario, así como os impostos derivados da transmisión, incluído se o houbese, o de incremento de valor de terreos.</p>
<p>Disposición derradeira</p>
<p>A Consellería de Política Agroalimentaria e Desenvolvemento Rural, a través da Secretaría Xeral, realizará os trámites necesarios para a efectividade de canto se dispón no presente decreto.</p>
<p>Santiago de Compostela, seis de marzo de dous mil tres.</p>
<p>Manuel Fraga Iribarne</p>
<p>Presidente</p>
<p>Juan Miguel Diz Guedes</p>
<p>Conselleiro de Política Agroalimentaria</p>
<p>e Desenvolvemento Rural</p>

