---
date: '2021-05-11'
id: G0426-280421-0005
page: 23663
number: 88
agency: Consellería do Medio Rural
section: VI. Anuncios. a) Administración autonómica.
title: >-
  ANUNCIO do 27 de abril de 2021, do Xurado Provincial de Clasificación de
  Montes Veciñais en Man Común de Ourense, polo que se publica a Resolución do
  23 de abril de 2021 relativa ao acto de conciliación formulado polos
  representantes do monte veciñal en man común Arriba ou Corredoira, pertencente
  á Comunidade de Montes Veciñais en Man Común de Cabaleiros, A Santa Cruz e
  Tedós, e o monte veciñal en man común Cerdeiriñas e Baños, pertencente á
  Comunidade de Montes Veciñais en Man Común de Carreiras, no concello de
  Lobeira.
range: Anuncio
url: >-
  https://www.xunta.gal/dog/Publicados/2021/20210511/AnuncioG0426-280421-0005_gl.html
---
<p>Examinada a solicitude de conciliación formulada polos representantes do MVMC Arriba ou Corredoira, pertencente á CMVMC de Cabaleiros, A Santa Cruz e Tedós, e o MVMC Cerdeiriñas e Baños, pertencente á CMVMC de Carreiras, no concello de Lobeira, resultan os seguintes</p>
    <p>Feitos:</p>
    <p>Primeiro. Con data do 4 de xaneiro de 2019 o presidente da CMVMC de Cabaleiros, A Santa Cruz e Tedós presentou un escrito no rexistro electrónico da Xunta de Galicia (nº 2019/rx 16319) relativo a un acto de deslinde entre a citada comunidade de montes veciñais en man común e a de Carreiras, no concello de Lobeira.</p>
    <p>Entre outra documentación, achegou un auto e acta de conciliación do Xulgado de Paz de Lobeira, as certificacións de aprobación do deslinde por ambas as CMVMC, así como arquivos informáticos cos vértices do deslindamento.</p>
    <p>Segundo. O informe do Servizo de Montes da Xefatura Territorial de Ourense do 15 de outubro de 2019 considera que a solicitude se axusta ao establecido no artigo 53 da Lei 7/2012, do 28 de xuño, de montes de Galicia, aínda que non consta unha acta do deslindamento nin se achega memoria.</p>
    <p>Consideracións legais e técnicas:</p>
    <p>Primeiro. A presente resolución dítase ao abeiro do artigo 53 do Regulamento para a execución da Lei 13/1989, do 10 de outubro, de montes veciñais en man común, aprobado polo Decreto 260/1992, do 4 de setembro, e de conformidade co disposto na Lei 39/2015, do 1 de outubro, do procedemento administrativo común das administracións públicas.</p>
    <p>Segundo. O artigo 53 da Lei 7/2012, do 28 de xuño, de montes de Galicia, recolle o procedemento que hai seguir no deslindamento entre montes veciñais en man común e establece que o Xurado Provincial de Clasificación de Montes Veciñais en Man Común, logo do exame da documentación presentada, ditará resolución que será publicada no Diario Oficial de Galicia e notificada ás comunidades interesadas.</p>
    <p>De acordo cos feitos e fundamentos de dereito expostos, o Xurado Provincial de Clasificación de Montes Veciñais en Man Común acordou por unanimidade o día 25 de novembro de 2020:</p>
    <p>Aprobar o acto de conciliación acadado polas xuntas reitoras dos MVMC Arriba ou Corredoira, pertencente á CMVMC de Cabaleiros, A Santa Cruz e Tedós, e o MVMC Cerdeiriñas e Baños, pertencente a Carreiras, no concello de Lobeira, de acordo co informe do Servizo de Montes do 15 de outubro de 2019.</p>
    <p>Contra esta resolución, que pon fin á vía administrativa, poderase interpoñer recurso potestativo de reposición perante o Xurado Provincial de Clasificación de Montes Veciñais en Man Común de Ourense no prazo dun mes, ou ben directamente recurso contencioso-administrativo perante o Xulgado do Contencioso-Administrativo de Ourense, no prazo de dous meses contados desde o día seguinte ao desta notificación, de acordo co disposto nos artigos 123 e 124 da Lei 39/2015, do 1 de outubro, do procedemento administrativo común das administracións públicas, e nos artigos 8 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Ourense, 27 de abril de 2021</p>
    <footer><p>Luis Jorge Álvarez Ferro<br>Presidente do Xurado Provincial de Clasificación de Montes Veciñais<br>en Man Común de Ourense</p></footer>

