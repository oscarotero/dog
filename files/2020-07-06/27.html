---
date: '2020-07-06'
id: G0424-250520-0002
page: 26725
number: 133
agency: 'Consellería de Economía, Emprego e Industria'
section: VI. Anuncios. a) Administración autonómica.
title: >-
  RESOLUCIÓN do 15 de maio de 2020, da Dirección Xeral de Enerxía e Minas, pola
  que se declara a utilidade pública, en concreto, do parque eólico Corme
  modificación substancial (repotenciación parque eólico Corme), sito no
  concello de Ponteceso (A Coruña) e promovido por EDP Renovables España, S.L.U.
  (expediente IN661A 2018/1-1).
range: Resolución
url: >-
  https://www.xunta.gal/dog/Publicados/2020/20200706/AnuncioG0424-250520-0002_gl.html
---
<p>Examinado o expediente iniciado por solicitude de EDP Renovables España, S.L.U. en relación coa declaración de utilidade pública do parque eólico Corme modificación substancial (en diante, o parque eólico), constan os seguintes</p>
    <p>Antecedentes de feito: </p>
    <p>Primeiro. O 15.4.1998, a Dirección Xeral de Industria da Consellería de Industria e Comercio resolveu autorizar as instalacións electromecánicas, aprobar o proxecto de execución e recoñecer a condición de instalación acollida ao réxime especial do parque eólico Corme G-3 (número de expediente 1/1997). </p>
    <p>O 4.7.2000, a Delegación Provincial da Consellería de Industria autorizou a posta en servizo das instalacións do parque eólico Corme G-3.</p>
    <p>Segundo. O 24.1.2017, Desarrollos Eólicos Corme, S.A.U. solicitou a autorización administrativa e a aprobación do proxecto de execución da repotenciación do parque eólico Corme G-3, segundo o previsto no Decreto 138/2010, do 5 de agosto, polo que se establecen o procedemento e as condicións técnico-administrativas para a obtención das autorizacións de proxectos de repotenciación de parques eólicos existentes na Comunidade Autónoma de Galicia. Coa dita solicitude a promotora achegou o anteproxecto de repotenciación, coa súa correspondente memoria ambiental. </p>
    <p>Terceiro. O 23.11.2017, EDP Renovables España, S.L.U. solicitou a tramitación do expediente da repotenciación do parque eólico Corme G-3 (en diante, o parque eólico) conforme a disposición transitoria terceira da Lei 5/2017, do 19 de outubro, de fomento da implantación de iniciativas empresariais en Galicia, e a declaración de utilidade pública para o parque eólico.</p>
    <p>Cuarto. O 11.12.2017, a Dirección Xeral de Enerxía e Minas autorizou a transmisión da titularidade de parques eólicos das sociedades Desarrollos Eólicos de Galicia, S.A.U. e Desarrollos Eólicos Corme, S.A.U. (sociedades absorbidas) a favor de EDP Renovables España, S.L.U. (sociedade absorbente), entre as que se atopa o parque eólico. </p>
    <p>Quinto. O 29.12.2017, a promotora solicitou a declaración de interese especial para o parque eólico. O 15.2.2018, o Consello da Xunta de Galicia declarou o proxecto do parque eólico como de interese especial.</p>
    <p>Sexto. Mediante o Acordo do 21 de marzo de 2018, da Xefatura Territorial da Consellería de Economía, Emprego e Industria da Coruña (en diante, a xefatura territorial), someteuse a información pública a solicitude de autorización administrativa previa, a declaración de utilidade pública, en concreto, e a necesidade de urxente ocupación que iso implica, a autorización administrativa de construción, o proxecto sectorial de incidencia supramunicipal e o estudo de impacto ambiental do parque eólico.</p>
    <p>O dito acordo publicouse no <em>Diario Oficial de Galicia</em> do 5 de abril de 2018 e no xornal <em>La Voz de Galicia </em>do 3 de abril de 2018. Así mesmo, permaneceu exposta ao público nos taboleiros de anuncios do concello afectado (Ponteceso), da xefatura territorial, e da Xefatura Territorial da Consellería de Medio Ambiente e Ordenación do Territorio da Coruña, que emitiron os correspondentes certificados de exposición pública.</p>
    <p>A continuación resúmese o contido das alegacións presentadas durante o período de información pública relativas ao expediente de declaración de utilidade pública do parque eólico:</p>
    <p>– Oposición á declaración de utilidade pública, xa que a promotora solicita a expropiación de terreos nos cales xa dispón de contratos de arrendamento e, ademais, non se pode acudir á expropiación sen intentar previamente acadar un acordo cos titulares.</p>
    <p>– A promotora pretende a expropiación de novos predios sen achegar unha xustificación sobre a imposibilidade de executar o proxecto sobre aquelas parcelas de que xa dispón.</p>
    <p>– A promotora ten subscritos numerosos contratos de arrendamento en vigor coa maioría dos propietarios do actual parque eólico Corme, os cales pretende renegociar e, ante a negativa dos propietarios, solicita ante a Administración a declaración de utilidade pública para que os terreos sexan expropiados. O presuposto da necesidade de ocupación non se produce neste caso, posto que a promotora xa conta coa posesión dos terreos.</p>
    <p>– Mencionan diversas sentenzas do Tribunal Supremo sobre supostos similares en que se establece a imposibilidade de declarar a utilidade pública, cando xa existe a plena dispoñibilidade dos terreos, así como a vinculación directa entre a utilidade pública e a necesidade de ocupación.</p>
    <p>– Falta de información por parte da empresa ás persoas interesadas, especialmente tendo en conta a idade avanzada de moitas delas.</p>
    <p>– Desacordo coas compensacións pola utilización dos predios.</p>
    <p>– Con respecto á relación de bens e dereitos afectados (RBDA), estase ocultando a situación xurídica dos terreos afectados, posto que no parque eólico Corme G-3 a promotora xa ten á súa disposición a práctica totalidade dos terreos que se pretende expropiar, e ten subscritos contratos de arrendamento coa maioría dos propietarios. A estes contratos aínda lles quedan varios anos de vixencia (foron subscritos por un período de 25 anos, prorrogables por períodos sucesivos de 10 anos), e a súa finalidade é o desenvolvemento da mesma actividade para a cal se solicita a autorización.</p>
    <p>– Existencia de erros na relación de bens e dereitos afectados (RBDA), maioritariamente en relación coa titularidade das parcelas, coas superficies afectadas, coa clasificación do solo, co tipo de aproveitamento, cos enderezos para os efectos de notificacións, etc.</p>
    <p>– Desacordo co prazo do trámite de información pública, posto que se entende que é de aplicación o Decreto 138/2010, do 5 de agosto, o cal establece o prazo dun mes, e non a Lei 8/2009, do 22 de decembro.</p>
    <p>– Solicítase un novo trámite de información pública e que se denegue a declaración de utilidade pública e a necesidade de urxente ocupación, a autorización administrativa de construción, o proxecto sectorial e o estudo de impacto ambiental.</p>
    <p>– Na solicitude da promotora non se tivo en conta o establecido na Lei 3/2007, do 9 de abril, de prevención e defensa contra os incendios forestais de Galicia, polo que non se inclúen as afeccións que se establecen nesta lei. Esta cuestión tampouco se tivo en conta nos informes emitidos sobre o impacto ambiental, cultural e turístico.</p>
    <p>– Dado que a aplicación da Lei 3/2007, do 9 de abril, supón o establecemento de limitacións sobre as parcelas que se ven afectadas pola xestión da biomasa, deberíase ter en conta esta circunstancia no proxecto técnico e os propietarios deberían ser incluídos na relación de bens e dereitos afectados (RBDA). Vulnerouse o trámite de audiencia respecto a estes propietarios posto que non foron notificados da información pública. </p>
    <p>– Solicitan que se denegue a declaración de utilidade pública e as autorizacións administrativas e que a promotora formule unha nova solicitude adaptando o proxecto á Lei 3/2007, do 9 de abril.</p>
    <p>Sétimo. O 22.5.2018, a xefatura territorial informou que a poligonal do parque eólico non se atopa afectada por ningún dereito mineiro vixente.</p>
    <p>Oitavo. O 25.6.2018, o Servizo de Montes da Coruña informou que non se prevén afeccións derivadas da execución do proxecto do parque eólico a montes catalogados de utilidade pública, montes veciñais en man común, montes de xestión pública, infraestruturas forestais relevantes, masas de especial valor de frondosas autóctonas, rodais selectos ou parcelas de experimentación.</p>
    <p>Noveno. O 26.10.2018, a xefatura territorial remitiu o expediente do parque eólico á Dirección Xeral de Enerxía e Minas para continuar coa tramitación do procedemento.</p>
    <p>Décimo. O 23.4.2019, a Asociación de Veciños Eduardo Pondal solicitou que se considerase desistida de todas as alegacións formuladas en relación co expediente de referencia.</p>
    <p>Décimo primeiro. O 24.5.2019, publícase no DOG unha corrección do erros do Acordo do 21 de marzo de 2018, da xefatura territorial, en que se corrixe a coordenada Y do aeroxerador CO.6 do P.E. Corme modificación substancial, onde di «4.792.477», debe dicir «4.792.447».</p>
    <p>Décimo segundo. O 27.5.2019, a Asociación de Veciños Eduardo Pondal presentou un escrito en que manifestou a súa oposición ao proxecto eólico.</p>
    <p>Décimo terceiro. O 12.6.2019, o órgano ambiental formulou a declaración de impacto ambiental relativa ao parque eólico, que se fixo pública por medio do Anuncio do 14 de xuño de 2019, da Dirección Xeral de Calidade Ambiental e Cambio Climático (DOG núm. 122, do 28 de xuño).</p>
    <p>Décimo cuarto. O 18.7.2019, a Dirección Xeral de Ordenación do Territorio e Urbanismo emitiu o informe a que fai referencia o artigo 13.3 do Decreto 80/2000, do 23 de marzo, polo que se regulan os plans e proxectos sectoriais de incidencia supramunicipal en relación co proxecto sectorial do parque eólico Corme modificación substancial (repotenciación do parque eólico Corme G-3), no cal o dito organismo informa que se seguiron os trámites establecidos no Decreto 80/2000, do 23 de marzo.</p>
    <p>Décimo quinto. Pola Resolución do 16 de setembro de 2019, da Dirección Xeral de Enerxía e Minas, outorgáronse as autorizacións administrativas previa e de construción ao parque eólico Corme modificación substancial (repotenciación do parque eólico Corme G-3), sito no concello de Ponteceso (A Coruña) e promovido por EDP Renovables España, S.L.U. (DOG núm. 204, do 25 de outubro), coa súa corrección de erros da coordenada X do vértice 4 da poligonal do P.E. Corme modificación substancial, onde di «502.225», debe dicir «502.255» (DOG núm. 88, do 8 de maio).</p>
    <p>Décimo sexto. Pola Resolución do 21 de novembro de 2019, da Dirección Xeral de Enerxía e Minas, fíxose público o Acordo do Consello da Xunta de Galicia, do 7 de novembro de 2019, polo que se aproba definitivamente o proxecto do parque eólico Corme modificación substancial (repotenciación do parque eólico Corme G-3) como proxecto sectorial de incidencia supramunicipal, así como das disposicións normativas contidas no mencionado proxecto (DOG núm. 38, do 26 de febreiro de 2020).</p>
    <p>Décimo sétimo. O 18.11.2019, José Ramón Dourado Lema presentou no Rexistro Xeral da Xunta de Galicia na Coruña dous escritos en que solicitou que esta Administración e ao abeiro do disposto no artigo 95 da Lei 39/2015, do 1 de outubro, declare a caducidade do procedemento da declaración da utilidade pública do parque eólico Corme modificación substancial. </p>
    <p>Décimo oitavo. O 19.11.2019, José Ramón Dourado Lema presentou no Rexistro Xeral da Xunta de Galicia na Coruña un escrito de Luis Manuel Moreira Varela e outro de Ángel Santiago Suárez Baneira, en que solicitan que esta Administración e ao abeiro do disposto no artigo 95 da Lei 39/2015, do 1 de outubro, declare a caducidade do procedemento da declaración da utilidade pública do parque eólico Corme modificación substancial.</p>
    <p>Décimo noveno. O 12.2.2020, a Dirección Xeral de Enerxía e Minas desestimou as solicitudes de declaración de caducidade do procedemento da declaración da utilidade pública do parque eólico Corme modificación substancial, a que se fai referencia nos dous antecedentes de feito anteriores.</p>
    <p>Vixésimo. O 5.12.2019, o 20.1.2020, o 24.2.2020 e o 6.3.2020, como consecuencia das negociacións e acordos acadados con algunhas das persoas afectadas, a promotora actualizou a relación de bens e dereitos afectados (RBDA).</p>
    <p>Vixésimo primeiro. O 23.3.2020, esta dirección xeral requiriulle á promotora unha copia de cada un dos acordos asinados cos propietarios das parcelas que figuraban na publicación no <em>Diario Oficial de Galicia</em> do 5 de abril de 2018 e que se suprimiron na última RBDA presentada o 6.3.2020.</p>
    <p>Vixésimo segundo. O 24.3.2020, tivo entrada nesta dirección xeral unha solicitude de certificado por silencio administrativo relativa á declaración de utilidade pública do parque eólico Corme modificación substancial, presentada pola Asociación de Veciños Eduardo Pondal.</p>
    <p>Vixésimo terceiro. O 3.4.2020, EDP Renovables España, S.L.U. presentou copia dos acordos requiridos.</p>
    <p>Vixésimo cuarto. O 14.4.2020, esta dirección xeral solicitoulle á promotora aclaracións con respecto aos acordos presentados. </p>
    <p>Vixésimo quinto. O 17.4.2020, EDP Renovables España, S.L.U. presentou as aclaracións requiridas a que se fai referencia no antecedente de feito anterior. </p>
    <p>Fundamentos de dereito:</p>
    <p>Primeiro. A Dirección Xeral de Enerxía e Minas é competente para resolver este procedemento con fundamento no Decreto 135/2017, do 28 de decembro, polo que se establece a estrutura orgánica da Consellería de Economía, Emprego e Industria, e no artigo 44.1 da Lei 8/2009, do 22 de decembro, pola que se regula o aproveitamento eólico en Galicia e se crean o canon eólico e o Fondo de Compensación Ambiental, modificada pola Lei 5/2017, do 19 de outubro, de fomento da implantación de iniciativas empresariais en Galicia.</p>
    <p>Segundo. No expediente instruído para o efecto cumpríronse os trámites de procedemento establecidos na Lei 24/2013, do 26 de decembro, do sector eléctrico, no Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica, na Lei 8/2009, do 22 de decembro, pola que se regula o aproveitamento eólico en Galicia e se crean o canon eólico e o Fondo de Compensación Ambiental, modificada pola Lei 5/2017, do 19 de outubro, na Lei 39/2015, do 1 de outubro, do procedemento administrativo común das administracións públicas, e demais normas vixentes de aplicación. </p>
    <p>Terceiro. En relación coas alegacións presentadas durante a tramitación do expediente, visto o seu contido e as respostas efectuadas pola promotora, cómpre manifestar o seguinte:</p>
    <p>1. No que respecta ás alegacións referidas aos bens e dereitos afectados, tomouse razón de todas as manifestacións e documentos achegados polas persoas alegantes, relativas á titularidade e ás características dos bens e dereitos afectados, así como á magnitude das afeccións. Non obstante, corresponde á fase de levantamento de actas previas, dentro do eventual procedemento expropiador, a determinación efectiva da titularidade dos bens e dereitos afectados e das súas características (localización, extensión, tipo de aproveitamento, ...), así como das afeccións reais do proxecto sobre eles. </p>
    <p>2. Para aquelas parcelas sobre as cales non se acadou acordo coas persoas propietarias, as cales se indican no anexo II desta resolución, no caso de que non se chegase a un acordo entre a promotora eólica e os afectados durante o procedemento expropiador, fixaranse as compensacións correspondentes de acordo coa lexislación aplicable.</p>
    <p>3. En relación co anterior, e en resposta ás alegacións en que se pon de manifesto que se pretende declarar a utilidade pública sobre terreos en que a promotora xa ten subscritos acordos, cómpre manifestar que a promotora acadou acordos para 244 parcelas que se incluíron no anexo do Acordo do 21 de marzo de 2018, da xefatura territorial (DOG núm. 66, do 5 de abril), polo que esta resolución se aplicará á RBDA definitiva indicada no anexo II.</p>
    <p>En relación coas alegacións en que se solicita a caducidade do procedemento de declaración de utilidade pública, cómpre manifestar, en primeiro lugar, que a solicitude de autorización administrativa previa e de construción e a correspondente á declaración de utilidade pública non foron simultáneas, tal e como queda acreditado nos antecedentes de feito segundo e terceiro desta resolución.</p>
    <p>Por outra parte, a Lei 8/2009, do 22 de decembro, en que se regula o outorgamento das autorizacións administrativas previa e de construción, así como a declaración de utilidade pública, regula de forma independente estes procedementos, con excepción do que se refire ao trámite de información pública, para o cal prevé, no seu artigo 33.8, que se efectúe de forma simultánea no caso de que a promotora solicitase a declaración de utilidade pública, en concreto, xunto coas mencionadas autorizacións administrativas.</p>
    <p>Tendo en conta estas cuestións, considérase que a normativa de aplicación permite resolver de forma independente os procedementos de autorización administrativa previa e de construción e o de declaración de utilidade pública.</p>
    <p>4. No que respecta ao prazo correspondente ao trámite de información pública, cómpre manifestar que a promotora se acolleu á tramitación do expediente do parque eólico, conforme a disposición transitoria terceira da Lei 5/2017, do 19 de outubro, e que o Consello da Xunta de Galicia declarou, o 15.2.2018, o proxecto do parque eólico como de interese especial, para os efectos do establecido na disposición adicional primeira da Lei 8/2009, do 22 de decembro.</p>
    <p>De acordo con todo o que antecede, e no exercicio das competencias que teño atribuídas, </p>
    <h2>RESOLVO:</h2>
    <p>Único. Declarar a utilidade pública, en concreto, das instalacións do parque eólico Corme modificación substancial (repotenciación parque eólico Corme), sito no concello de Ponteceso (A Coruña), segundo o previsto nos artigos 54 e 56 da Lei 24/2013, do 26 de decembro, do sector eléctrico, o que leva implícita a necesidade de ocupación dos bens ou de adquisición dos dereitos afectados e implica a urxente ocupación para os efectos do artigo 52 da Lei de expropiación forzosa do 16 de decembro de 1954 (BOE núm. 351, do 17 de decembro). </p>
    <p>Esta resolución publicarase no <em>Diario Oficial de Galicia </em>e no <em>Boletín Oficial </em>da provincia da Coruña, de acordo co establecido no artigo 148 do Real decreto 1955/2000, do 1 de decembro.</p>
    <p>Contra a presente resolución, que non é definitiva en vía administrativa, poderase interpoñer recurso de alzada ante o conselleiro de Economía, Emprego e Industria da Xunta de Galicia, no prazo dun mes contado a partir do día seguinte ao da súa notificación, de conformidade cos artigos 121 e 122 da Lei 39/2015, do 1 de outubro, do procedemento administrativo común das administracións públicas, sen prexuízo de que os interesados poidan interpoñer calquera outro recurso que consideren pertinente.</p>
    <p>Santiago de Compostela, 15 de maio de 2020</p>
    <footer><p>Ángel Bernardo Tahoces<br>Director xeral de Enerxía e Minas</p></footer>
    <h2>ANEXO I</h2>
    <p>Alegacións presentadas durante a tramitación do procedemento:</p>
    <p>Manuela Martínez Méndez, o 17.4.2018; Agustín Blanco Blanco, o 18.4.2018; José Figueroa Neira, o 18.4.2018; José Novo Méndez, o 19.4.2018; Rocas Ornamentales Torres de Mens, S.L., o 20.4.2018; Mª Ángeles Martínez Ouréns, o 20.4.2018; Luis García Lema, o 20.4.2018; Axencia Galega de Infraestruturas, o 23.4.2018; Manuel Cousillas Veiga, o 24.4.2018; Josefa Baneira Torrado, o 24.4.2018 e o 27.6.2018; Manuel Varela García, o 26.4.2018; Asociación de Veciños Eduardo Pondal, o 26.4.2018, o 20.9.2018, o 2.10.2018 e o 25.10.2018; Asociación de afectados polos parques eólicos Fonte do Xardín, o 26.4.2018; Jesús Castro Castro, o 27.4.2018; hdros. de Rosa Camiño Méndez, o 27.4.2018; hdros. de Dolores Méndez Ouréns, o 27.4.2018; hdros. de Serafina Alvarellos Nuñel, o 27.4.2018; Perfecto Pose Nuñel, o 27.4.2018; Eliseo Varela Recarey, o 27.4.2018; hdros. de Etelvina Chans Fuentes, o 27.4.2018; Modesto José Martínez Figueiras, o 27.4.2018; Estrella Méndez Puñal, o 27.4.2018; hdros. de Josefa Suárez Lema, o 27.4.2018; Serafina Alvarellos Nuñel, o 27.4.2018; Antonio García Martínez e Manuel García Martínez, o 27.4.2018; María Méndez Ouréns, o 27.4.2018; hdros. de Rosa Méndez Ouréns, o 27.4.2018; hdros. de Perfecto Pose Nuñel, o 27.4.2018; Estrella Méndez Puñal, o 27.4.2018; Josefa Cotelo Ouréns, o 27.4.2018; hdros. de José M. Centeno Doldán, o 27.4.2018; José Doldán Varela e Dolores Álvarez Martínez, o 27.4.2018; hdros. de Serafín Lema Pose, o 27.4.2018; Josefa Chans Camiño, o 27.4.2018; Rafael Varela Chans, o 27.4.2018; Carmen Varela Varela, o 27.4.2018; Josefa Baneira Varela, o 27.4.2018; María Luz Varela Varela, o 27.4.2018; Eduarda Celia Nuñel Pérez, o 27.4.2018; Adolfo Alvarellos Blanco, Jesús Alvarellos Blanco e Manuel Alvarellos Blanco, o 27.4.2018; Carmen Méndez Chans, o 27.4.2018; Ramona Doldán Puñal, o 27.4.2018; Francisco Gómez Doldán, o 27.4.2018; Jesús Martínez Puñal, o 27.4.2018; Estrella Nuñel Méndez e Mª Carmen e Andrea, o 27.4.2018; Jesús Martínez Lema, José Martínez Lema, María Jesús Martínez Lema, Manuel Martínez Lema e Ramón Martínez Lema, o 27.4.2018; Ignacio Cereijo Rial, o 27.4.2018; Dolores García Lorenzo, o 27.4.2018; María Dolores Facal Méndez, o 27.4.2018; Carmen Andrade Villanueva, Celia Villanueva Martelo e outros, o 27.4.2018; María Estrella García Méndez, o 27.4.2018; José Doldán Varela, o 27.4.2018; hdros. de Francisco Carrillo Antelo, o 27.4.2018; Basilio Baña Vila e Erundina Alvarellos Pailos, o 27.4.2018; Andrea Blanco Puñal, María Silvia Blanco Medina e Daniel Blanco Medina, o 27.4.2018; Erundina Alvarellos Pailos, o 27.4.2018; hdros. de José Méndez Méndez, o 27.4.2018; Manuel Méndez Méndez, o 27.4.2018; hdros. de Jesús Méndez Méndez, o 27.4.2018; Estrella Ouréns Torrado, o 27.4.2018; Luis Manuel Moreira Varela, o 27.4.2018; hdros. de Josefa Lema Rey, o 27.4.2018; Josefa Lema Gómez, o 27.4.2018; José Nuñel Blanco, o 27.4.2018; Jesús Cruz Camiño, o 27.4.2018; hdros. de Gervasio García Serantes, o 27.4.2018; hdros. de José Lema Castro, o 27.4.2018; Mª del Carmen Lema Varela, o 27.4.2018; Cecilia Martelo Villanueva, Lucinda Andrade Villanueva e Carmen Andrade Villanueva, o 27.4.2018; hdros. de Carmen Ferreiro Costa, o 27.4.2018; Centeno Souto, o 27.4.2018; Manuel Ouréns Figueira, o 27.4.2018; Irmáns Gómez Collazo, o 27.4.2018; hdros. de José Antonio Ferreiro Centeno, o 27.4.2018; hdros. de Rosa Pasandín Ferreiro, o 27.4.2018; Manuela Cotelo Méndez, o 27.4.2018; Rosa Castro Lema, o 27.4.2018; Manuela Castro Pailos, o 27.4.2018; hdros. de Carmen Chans Camiño, o 27.4.2018; Dolores Lema Gómez, o 27.4.2018; Carmen Camiño Antelo, o 27.4.2018; Áurea Ouréns Saleta, o 27.4.2018; Eduardo José Lema Camiño, o 27.4.2018; M. Rosa Blanco Camiño, o 27.4.2018; hdros. de Manuel Fariña García, o 27.4.2018; Dolores Ouréns Figueira, o 27.4.2018; Avelina Puñal Pailos, o 27.4.2018; Manuel Varela Suárez e Antonio Varela Suárez, o 27.4.2018; Nieves García Álvarez, no nome de hdros. de Gervasio García Serantes, o 3.5.2018; Ignacio Rial Cereijo, o 3.5.2018; Manuel Pose Carneiro, o 3.5.2018; Rosa Méndez López, o 4.9.2018; Jesús Ramón Suárez Torrado, o 4.5.2018; Manuel Enrique Suárez Torrado, o 4.5.2018; Manuel Ferreiro García, no nome de hdros. de Jesusa García Moreira, o 5.5.2018; Emilia Blanco Ferreiro, Perfecto Blanco Ferreiro, Teresa Blanco Ferreiro, Andrea Blanco Puñal, Demetrio Blanco Puñal e Manuel Blanco Puñal, o 5.9.2018; Dolores Ouréns Torrado, o 5.9.2018; Ángela Varela Souto, o 5.9.2018; hdros. de Julio Figueroa Neira, o 5.9.2018; José Mª Cousillas Pailos, o 5.9.2018; Joaquín Pombo Chans, o 5.9.2018; Josefa Ouréns Torrado, o 5.9.2018; José Ouréns Torrado, o 5.9.2018; Manuel Castro Calvo, Jesús Ouréns Calvo, José M. Ouréns Calvo, Josefa Ouréns Calvo, Natalia Ouréns Calvo, Teresa Ouréns Calvo, Manuel V. Ouréns Torrado, Cesareo Ouréns Varela e Serafín Ouréns Varela o 5.9.2018; Manuel Castro Calvo, Jesús Ouréns Calvo, José M. Ouréns Calvo, Josefa Ouréns Calvo, Natalia Ouréns Calvo, Julio Ouréns Calvo, Manuela Ouréns Calvo, o 5.9.2018; Adelaida Centeno Doldán, o 7.5.2018; Teresa Moreira Varela, o 8.5.2018; hdros. de Ramón Torrado Baña, o 10.5.2018; Jesús Puñal Méndez, o 23.8.2018; Manuel Puñal Méndez, o 23.8.2018; BNG de Ponteceso, o 12.11.2018; Asociación para a Defensa Ecolóxica de Galiza, o 13.11.2018; José Ramón Dourado Lema, o 5.12.2018 e o 7.1.2019.</p>

