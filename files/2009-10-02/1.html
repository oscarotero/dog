---
date: '2009-10-02'
page: 15
number: 194
agency: 'CONSELLERÍA DE PRESIDENCIA, ADMINISTRACIÓNS PÚBLICAS E XUSTIZA'
section: I. DISPOSICIÓNS XERAIS
title: >-
  Decreto 390/2009, do 24 de setembro, polo que se determina o procedemento
  aplicable para o exercicio da potestade sancionadora na materia de
  establecementos e espectáculos públicos.
range: Decreto
---
<p>A competencia en materia de espectáculos públicos transferíuselle á Comunidade Autónoma de Galicia con carácter de exclusiva mediante a Lei orgánica 16/1995, de 27 de decembro. As funcións e servizos que viña desempeñando a Administración do Estado neste ámbito traspasáronse polo Real decreto 1640/1996, de 5 de xullo e mediante o Decreto 336/1996, do 13 de setembro, asumíronse pola nosa comunidade autónoma.</p>
<p>O Decreto 309/2003, do 11 de xullo, determina o procedemento aplicable para o exercicio da potestade sancionadora en establecementos e espectáculos públicos. Segundo o seu artigo único «os procedementos sancionadores en materia de establecementos e espectáculos públicos competencia da Consellería de Xustiza, Interior e Administración Local, xa sexan por infraccións leves, graves ou moi graves, tramitaranse seguindo o procedemento xeral establecido no Regulamento para o exercicio da potestade sancionadora, aprobado polo Real decreto 1398/1993, do 4 de agosto».</p>
<p>Con esta regulación procurábase poñer fin a unha situación de inseguridade xurídica provocada pola ausencia dunha norma que determinase con claridade cal era o tipo de procedemento que se debía seguir no exercicio da potestade sancionadora en materia de establecementos e espectáculos públicos, optándose pola aplicación dun único procedemento ao que se denominou procedemento xeral.</p>
<p>Porén, diversas sentenzas de xulgados do contencioso-administrativo puxeron de manifesto que tal denominación non aclaraba cal é o procedemento que cómpre seguir dos dous tipos de procedementos que se prevén no Real decreto 1398/1993, do 4 de agosto, polo que se aproba o regulamento do exercicio da potestade sancionadora, xa que tan xeral pode ser o procedemento que se deberá aplicar no caso de que non concorran as circunstancias previstas no artigo 23 como o procedemento que segundo o dito artigo recibe a denominación de simplificado. Ambos os dous procedementos se poden chegar a entender, polo tanto, como procedementos xerais dado que o Real decreto 1398/1993, do 4 de agosto, regula o procedemento xeral para o exercicio da potestade sancionadora.</p>
<p>Dado que o obxectivo primordial deste decreto e evitar que se produzan confusións terminolóxicas, resulta aconsellable concretar dun xeito máis preciso o procedemento que debe seguirse nos expedientes sancionadores en materia de establecementos e espectáculos públicos.</p>
<p>En consecuencia, por proposta da persoa titular da Consellería de Presidencia, Administracións Públicas e Xustiza, de acordo co ditame do Consello Consultivo de Galicia e logo de deliberación do Consello da Xunta de Galicia na súa reunión do día vinte e catro de setembro de dous mil nove,</p>
<p>DISPOÑO:</p>
<p>Artigo único.-Procedemento.</p>
<p>Os expedientes sancionadores en materia de establecementos e espectáculos públicos competencia da Comunidade Autónoma de Galicia tramitaranse, con independencia de que a infracción sexa leve, grave ou moi grave, seguindo o procedemento regulado nos artigos 11 a 22 do regulamento para o exercicio da potestade sancionadora, aprobado polo Real decreto 1398/1993, do 4 de agosto.</p>
<p>Disposición derrogatoria</p>
<p>Única.-Queda derrogado o Decreto 309/2003, do 11 de xullo, polo que se determina o procedemento aplicable para o exercicio da potestade sancionadora en establecementos e espectáculos públicos.</p>
<p>Disposición derradeira</p>
<p>Este decreto entrará en vigor aos vinte días da súa publicación no Diario Oficial de Galicia.</p>
<p>Lugo, vinte e catro de setembro de dous mil nove.</p>
<p>Alberto Núñez Feijóo</p>
<p>Presidente</p>
<p>Alfonso Rueda Valenzuela</p>
<p>Conselleiro de Presidencia, Administracións Públicas e Xustiza</p>
<p>b) NOMEAMENTOS PARLAMENTO DE GALICIA</p>

