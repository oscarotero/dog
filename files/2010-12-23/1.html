---
date: '2010-12-23'
page: 20
number: 245
agency: 'CONSELLERÍA DE PRESIDENCIA, ADMINISTRACIÓNS PÚBLICAS E XUSTIZA'
section: I. DISPOSICIÓNS XERAIS
title: >-
  Orde do 15 de decembro de 2010 pola que se regula a remisión obrigatoria de
  determinada documentación das entidades locais galegas á Xunta de Galicia e se
  suprime o formato papel nelas.
range: Orde
---
<p>Unha das funcións da Consellería de Presidencia, Administracións Públicas e Xustiza é o control de legalidade de determinados actos das entidades locais galegas, que se traduce nunha lexitimación procesual para a súa impugnación cando afecten as competencias da Administración autonómica galega. A lexislación vixente, froito dunha tradición lexislativa, exíxelles ás entidades locais galegas a remisión de determinados documentos para facilitar esta tutela de legalidade.</p>
<p>O artigo 56º.1 da Lei 7/1985, de bases do réxime local, o artigo 203º da Lei 5/1997, de Administración local de Galicia, e o artigo 196º.3 do Regulamento 2568/1986, de organización e funcionamento, xeran a obriga ás entidades locais de enviar unha copia das actas dos seus plenos e xuntas de goberno local. Estas copias achéganse hoxe en día polas corporacións aos departamentos territoriais da Consellería de Presidencia, Administracións Públicas e Xustiza.</p>
<p>Así, o artigo 56º da Lei 7/1985 establece: «As entidades locais teñen o deber de remitir ás administracións do Estado e das comunidades autónomas, nos prazos e formas que regulamentariamente se determinen, copia ou, de ser o caso, extracto comprensivo dos seus actos e acordos. Os presidentes, e de forma inmediata os secretarios das corporacións, serán responsables do cumprimento deste deber». Pola súa banda o artigo 196º.3 do ROF especifica esta obriga e reduce o prazo de remisión aos seis días.</p>
<p>Así mesmo, os artigos 193º.5 e 169º.4 do texto refundido 2/2004 da Lei de facendas locais obrigan as entidades locais galegas á remisión dunha copia do seu orzamento e da súa liquidación.</p>
<p>A Consellería de Presidencia, Administracións Públicas e Xustiza mellorou e modernizou recentemente a súa páxina de referencia coas entidades locais galegas, www.eidolocal.com, habilitando un servizo especial para a remisión electrónica dos ditos documentos, servizo que simplifica o procedemento e permite ademais acadarmos unha información integrada e en rede dos datos económicos e xurídicos fundamentais dos gobernos locais galegos.</p>
<p>Así, dentro do fomento da utilización das tecnoloxías da información e comunicación, unha das medidas estratéxicas é, sen dúbida, a supresión do papel nas relacións entre as administracións públicas, co conseguinte aforro económico e coidado ambiental que tal supresión xera.</p>
<p>O servizo habilitado no portal www.eidolocal.com utiliza os sistemas de identificación electrónica e autenticación de documentos electrónicos establecidos no artigo 13º da Lei 11/2007 e permite, ademais, acreditar a debida recepción da documentación.</p>
<p>Xa que logo, a Consellería de Presidencia, Administracións Públicas e Xustiza</p>
<p>DISPÓN:</p>
<p>Artigo 1º</p>
<p>O obxecto desta orde é regular a remisión dos actos e acordos das entidades locais galegas á Administración da Xunta de Galicia, de conformidade co establecido no artigo 56º.1 da Lei 7/1985, do 2 abril, reguladora das bases do réxime local e, así mesmo, a remisión das copias dos orzamentos e liquidacións destes das ditas entidades, segundo os artigos 193º.5 e 169º.4 do texto refundido 2/2004, da Lei de facendas locais.</p>
<p>Artigo 2º</p>
<p>A remisión das actas ou extracto comprensivo dos actos e acordos dos plenos e xuntas de goberno local, así como a remisión da copia do orzamento xeral e da liquidación deste por parte das entidades locais galegas, realizarase unicamente a través do Rexistro Telemático Único da Administración da Xunta de Galicia mediante a aplicación dispoñible no portal da Xunta de Galicia www.eidolocal.com.</p>
<p>Artigo 3º</p>
<p>En caso de remitirse un extracto, este deberá ter o seguinte contido mínimo:</p>
<p>a) Cando se trate de resolucións: día, mes e ano en que se diten e parte dispositiva destas.</p>
<p>b) Cando se trate de acordos: día, mes e ano da sesión en que se adopten, nome e apelidos da persoa titular da presidencia, secretaría e demais membros asistentes a esta, carácter ordinario ou extraordinario da sesión, parte dispositiva dos acordos adoptados e votacións que se verifiquen, facendo constar o número de votos afirmativos, dos negativos e das abstencións.</p>
<p>Artigo 4º</p>
<p>1. A presidencia e, de forma inmediata, a persoa titular da secretaría serán directamente responsables do cumprimento do deber de remisión de actos e acordos.</p>
<p>2. Nos municipios de gran poboación, este deber de remisión corresponde á persoa titular da secretaría xeral do pleno e do órgano de apoio á secretaría da xunta de goberno local, dentro dos seus respectivos ámbitos de actuación.</p>
<p>Disposición transitoria</p>
<p>Única.-As entidades locais galegas terán un período transitorio de tres meses desde a entrada en vigor desta orde para dispoñer os medios adecuados para dar cumprimento ás obrigas contidas nela.</p>
<p>Disposición derradeira</p>
<p>Única.-Esta orde entrará en vigor ao día seguinte da súa publicación no Diario Oficial de Galicia.</p>
<p>Santiago de Compostela, 15 de decembro de 2010.</p>
<p>Alfonso Rueda Valenzuela</p>
<p>Conselleiro de Presidencia, Administracións Públicas e Xustiza</p>

