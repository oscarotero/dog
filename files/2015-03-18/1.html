---
date: '2015-03-18'
id: CA01-120315-0001
page: 10955
number: 53
agency: Consellería de Facenda
section: I. Disposicións xerais.
title: >-
  ORDE do 11 de marzo de 2015 pola que se establece a clasificación inicial
  dunha nova entidade incluída no ámbito de aplicación do Decreto 119/2012, do 3
  de maio, polo que se regulan as retribucións e percepcións económicas
  aplicables aos órganos de goberno ou dirección e ao persoal directivo das
  entidades do sector público autonómico.
range: Orde
url: >-
  https://www.xunta.gal/dog/Publicados/2015/20150318/AnuncioCA01-120315-0001_gl.html
---
<p>As medidas adoptadas pola Lei 1/2012, do 29 de febreiro, de medidas temporais en determinadas materias do emprego público da Comunidade Autónoma de Galicia, para acadar unha maior eficiencia nos recursos públicos e obter unha maior produtividade dos recursos humanos, recollen previsións en relación co réxime económico aplicable aos órganos de goberno ou dirección e co persoal directivo das entidades do sector público autonómico, e autorizan o Consello da Xunta para a súa adecuación conforme criterios obxectivos. </p>
    <p>O Decreto 119/2012, do 3 de maio, polo que se regulan as retribucións e percepcións económicas aplicables aos órganos de goberno ou dirección e ao persoal directivo das entidades do sector público autonómico, proporciona un marco de principios e criterios obxectivos para adecuar os conceptos retributivos e as percepcións económicas que resulten aplicables no sector público autonómico ao persoal incluído no ámbito de aplicación da norma.</p>
    <p>O Decreto 119/2012 marca así un importante fito ao disciplinar e ordenar os criterios que deben rexer na fixación das retribucións do persoal directivo das entidades do sector público autonómico.</p>
    <p>A regulación responde aos principios de solidariedade, eficiencia e austeridade, ao que se engade na presente norma o principio de transparencia, e introduce criterios racionais e obxectivos para o axuste das remuneracións do persoal afectado. </p>
    <p>En concreto, establécense os criterios para a clasificación en grupos das entidades instrumentais, así como os criterios para a clasificación en niveis dos postos de dirección, e fíxase unha limitación das contías máximas que poden corresponder aos postos no marco desta clasificación. Regúlase, así mesmo, o procedemento para a determinación dos grupos e niveis proporcionando un tratamento uniforme para as distintas entidades do sector público autonómico conforme criterios obxectivos.</p>
    <p>O artigo 4 do Decreto 119/2012 establece que as entidades instrumentais do sector público autonómico se clasificarán en catro grupos, definidos conforme criterios obxectivos definidos no mesmo artigo.</p>
    <p>Para establecer o punto de partida e facilitar a tramitación e a adecuación das retribucións aos criterios sinalados no decreto, este prevé no artigo 5 que será a consellería competente en materia de facenda a que aprobará mediante orde a clasificación inicial das entidades instrumentais, conforme os criterios establecidos no artigo 4.</p>
    <p>Con data do 13 de xuño de 2012 publicouse no <em>Diario Oficial de Galicia</em> a Orde da Consellería de Facenda pola que se establece a clasificación inicial das entidades incluídas no ámbito de aplicación do Decreto 119/2012, do 3 de maio, polo que se regulan as retribucións e percepcións económicas aplicables aos órganos de goberno ou dirección e ao persoal directivo das entidades do sector público autonómico, que establece na disposición adicional primeira, a necesidade de ditar unha nova orde para clasificar as novas entidades que pasen a formar parte do sector público autonómico con posterioridade.</p>
    <p>A Lei 14/2013, do 26 de decembro, de racionalización del sector público autonómico, establece o principio de colaboración interadministrativa que fundamenta a actuación da Axencia Galega de Servizos Sociais que se crea, co fin de asegurar a calidade e a cobertura equilibrada dos servizos sociais comunitarios específicos.</p>
    <p>Á vista da nova entidade integrante do sector público autonómico, e de que, conforme o artigo 7.2 do Decreto 119/2012, a ordenación de retribucións prevista nel só se aplica ao persoal directivo que formalice un contrato de alta dirección, procede clasificar, por un lado, a nova entidade que forma parte do sector público autonómico, e tamén determinar as condicións que se aplican aos empregados públicos que pasen a desempeñar como tales postos configurados como de persoal directivo sen someterse a unha relación laboral de carácter especial de alta dirección, por ser xa persoal funcionario de carreira ao servizo do sector público autonómico.</p>
    <p>Á vista do exposto anteriormente,</p>
    <h2>DISPOÑO:</h2>
    <p>Artigo 1. Obxecto</p>
    <p>A presente orde establece a clasificación inicial dunha nova entidade do sector público autonómico, non prevista na Orde do 8 de xuño de 2012, conforme o previsto no Decreto 119/2012, do 3 de maio, polo que se regulan as retribucións e percepcións económicas aplicables aos órganos de goberno ou dirección e ao persoal directivo das entidades do sector público autonómico.</p>
    <p>Artigo 2. Criterios</p>
    <p>Os criterios con base nos cales se establece a clasificación da entidade instrumental do sector público autonómico son os seguintes:</p>
    <p>a) Natureza xurídica e características da entidade e do sector en que opera.</p>
    <p>b) Número de efectivos de persoal.</p>
    <p>c) Cifra de negocios.</p>
    <p>d) Volume de investimentos.</p>
    <p>e) Prelación dos obxectivos no Plan estratéxico de Galicia.</p>
    <p>Artigo 3. Datos</p>
    <p>Os datos tomados como referencia para esta clasificación son os orzamentos do ano 2015.</p>
    <p>No caso das axencias públicas autonómicas ou outros entes instrumentais que tivesen como orixe todo ou parte dun servizo orzamentario tomaranse os correspondentes datos de execución orzamentaria.</p>
    <p>Os datos en materia de persoal son os datos medios de contratación que constan en poder da Dirección Xeral de Planificación e Orzamentos para o ano 2015.</p>
    <p>Os datos en materia de prelación de obxectivos son os fixados pola Dirección Xeral de Planificación e Orzamentos con base na estratexia contida no Plan estratéxico de Galicia, así como na estratexia comunitaria Europa 2020, e que se fundamenta no crecemento sustentable baseado na investigación e o desenvolvemento, e o respecto ao ambiente.</p>
    <p>Artigo 4. Clasificación</p>
    <p>A clasificación dimanante dos anteriores cálculos é a seguinte:</p>
    <p>– Grupo III</p>
    <table>
     <tbody>
      <tr>
       <td>Cód.</td>
       <td>ENTIDADES DO GRUPO III</td>
      </tr>
      <tr>
       <td>307</td>
       <td>AXENCIA GALEGA DE SERVIZOS SOCIAIS</td>
      </tr>
     </tbody>
    </table>
    <p>Disposición derradeira. Entrada en vigor</p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 11 de marzo de 2015</p>
    <footer><p>Valeriano Martínez García<br>Conselleiro de Facenda</p></footer>

