---
date: '2020-01-10'
id: G0533-161219-0003
page: 1251
number: 6
agency: Consellería de Infraestruturas e Mobilidade
section: VI. Anuncios. a) Administración autonómica.
title: >-
  ANUNCIO do 9 de decembro de 2019, do Servizo de Mobilidade de Pontevedra, polo
  que se notifican os requirimentos de documentación efectuados polo persoal da
  Inspección de Transporte Terrestre (expediente PO-03836-O-2019).
range: Anuncio
url: >-
  https://www.xunta.gal/dog/Publicados/2020/20200110/AnuncioG0533-161219-0003_gl.html
---
<p>O artigo 33.3 da Lei 16/1987, do 30 de xullo, de ordenación dos transportes terrestres, establece que os titulares dos servizos e actividades de transporte, os titulares de empresas en cuxas actividades se realicen actividades de transporte terrestre ou relacionadas con este, así como quen ocupe a posición de cargador ou remitente, mero expedidor ou destinatario ou consignatario do transporte de mercadorías, os usuarios do transporte de viaxeiros e, en xeral, as persoas afectadas polo seus preceptos estarán obrigadas a facilitar ao persoal da Inspección do Transporte Terrestre, no exercicio das súas funcións, o exame dos documentos, libros de contabilidade, facturas, títulos de transporte e datos estatísticos que estean obrigados a levar, así como calquera outra información relativa ás condicións de prestación dos servizos realizados que resulte necesaria para verificar o cumprimento das obrigas contidas na lexislación de transportes. Así mesmo, dispón que os servizos de inspección do transporte terrestre poderán requirir a presentación nas oficinas públicas da documentación precisa para o mellor cumprimento das súas funcións.</p>
    <p>Intentada a notificación do requirimento de documentación por correo certificado con xustificante de recepción no domicilio que consta no correspondente expediente sancionador, esta foi devolta polo servizo de Correos. Por este motivo e de conformidade co artigo 44 da Lei 39/2015, do 1 de outubro, do procedemento administrativo común das administracións públicas, a notificación efectúase por medio dun anuncio publicado no Boletín Oficial del Estado (BOE), que previamente se publica no Diario Oficial de Galicia. En consecuencia, mediante este anuncio notifícanselles os requirimentos de documentación do persoal de Inspección do Transporte Terrestre ás empresas que a continuación se citan.</p>
    <p>A documentación deberá presentarse no prazo de quince (15) días hábiles contados desde o día seguinte ao da publicación deste anuncio no BOE ante o Servizo de Mobilidade da Xefatura Territorial de Pontevedra.</p>
    <p>O incumprimento deste requirimento considerarase obstrución ao labor inspector e infracción moi grave ou grave, segundo imposibilite ou dificulte gravemente o exercicio das funcións que ten atribuídas a Inspección do Transporte Terrestre, sancionándose de conformidade co disposto no artigo 140.12 ou artigo 141.4 da Lei 16/1987, de ordenación dos transportes terrestres.</p>
    <p>Pontevedra, 9 de decembro de 2019</p>
    <footer><p>José Jorge Martínez Fernández<br>Xefe do Servizo de Mobilidade de Pontevedra</p></footer>
    <h2>Anexo</h2>
    <table>
     <tbody>
      <tr>
       <td>Empresa requirida</td>
       <td>Documentación requirida</td>
       <td>Período de tempo requirido</td>
      </tr>
      <tr>
       <td>34274556W</td>
       <td>Documentación que acredite suficientemente que a mercadoría transportada no momento do control era propiedade da empresa ou que a comprara, vendera, dera ou tomara en alugamento, producira, extraera, transformara ou reparara (facturas, albaráns e recibos de mercadoría) e que o transporte tiña orixe ou destino nun dos lugares en que a empresa desenvolve traballos relacionados coa súa actividade principal.</td>
       <td>27.4.2019</td>
      </tr>
     </tbody>
    </table>

