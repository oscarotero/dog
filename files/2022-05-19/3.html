---
date: '2022-05-19'
id: G0598-100522-0004
page: 29418
number: 96
agency: 'Consellería de Cultura, Educación e Universidade'
section: III. Outras disposicións.
title: >-
  ORDE do 5 de maio de 2022 pola que se modifica a Orde do 31 de decembro de
  2021 pola que se establecen as bases reguladoras das axudas a entidades locais
  de Galicia titulares de bibliotecas e/ou axencias de lectura públicas,
  integradas na Rede de bibliotecas públicas de Galicia, para a adquisición de
  novidades editoriais (programa A) e para a mellora das coleccións no marco do
  Plan de recuperación, transformación e resiliencia (programa B), ambas en
  formato físico, e se convocan para o ano 2022 para adaptala ao Plan de
  recuperación, transformación e resiliencia, financiado pola Unión
  Europea-NextGenerationEU (código de procedemento CT235A).
range: Orde
url: >-
  https://www.xunta.gal/dog/Publicados/2022/20220519/AnuncioG0598-100522-0004_gl.html
---
<p>A Orde do 31 de decembro de 2021 (DOG núm. 24, do 4 de febreiro de 2022) establece, para o programa de mellora das coleccións (programa B), no marco do Plan de recuperación, transformación e resiliencia en concreto, no seu artigo 32, que, no caso de que en 2022 se producise un incremento dos fondos do Mecanismo de recuperación e resiliencia, este programa se imputará ao dito fondo.</p>
    <p>Na actualidade produciuse esta circunstancia ao transferirse, a través deste programa da UE, fondos que ascenden, para este fin, a 550.000 €.</p>
    <p>Pola súa vez, o parágrafo 2º do referido artigo 32 establece que os importes iniciais poden ser ampliados en función das dispoñibilidades orzamentarias, o que poderá dar lugar ao incremento da contía total das subvencións, de acordo co disposto no artigo 31.2 da Lei 9/2007, do 13 de xuño, de subvencións de Galicia, sen que dea lugar á apertura de novo prazo de presentación de solicitudes.</p>
    <p>Dado que existen as dispoñibilidades orzamentarias que permiten ampliar o importe inicial do programa B, procede modificar o importe previsto para este programa, de 350.000 a 550.000 €.</p>
    <p>Ao mesmo tempo, desde a publicación da Orde no DOG do 4 de febreiro de 2022, recibíronse novas instrucións e requirimentos do instrumento de xestión MRR, que obriga a incorporalos aos requisitos de xestión e ás obrigas, tanto do órgano de xestión coma dos beneficiarios da subvención.</p>
    <p>As actuacións a que se refire o programa B da convocatoria axústanse perfectamente aos investimentos amparados polo Plan de recuperación, transformación e resiliencia.</p>
    <p>Logo da tramitación do expediente de acordo co establecido na Conferencia sectorial de Cultura, en función dos regulamentos UE que establecen o dito instrumento de recuperación da Unión Europea tras a crise da COVID-19 e o Mecanismo de recuperación e resiliencia, 2020/2094 e 2021/241, así como as normas estatais e autonómicas de desenvolvemento, e no exercicio das facultades que me confire o artigo 34 da Lei 1/1983, do 22 de febreiro, reguladora da Xunta e da súa Presidencia, modificada parcialmente pola Lei 11/1988, do 20 de outubro,</p>
    <h2>DISPOÑO:</h2>
    <p>Artigo único. Modificación da Orde do 31 de decembro de 2021 pola que se establecen as bases reguladoras das axudas a entidades locais de Galicia titulares de bibliotecas e/ou axencias de lectura públicas, integradas na Rede de bibliotecas públicas de Galicia, para a adquisición de novidades editoriais (programa A) e para a mellora das coleccións no marco do Plan de recuperación, transformación e resiliencia (programa B), ambas en formato físico, e se convocan para o ano 2022 (código de procedemento CT235A), para adaptala ao Plan de recuperación, transformación e resiliencia, financiado pola Unión Europea-NextGenerationEU</p>
    <p>A Orde do 31 de decembro de 2021 pola que se establecen as bases reguladoras das axudas a entidades locais de Galicia titulares de bibliotecas e/ou axencias de lectura públicas, integradas na Rede de bibliotecas públicas de Galicia, para a adquisición de novidades editoriais (programa A) e para a mellora das coleccións no marco do Plan de recuperación, transformación e resiliencia (programa B), ambas en formato físico, e se convocan para o ano 2022 (código de procedemento CT235A), para adaptala ao Plan de recuperación, transformación e resiliencia, financiado pola Unión Europea-NextGenerationEU, queda modificada como segue:</p>
    <p>Un. O artigo 3 queda redactado como segue:</p>
    <p>«Artigo 3. Normas de aplicación</p>
    <p>No desenvolvemento desta orde observarase o disposto nas seguintes leis e disposicións:</p>
    <p>a) Lei 5/2012, do 15 de xuño, de bibliotecas de Galicia.</p>
    <p>b) Decreto 41/2001, do 1 de febreiro, de refundición da normativa en materia de bibliotecas.</p>
    <p>c) Lei 9/2007, do 13 de xuño, de subvencións de Galicia.</p>
    <p>d) Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia.</p>
    <p>e) Lei 17/2006, do 27 de decembro, do libro e da lectura de Galicia.</p>
    <p>f) Lei 1/2016, do 18 de xaneiro, de transparencia e bo goberno da Comunidade Autónoma.</p>
    <p>g) Decreto 193/2011, do 6 de outubro, polo que se regulan especialidades nas subvencións ás entidades locais galegas.</p>
    <p>h) Resolución do 29 de abril de 2021, da Subsecretaría, pola que se publica o Acordo do Consello de Ministros, do 27 de abril de 2021, polo que aproba o Plan de recuperación, transformación e resiliencia (BOE núm. 103, do 30 de abril).</p>
    <p>i) Real decreto lei 36/2020, do 30 de decembro, polo que se aproban medidas urxentes para a modernización da Administración pública e para a execución do Plan de recuperación, transformación e resiliencia (BOE núm. 341, do 31 de decembro).</p>
    <p>E suplementariamente:</p>
    <p>j) Lei 38/2003, do 17 de novembro, xeral de subvencións, reguladora dos requisitos de concesión e xustificación de subvencións concedidas na Administración do Estado. Nesta lei recóllense artigos de carácter básico que resultan de aplicación á normativa desta comunidade autónoma e, consecuentemente, a esta orde de convocatoria.</p>
    <p>k) Real decreto 887/2006, do 21 de xullo, polo que se aproba o Regulamento da Lei 38/2003, do 17 de novembro, xeral de subvencións.</p>
    <p>l) Lei 39/2015, do 1 de outubro, do procedemento administrativo común das administracións públicas.</p>
    <p>m) Lei 40/2015, do 1 de outubro, de réxime xurídico das administracións públicas.</p>
    <p>Só para o programa B, no desenvolvemento desta orde observarase o disposto nas seguintes leis e disposicións:</p>
    <p>n) Regulamento (UE) 2020/2094 do Consello, do 14 de decembro de 2020, polo que se establece un instrumento de recuperación da Unión Europea para apoiar a recuperación tras a crise da COVID-19.</p>
    <p>ñ) Regulamento (UE) 2021/241 do Parlamento Europeo e do Consello, do 12 de febreiro de 2021, polo que se establece o Mecanismo de recuperación e resiliencia.</p>
    <p>o) Real decreto lei 36/2020, do 30 de decembro, polo que se aproban medidas urxentes para a modernización da Administración pública e para a execución do Plan de recuperación, transformación e resiliencia.</p>
    <p>p) Plan de recuperación, transformación e resiliencia de España, aprobado con data do 16 de xuño de 2021 pola Decisión de Execución do Consello.</p>
    <p>q) Lei 9/2021, do 25 de febreiro, de simplificación administrativa e de apoio á reactivación económica de Galicia.</p>
    <p>r) Orde HFP/1030/2021, do 29 de setembro, pola que se configura o sistema de xestión do Plan de recuperación, transformación y resiliencia.</p>
    <p>s) Orde HFP/1031/2021, do 29 de setembro, pola que se establece o procedemento e formato da información que proporcionarán as entidades do sector público estatal, autonómico e local para o seguimento do cumprimento de fitos e obxectivos e de execución orzamentaria e contable das medidas dos compoñentes do Plan de recuperación, transformación e resiliencia.</p>
    <p>t) Regulamento (UE, Euratom) 2018/1046, do 18 de xullo de 2018, sobre as normas financeiras aplicables ao orzamento xeral da Unión (Regulamento financeiro).</p>
    <p>u) Directiva (UE) 2017/1371 do Parlamento Europeo e do Consello, do 5 de xullo de 2017, sobre a loita contra a fraude que afecta os intereses financeiros da Unión a través do Dereito penal.</p>
    <p>v) Lei orgánica 1/2019, do 20 de febreiro, pola que se modifica a Lei orgánica 10/1995, do 23 de novembro, do Código penal para traspoñer directivas da UE nos eidos financeiro e de terrorismo e abordar cuestións de índole internacional.</p>
    <p>w) Plan xeral de prevención de riscos de xestión e medidas antifraude, aprobado polo Acordo do Consello da Xunta do 10 de decembro de 2021.</p>
    <p>x) Comunicación da Comisión (2021/C121/01)-Orientacións sobre como evitar e xestionar as situacións de conflito de interese conforme o Regulamento financeiro.</p>
    <p>y) Guía técnica da Comisión sobre a aplicación do principio DNSH en virtude do Regulamento relativo ao MRR 2021/C58/01».</p>
    <p>Dous. O artigo 19 queda redactado como segue:</p>
    <p>«Artigo 19. Documentación xustificativa da subvención común para os dous programas</p>
    <p>A documentación xustificativa que se deberá presentar é a seguinte:</p>
    <p>a) Declaración de axudas solicitadas ou recibidas para o mesmo obxecto. Poderase empregar o modelo previsto no anexo II.</p>
    <p>b) Declaración responsable de estar ao día no cumprimento das obrigas tributarias e fronte á Seguridade Social e de non ter pendente de pagamento ningunha outra débeda coa Administración pública da Comunidade Autónoma, segundo o establecido no artigo 10 da Lei 9/2007, de subvencións de Galicia, e no artigo 11 do Decreto 11/2009 polo que se aproba o Regulamento da Lei 9/2007, de subvencións de Galicia. Poderase empregar o modelo previsto no anexo III.</p>
    <p>c) Certificado da persoa responsable da Secretaría ou Intervención da entidade local de que os fondos bibliográficos adquiridos con esta subvención pasan a formar parte da colección da/das biblioteca/s ou da/das axencia/s de lectura públicas municipais. Poderase empregar o modelo previsto no anexo IV.</p>
    <p>d) Exclusivamente para o programa B, achegarase relación certificada dos libros adquiridos e o importe investido en cada biblioteca, asinada pola persoa responsable da Secretaría ou Intervención da entidade local segundo o informe asinado pola persoa responsable da biblioteca.</p>
    <p>e) Documentos acreditativos do gasto realizado, a través de unha das modalidades seguintes:</p>
    <p>Modalidade 1). Conta xustificativa. Neste suposto, deberase achegar certificación expedida pola Secretaría da entidade local, co visto e prace do/da alcalde/sa ou presidente/a, relativa á aprobación por parte do órgano competente da conta xustificativa da subvención, en que se faga constar, como mínimo, de forma detallada: nome do provedor, número de factura, relación de libros adquiridos e número de exemplares, importe da factura, data de emisión da factura e data de pagamento. A omisión dalgún destes datos comporta a obriga de acollerse á modalidade 2. </p>
    <p>Modalidade 2). Se non presentan conta xustificativa, deben achegar os seguintes documentos:</p>
    <p>– Relación clasificada dos gastos. Poderase empregar o modelo do anexo V.</p>
    <p>– Copia das facturas en que se relacionen os libros adquiridos. De non figurar este dato na factura, enviarán o albará xunto coa factura.</p>
    <p>– Xustificantes bancarios do pagamento en que consten a identificación da persoa que realiza o pagamento, que deberá coincidir coa entidade beneficiaria da axuda, e a identificación do destinatario do pagamento, que deberá coincidir coa persoa que emitiu a factura».</p>
    <p>Tres. O artigo 23 queda redactado como segue:</p>
    <p>«Artigo 23. Obrigas dos beneficiarios</p>
    <p>As entidades locais beneficiarias destas axudas quedan suxeitas ás seguintes obrigas:</p>
    <p>– Obrigas xenéricas:</p>
    <p>a) Cumprir co disposto no artigo 11 da Lei 9/2007, do 13 de xuño, de subvencións de Galicia.</p>
    <p>b) Facilitar toda a información que lles sexa requirida pola Intervención Xeral da Comunidade Autónoma, o Tribunal de Contas ou o Consello de Contas, no exercicio das súas funcións de fiscalización e control do destino das axudas.</p>
    <p>c) Dar cumprimento ás obrigas de publicidade que se establecen no artigo 18 da Lei 38/2003, do 17 de novembro, xeral de subvencións, modificado polo artigo 30 da Lei estatal 15/2014, do 16 de setembro, de racionalización do sector público e outras medidas de reforma administrativa.</p>
    <p>d) Os fondos bibliográficos en galego obxecto desta convocatoria deberán cumprir a vixente normativa ortográfica e morfolóxica do idioma galego, fixada pola Real Academia Galega o 12 de xullo de 2003, tal e como se establece na disposición adicional da Lei 3/1983, do 15 de xuño, de normalización lingüística (DOG núm. 84, do 14 de xullo). Así mesmo, respectarán a toponimia oficial nos termos previstos no artigo 10 desta lei.</p>
    <p>– Obrigas específicas:</p>
    <p>a) Incorporar os fondos adquiridos ao catálogo da biblioteca no prazo de doce (12) meses desde a súa adquisición. Neste prazo, os titulares das bibliotecas deberán remitir unha certificación sobre o cumprimento efectivo desta obriga.</p>
    <p>b) Manter os fondos no catálogo durante un período mínimo de cinco (5) anos desde a adquisición, agás no caso de expurgación por deterioración ou nos casos de roubo, perda ou non devolución pola persoa usuaria.</p>
    <p>c) Garantir, polo menos durante cinco anos desde a adquisición, o acceso aos fondos por parte da cidadanía en condicións de gratuidade e igualdade, mediante a consulta e o préstamo nas condicións habituais.</p>
    <p>d) Garantir a cobertura e o envío dos cuestionarios estatísticos anuais por parte das bibliotecas destinatarias dos fondos, polo menos nos cinco (5) anos posteriores á concesión da subvención.</p>
    <p>– Obrigas específicas para o programa B:</p>
    <p> 1. Aceptación da cesión de datos entre as administracións públicas implicadas (anexo VI).</p>
    <p> 2. Compromiso do cumprimento en relación coa execución de actuacións do Plan de recuperación, transformación e resiliencia (PRTR) (anexo VII).</p>
    <p> 3. Respectar os límites e a normativa comunitaria na materia de axudas de Estado, representada polos artigos 107 a 109 do Tratado de funcionamento da Unión Europea, e as disposicións que os desenvolven (artigo 7 da Orde HFP/1030/2021).</p>
    <p> 4. A conservación dos documentos xustificativos da aplicación dos fondos recibidos durante tres (3) anos a partir do pagamento do saldo ou, na falta de pagamento, da operación. Se o importe da subvención recibida for igual ou superior a 60.000 €, o prazo de conservación da documentación será de cinco (5) anos.</p>
    <p> 5. Respectar o Plan xeral de avaliación de riscos de xestión e medidas antifraude e demais recomendacións que aprobe esta comunidade autónoma en desenvolvemento na normativa europea.</p>
    <p> 6. Cumprir o compromiso de etiquetaxe verde e dixital: impulso á nova economía verde e azul.</p>
    <p> 7. Compromiso de non desenvolver actuacións contrarias á etiquetaxe verde e dixital e de non causar prexuízo significativo ao ambiente (DNSH) (anexo VIII).</p>
    <p> 8. Antes do 1 de xuño de 2023, identificación e catalogación dos fondos adquiridos:</p>
    <p> a) Os concellos integrados no Sistema único de xestión bibliotecaria (Koha) deberán identificar os libros adquiridos, marcando no campo nota privada, o seguinte texto «Nota de adquisición: MRR». Así mesmo, no campo nota xeral debe constar como «lectura fácil».</p>
    <p> b) As bibliotecas que se xestionen con outro sistema diferente ao establecido na letra a) deberán achegar un ficheiro en que consten a relación individualizada de libros adquiridos coa seguinte información por cada título: ISBN, título, autor, número de exemplares, idioma e se é inclusivo (de lectura fácil e/ou letra grande), así como a data e o soporte en que están catalogados.</p>
    <p> 9. Someterse ás actuacións de comprobación e inspección que deriven da normativa aplicable á xestión de axudas financiadas cos fondos do Mecanismo de recuperación e resiliencia, establecido polo Regulamento (UE) 2021/241 do Parlamento Europeo e do Consello, do 12 de febreiro de 2021, polo que se establece o Mecanismo de recuperación e resiliencia, «Regulamento do MRR», e demais disposicións que articulen o MRR e o Plan de recuperación, transformación e resiliencia (PRTR).</p>
    <p> 10. En relación coas medidas antifraude, serán de aplicación a esta orde de axudas as medidas adoptadas no Plan xeral de prevención de riscos de xestión e medidas antifraude da Xunta de Galicia, especialmente o referido á canle de denuncias de irregularidade ou condutas de fraude. Así mesmo, os beneficiarios someteranse ás actuacións de control da Comisión Europea, da Ofina Europea de Loita contra a Fraude (OLAF), o Tribunal de Contas Europeo e a Fiscalía Europea.</p>
    <p> 11. Cumprir cos requisitos que figuren no Manual de imaxe do programa, que estará dispoñible na web do Ministerio de Cultura e Deporte (https://www.culturaydeporte.gob.es), en toda referencia en calquera medio de difusión á actuación obxecto das axudas, facendo mención á orixe do financiamento, mediante emblema da Unión, e unha declaración de financiamento que indique «financiado pola Unión Europea-NextGenerationEU».</p>
    <p>Os anexos VI, VII e VIII deberanse presentar no prazo dun mes desde a publicación desta orde, de acordo co establecido nos artigos 10 e 20 da Orde do 31 de decembro de 2021 de convocatoria das axudas».</p>
    <p>Catro. O artigo 32 queda redactado como segue:</p>
    <p>«Artigo 32. Imputación orzamentaria</p>
    <p>1. Este programa de axudas concederase con cargo á aplicación orzamentaria 10.40.432A.760.5 dos orzamentos xerais da Comunidade Autónoma de Galicia para o ano 2022, por un importe de 550.000 euros. No caso de que en 2022 se producise un incremento dos fondos do Mecanismo de recuperación e resiliencia, este programa imputarase ao dito fondo.</p>
    <p>2. Estes importes iniciais poden ser ampliados en función das dispoñibilidades orzamentarias, o que poderá dar lugar ao incremento da contía total das subvencións, de acordo co disposto no artigo 31.2 da Lei 9/2007, do 13 de xuño, de subvencións de Galicia, sen que dea lugar á apertura de novo prazo de presentación de solicitudes».</p>
    <p>Disposición derradeira primeira</p>
    <p>Esta orde entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 5 de maio de 2022</p>
    <footer><p>Román Rodríguez González<br>Conselleiro de Cultura, Educación e Universidade</p></footer>

