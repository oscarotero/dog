---
date: '2003-02-07'
id: 4D5E
page: 1
number: 27
agency: 'CONSELLERÍA DA PRESIDENCIA, RELACIÓNS INSTITUCIONAIS E ADMINISTRACIÓN PÚBLICA'
section: III. OUTRAS DISPOSICIÓNS
title: >-
  Orde do 29 de xaneiro de 2003 pola que se clasifica como de interese sanitario
  a Fundación Mejor Sin Tabaco.
range: Orde
url: 'https://www.xunta.gal/dog/Publicados/2003/20030207/Anuncio4D5E_gl.html'
---
<p>Visto o expediente de clasificación da Fundación Mejor Sin Tabaco, con domicilio na Coruña.</p>
<p>Supostos de feito.</p>
<p>1. A fundación formulou solicitude de clasificación para os efectos da súa inscrición no Rexistro de Fundacións de Interese Galego.</p>
<p>2. A fundación foi constituída en escritura pública outorgada en Betanzos o día 28 de xaneiro de 2003, ante o notario León Miguel López Rodríguez, co número tres mil cento corenta e seis do seu protocolo, por José María Borro Mate, que intervén no seu propio nome e dereito.</p>
<p>3. Segundo consta no artigo 6 dos seus estatutos, o obxecto da fundación é abordar tódolos aspectos, principalmente os sanitarios e os sociais, relacionados co hábito tabáquico, aínda que nunha primeira fase o maior esforzo se destinará a consegui-la deshabituación do fumador.</p>
<p>4. O padroado da fundación estará integrado por José María Borro Mate como presidente, Antonio Insua Rodríguez como secretario, e Rafael Hervada Sandeliz como vocal.</p>
<p>5. A comisión integrada polos secretarios xerais de tódalas consellerías eleva ó conselleiro da Presidencia, Relacións Institucionais e Administración Pública, proposta de clasificación como de interese sanitario da Fundación Mejor Sin Tabaco, dado o seu obxecto e finalidade, polo que, véndose cumpridos os requisitos esixidos na Lei 7/1983, do 22 de xuño, e na Lei 11/1991, do 8 de novembro, de reforma da lei anterior, de réxime das fundacións de interese galego, e segundo establece o artigo 32.1º e 2º do Decreto 248/1992, do 18 de xuño, polo que se aproba o Regulamento de organización e funcionamento do protectorado das fundacións de interese galego, procede a súa clasificación como interese sanitario e á súa adscrición á Consellería de Sanidade.</p>
<p>Fundamentos de dereito.</p>
<p>1. O artigo 34 da Constitución española recoñece o dereito de fundación para fins de interese xeral de acordo coa lei, e o artigo 27.26º do Estatuto de autonomía para Galicia outórgalle competencia exclusiva sobre o réxime das fundacións de interese galego.</p>
<p>2. De acordo co disposto no artigo 32.2º c) do Decreto 248/1992, do 18 de xuño, polo que se aproba o Regulamento de organización e funcionamento do protectorado das fundacións de interese galego, correspóndelle a esta consellería a clasificación da fundación e a adscrición á consellería correspondente, que exercerá plenamente o protectorado sobre ela.</p>
<p>3. Á vista do que antecede, pódense considerar cumpridas as finalidades tanto legais como regulamentarias establecidas para o caso, de acordo coa proposta realizada pola Comisión de Secretarios Xerais na súa reunión do día 28 de xaneiro de 2003.</p>
<p>Vista a Constitución española de 1978, o Estatuto de autonomía de Galicia (Lei orgánica 1/1981, do 6 de abril); a Lei 7/1983, do 22 de xuño e na Lei 11/1991, do 8 de novembro, de reforma da anterior, de réxime das fundacións de interese galego, así como as demais normas de desenvolvemento e de xeral aplicación.</p>
<p>Na súa virtude,</p>
<p>DISPOÑO:</p>
<p>Clasificar como de interese sanitario a Fundación Mejor Sin Tabaco adscribíndoa á Consellería de Sanidade, que exercerá plenamente o protectorado sobre ela.</p>
<p>Santiago de Compostela, 29 de xaneiro de 2003.</p>
<p>Jaime Pita Varela</p>
<p>Conselleiro da Presidencia, Relacións</p>
<p>Institucionais e Administración Pública</p>

