---
date: '2003-02-07'
id: 4D6E
page: 1
number: 27
agency: CONSELLERÍA DE SANIDADE
section: III. OUTRAS DISPOSICIÓNS
title: >-
  Orde do 5 de febreiro de 2003 pola que se dictan as normas para garanti-los
  servicios esenciais durante a folga convocada pola Unión Xeral de
  Traballadores (UGT), que afectará os traballadores da empresa La Guía, S.L.
  adxudicataria do servicio de limpeza do Hospital Nicolás Peña, que se iniciará
  o día 10 de febreiro de 2003, con carácter indefinido.
range: Orde
url: 'https://www.xunta.gal/dog/Publicados/2003/20030207/Anuncio4D6E_gl.html'
---
<p>O artigo 28.2º da Constitución española recoñece como dereito fundamental da persoa o dereito á folga.</p>
<p>O exercicio deste dereito na Administración e nas empresas, entidades e institucións públicas ou privadas, que presten servicios públicos ou de recoñecida e inaprazable necesidade, no ámbito e competencias da Comunidade Autónoma de Galicia, está condicionado ó mantemento dos servicios esenciais fixados no artigo 2 do Decreto 155/1988, do 9 de xuño (DOG nº 116, do 20 de xuño), entre os que se atopa a sanidade.</p>
<p>O exercicio público da prestación da asistencia sanitaria e social non se pode ver afectado gravemente polo lexítimo dereito do exercicio de folga, xa que aquel é considerado e recoñecido prioritariamente en relación a este.</p>
<p>O artigo 3 do citado decreto faculta os conselleiros competentes, por razón dos servicios esenciais afectados, para que, mediante orde, e diante cada situación de folga, decidan o mínimo de actividade necesaria para asegura-lo mantemento de tales servicios, así como para determina-lo persoal necesario para a súa prestación.</p>
<p>Convocada a folga que afecta os traballadores da empresa La Guía, S.L. adxudicataria do servicio de limpeza do Hospital Nicolás Peña e que se iniciará o día 10 de febreiro con carácter indefinido, logo de audiencia ó comité de folga,</p>
<p>DISPOÑO:</p>
<p>Artigo 1º</p>
<p>A folga convocada que se iniciará o día 10 de febreiro de 2003, que afecta os traballadores da empresa La Guía, S.L. adxudicataria do servicio de limpeza do Hospital Nicolás Peña, enténdese condicionada ó mantemento dos servicios mínimos que se establecen nesta orde.</p>
<p>Os servicios mínimos que se fixan resultan totalmente imprescindibles para mante-lo adecuado funcionamento do servicios afectados do centro sanitario, en evitación de que se produzan graves prexuízos ós usuarios; tendo en conta, fundamentalmente, que a folga ten incidencia ó longo de toda a xornada laboral e ten carácter indefinido.</p>
<p>Con tal obxecto, debe garantirse a limpeza nas áreas seguintes:</p>
<p>1º Nas plantas 4ª e 5ª do hospital, camas de enfermos e controis de enfermería, con limpeza diaria.</p>
<p>2º Consultas externas, limpeza diaria.</p>
<p>3º Tratamento de residuos, limpeza diaria.</p>
<p>4º Zonas comúns e administración, limpeza semanal.</p>
<p>5º Transporte diario para limpeza e reposición de lencería, excepto domingos e festivos.</p>
<p>Para iso son necesarios os seguintes efectivos:</p>
<p>-4 limpadores/as en quenda de mañá, de 8.15 a 14.45 horas, presencia diaria, incluídos os domingos e os festivos.</p>
<p>-1 limpador/a en quenda de tarde, de 15.30 a 22 horas, presencia diaria, incluídos os domingo e os festivos.</p>
<p>-1 limpador/a en quenda de noite de 22 a 8 horas, presencia diaria, incluídos os domingos e os festivos.</p>
<p>-1 conductor en quenda de mañá, os días laborables.</p>
<p>Artigo 2º</p>
<p>A designación nominal, con carácter rotatorio, do persoal que deberá cubri-los distintos servicios faraa a dirección da empresa consignataria procedendo á súa publicación nos taboleiros de anuncios do centro de traballo afectado.</p>
<p>Artigo 3º</p>
<p>Os paros e alteracións no traballo por parte do persoal necesario para o mantemento dos servicios mínimos determinados no anexo serán considerados ilegais para os efectos do establecido no artigo 16.1º do Real decreto lei 17/1977, do 4 de marzo (BOE nº 58, do 9 de marzo).</p>
<p>Artigo 4º</p>
<p>O disposto nos artigos anteriores non significará ningún tipo de limitación dos dereitos que a normativa reguladora da folga recoñece ó persoal nesta situación, nin tampouco sobre a tramitación e efectos das peticións que a motiven.</p>
<p>Artigo 5º</p>
<p>Sen prexuízo do que establecen os artigos anteriores, deberanse observa-las normas legais e regulamentarias vixentes en materia de garantías dos usuarios dos establecementos sanitarios.</p>
<p>Disposición derradeira</p>
<p>Esta orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 5 de febreiro de 2003.</p>
<p>José Mª Hernández Cochón</p>
<p>Conselleiro de Sanidade</p>
<p>CONSELLERÍA DA PRESIDENCIA, RELACIÓNS INSTITUCIONAIS</p>
<p>E ADMINISTRACIÓN PÚBLICA</p>

