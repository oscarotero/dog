---
date: '1995-08-23'
id: 3AF2
page: 6569
number: 161
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 8 de xuño de 1995, da Delegación Provincial de Ourense, pola que
  se dispón a inscrición e a publicación do convenio colectivo de ámbito
  provincial da empresa Aguas de Cabreiroá, S.A. de Ourense para o ano 1995.
range: Resolución
url: 'https://www.xunta.gal/dog/Publicados/1995/19950823/Anuncio3AF2_gl.html'
---
<p>Visto o texto do convenio colectivo da empresa Aguas de Cabreiroá, S.A. (código nº 3200012), de Ourense para o ano 1995, que tivo entrada nesta delegación provincial da Consellería de Xustiza, Interior e Relacións Laborais o día 1 de xuño do ano en curso, subscrito en representación da parte económica pola empresa e da parte social polo comité da mesma, en xuntanza celebrada o día 8 de maio de 1995, e de conformidade co disposto no artigo 90.2º e 3º, da Lei 8/1980, do 10 de marzo, do Estatuto dos traballadores, texto refundido aprobado por Real decreto 1/1995, do 24 de marzo, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación provincial,</p>
<p>ACORDA:</p>
<p>Primeiro.-Ordena-la inscrición do convenio colectivo no libro rexistro desta delegación provincial, e notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Unidade de Mediación, Arbitraxe e Conciliación desta delegación.</p>
<p>Terceiro.-Dispoñe-la súa publicación no Diario Oficial de Galicia e no BOP.</p>
<p>Ourense, 8 de xuño de 1995.</p>
<p>Manuel López Casas</p>
<p>Delegado provincial de Ourense</p>
<p>Convenio colectivo de Aguas de Cabreiroá, S.A.</p>
<p>Disposicións xerais</p>
<p>Artigo 1º.-Ambito de aplicación.</p>
<p>O presente convenio é de ámbito empresarial e de aplicación obrigatoria á empresa Aguas de Cabreiroá, S.A., con domicilio social en Verín (Ourense), dedicada á explotación e envasado de augas minerais naturais. Igualmente afectará ás factorías, dependencias, sucursais ou delegacións que a empresa teña con persoal ó seu servicio, incluído en nómina dentro da provincia ou fóra dela.</p>
<p>Artigo 2º.-Ámbito persoal.</p>
<p>Estará afectado polo presente convenio o persoal da empresa a que fai mención o artigo 1º, agás as persoas que exerzan funcións de alta dirección e alto consello.</p>
<p>Artigo 3º.-Vixencia, duración e prórroga.</p>
<p>A duración deste convenio será de un ano, comezando os seus efectos económicos o 1 de xaneiro de 1995 e rematando a súa vixencia o 31 de decembro de 1995.</p>
<p>O convenio prorrogarase tacitamente de ano en ano se non fose denunciado por calquera das partes con tres meses de antelación polo menos ó termo da súa vixencia. As condicións da denuncia serán as que determine o Estatuto dos traballadores, permanecendo vixente o texto ata a sinatura dun novo.</p>
<p>Artigo 4º.-Compensación e absorción.</p>
<p>Tódalas melloras que se implanten por norma legal serán compensadas e absorbidas ata onde alcancen as do presente convenio de forma individualizada e en cómputo anual.</p>
<p>Artigo 5º.-Comisión paritaria.</p>
<p>Para resolve-las dúbidas que puidesen xurdir sobre a aplicación do convenio constitúese unha comisión mixta composta polos vocais que interviñeron na negociación e elaboración do convenio.</p>
<p>Artigo 6º.-Clasificación do persoal.</p>
<p>Complétase a ordenanza vixente coa definición das seguintes categorías:</p>
<p>-Técnico titulado de laboratorio: é o que co título de facultativo oficial realiza as funcións de analista de control de calidade, con responsabilidade, dependendo directamente da dirección da empresa.</p>
<p>-Laborante: é o productor experto en análises e traballos de laboratorio que, sen título facultativo, leva a cabo as funcións indicadas como auxiliar do técnico titulado.</p>
<p>-Capataz: é o productor que ten ó seu cargo un grupo de persoas ás que dirixe e orienta na execución dos traballos dun determinado servicio.</p>
<p>-Peón: é o operario que executa labores que requiren para a súa realización esforzo físico, sen necesidade de práctica operaria ningunha. Esta categoría só se poderá aplicar ó persoal contratado por temporada para carga e descarga e non ó ingresado como fixo de cadro de persoal como operario de embotellado.</p>
<p>Artigo 7º.-Xornada de traballo.</p>
<p>Establécese unha xornada de traballo de 1.800 horas efectivas de traballo en cómputo anual, equivalente a 40 horas efectivas de traballo semanais. A xornada diaria será de 8 horas de luns a venres. A dita xornada será flexible e a empresa distribuiraa ó longo do ano atendendo ás necesidades de envasado e ós períodos de maior demanda.</p>
<p>Poderase establecer xornada continuada ou partida, respectándose, en todo caso, os máximos legais.</p>
<p>En caso de realizarse xornada continuada, os traballadores terán dereito a 15 minutos para a parva por conta da empresa, o cal se computará como xornada efectivamente traballada para tódolos efectos.</p>
<p>A empresa poderá establecer quendas de traballo, cando as necesidades de organización do traballo así o aconsellen, sen que isto supoña variación ningunha na retribución do persoal afectado. Os representantes dos traballadores serán informados de calquera variación no sistema de quendas. Calquera cambio na composición e horario das quendas debe ser coñecida polos interesados o penúltimo día laboral da semana anterior.</p>
<p>As quendas na sección de extrusión traballarán 8 horas efectivas de luns a xoves. O venres, último día da xeira laboral, traballarán 6 horas 45 minutos sendo a hora e 15 minutos restantes o tempo de compensación da parva.</p>
<p>Na organización das quendas teranse en conta as circunstancias persoais de cada empregado sempre que non deterioren a organización do traballo.</p>
<p>Artigo 8º.-Vacacións.</p>
<p>Todo o persoal comprendido no presente convenio terá dereito a 30 días naturais de vacacións durante o ano 1995.</p>
<p>O salario a percibir durante o período de vacacións será o real estipulado no presente convenio.</p>
<p>As vacacións serán concedidas de acordo coas necesidades do persoal, se ben a empresa reserva para si a facultade de concedelas fóra da época de campaña, comprendida entre o 1 de xuño e o 30 de setembro, ambas inclusive.</p>
<p>Non obstante o anterior, polo menos poderanse desfrutar 7 días consecutivos no período comprendido entre os meses de maio a setembro, ambos inclusive.</p>
<p>O calendario laboral, no que se inclúe o período de vacacións, será negociado entre os representantes dos traballadores e a empresa.</p>
<p>Para o desfrute dos 23 días fóra da temporada de verán, terase en conta que deben pasar como mínimo dúas semanas entre o desfrute dos 7 días de verán e os próximos a desfrutar.</p>
<p>Para evitar que unha enfermidade de final de ano prive a un traballador das súas vacacións, establécese que cando o período de vacacións desfrutadas máis os días que por calquera causa estivese de baixa sexan menos de 35 días naturais, os días que lle quedan</p>
<p>de vacacións pendentes ó remata-lo ano desfrutaranse no seguinte.</p>
<p>Artigo 9º.-Retribucións.</p>
<p>A retribución convida constará de:</p>
<p>-Salario base</p>
<p>-Complementos salariais</p>
<p>Artigo 10º.-Salario base.</p>
<p>O salario base será o que se especifica na táboa de salarios anexa.</p>
<p>Artigo 11º.-Antigüidade.</p>
<p>Establécese un complemento de antigüidade consistente en trienios do catro por cento sobre o salario base.</p>
<p>Artigo 12º.-Plus de carencia de incentivos.</p>
<p>Establécese o plus de carencia de incentivos como prima de productividade e asistencia.</p>
<p>O plus de carencia de incentivos consistirá na percepción por cada traballador, individualmente e por cada día laborable, das cantidades que constan na táboa de salarios do presente convenio por este concepto. O dito plus en vacacións aboarase polos días naturais do período vacacional.</p>
<p>Artigo 13º.-Sistema de incentivos.</p>
<p>A empresa poderá establecer calquera outro sistema de incentivos á producción, que non poderá ser menos en cómputo anual dos establecidos neste convenio como plus de carencia de incentivos.</p>
<p>Artigo 14º.-Gratificacións extraordinarias.</p>
<p>Consistirán en dúas pagas extraordinarias, de unha mensualidade de salario base máis antigüidade, cada unha, pagadeiras unha en xullo e outra en decembro.</p>
<p>Ademais a empresa pagará, en concepto de participación de beneficios, outra mensualidade de salario base máis antigüidade que deberá facerse efectiva no primeiro trimestre de cada ano e por anos vencidos.</p>
<p>A percepción de cada unha das pagas realizarase dentro dos 15 primeiros días do mes que corresponda.</p>
<p>Artigo 15º.-Xubilación.</p>
<p>Cando cese o traballador na empresa por xubilación concederáselle unha indemnización de salario base máis antigüidade en proporción ós seus anos de servicio na empresa conforme a seguinte escala:</p>
<p>-5 anos: dúas mensualidades.</p>
<p>-10 anos: tres mensualidades.</p>
<p>-15 anos: catro mensualidades.</p>
<p>-20 anos: cinco mensualidades.</p>
<p>-25 anos: seis mensualidades.</p>
<p>-De 30 anos en diante: unha anualidade.</p>
<p>Artigo 16º.-Plus de vixilancia e garda xurado.</p>
<p>En concepto de perigosidade establécese un plus para os que exerzan as ditas funcións, consistente no 10% do salario base.</p>
<p>Artigo 17º.-Auxiliares administrativos.</p>
<p>Os auxiliares administrativos, ós seis anos de exerce-las ditas funcións na empresa, deberán ascender á categoría de oficiais administrativos.</p>
<p>Artigo 18º.-Seguro de vida e accidentes.</p>
<p>A empresa estará obrigada a manter un seguro para todo o persoal afectado por convenio que cubra as seguintes indemnizacións:</p>
<p>-Morte por accidente: 1.000.000 de pesetas.</p>
<p>-Morte por calquera outra causa: 500.000 pesetas.</p>
<p>Os beneficiarios deste seguro serán o cónxuxe viúvo ou, se é o caso, os dereito habentes do traballador asegurado.</p>
<p>O prazo para concretar este seguro para o persoal de novo ingreso será de seis meses a partir do día en que o traballador cause alta na empresa.</p>
<p>Artigo 19º.-Gratificación por matrimonio.</p>
<p>Tódolos traballadores cunha antigüidade de menos de tres anos na empresa, terán dereito cando casen a unha gratificación de un mes de salario base máis antigüidade.</p>
<p>Artigo 20º.-Xubilacións anticipadas.</p>
<p>Os traballadores e a empresa comprométense a facilita-la xubilación anticipada ós 60 anos, acolléndose ós convenios e normativas que poidan establecerse co réxime da Seguridade Social.</p>
<p>A empresa permitirá a xubilación anticipada do seguinte xeito:</p>
<p>-Xubilación ós 61 anos: catro mensualidades.</p>
<p>-Xubilación ós 62 anos: tres mensualidades.</p>
<p>-Xubilación ós 63 anos: dúas mensualidades.</p>
<p>-Xubilación ós 64 anos: unha mensualidade.</p>
<p>Artigo 21º.-Salario anual.</p>
<p>En función do establecido no artigo 26.5º do Estatuto dos traballadores, establécese un salario anual para a categoría de peón en función das 1.800 horas anuais de 1.182.045 pesetas, sen conta-la antigüidade.</p>
<p>Para efectos do presente convenio entenderase por mensualidade unha doceava parte da anualidade.</p>
<p>Revisión salarial.</p>
<p>No caso de que o índice de prezos ó consumo (IPC) establecido polo INE rexistrase o 31 de decembro de 1995 un incremento superior ó 4,5% respecto á cifra que resultase do dito IPC o 31 de decembro de 1994 produciríase unha revisión salarial tan pronto se constatase oficialmente a dita circunstancia, no exceso sobre a indicada cifra. Tal incremento aboarase con efecto a 31 de decembro de 1995, servindo como base de cálculo para o incremento salarial de 1996. A dita revisión salarial, de chegar a producirse, aboarase nunha soa paga, durante o primeiro trimestre de 1996.</p>
<p>Artigo 22º.-Licencias retribuídas.</p>
<p>O persoal afectado por este convenio terá dereito a solicitar licencia retribuída de tres días por falecemento de pais, cónxuxe, fillos ou irmáns, segundo establece o artigo 37 do Real decreto lexislativo 1/1995, do 24 de marzo e o seu correspondente na ordenanza laboral.</p>
<p>Igualmente poderá asistir á consulta da Seguridade Social en Verín (incluso para acompañar a fillos menores de 12 anos), obrigándose a entregar xustificante emitido polo médico en calquera caso.</p>
<p>Artigo 23º.-Excedencias.</p>
<p>Todo persoal afectado por este convenio ten dereito a excedencia de acordo coas normas establecidas no Estatuto dos traballadores.</p>
<p>Artigo 24º.-Vestiario.</p>
<p>A empresa subministrará ós traballadores dous equipos de traballo ó ano.</p>
<p>É obrigación dos empregados coida-los equipos de traballo e preocuparse da súa limpeza e correcto uso.</p>
<p>Artigo 25º.-Cota sindical.</p>
<p>Por requirimento dos traballadores afiliados ás centrais ou sindicatos, a empresa descontará nas nóminas mensuais dos traballadores o importe das cotas sindicais correspondentes. O traballador interesado en tal operación remitirá á dirección da empresa un escrito no que expresará con claridade a orde de desconto, a central ou sindicato ó que pertence, a contía da cota, así como o número da conta corrente á que deberá ser transferida a correspondente cantidade.</p>
<p>95-5526</p>

