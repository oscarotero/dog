---
date: '1999-09-03'
id: EDB2
page: 10
number: 171
agency: ESCOLA GALEGA DE ADMINISTRACIÓN PÚBLICA
section: III. OUTRAS DISPOSICIÓNS
title: >-
  Resolución do 31 de agosto de 1999 pola que se convoca un seminario
  galego-luso sobre formas de xestión dos servicios públicos locais.
range: Resolución
url: 'https://www.xunta.gal/dog/Publicados/1999/19990903/AnuncioEDB2_gl.html'
---
<p>A EGAP, dentro do programa operacional europeo Interreg-II para 1999, organiza un seminario galego-luso sobre formas de xestión dos servicios públicos locais.</p>
<p>Colaboran nesta actividade, co patrocinio da Comunidade de Traballo Galicia-Norte de Portugal as seguintes institucións:</p>
<p>-A Dirección Xeral de Xustiza e Administración Local da Xunta de Galicia.</p>
<p>-A Direcção Regional de Administração Autárquica do Norte de Portugal.</p>
<p>-O Instituto de Gestão e Administração Pública do Porto.</p>
<p>-A Deputación Provincial de Lugo.</p>
<p>1. Obxectivos.</p>
<p>Mellora-lo coñecemento dos asistentes sobre as modalidades xestoras dos servicios públicos locais, desde a perspectiva da lexislación galega e portuguesa, a través dun intercambio de experiencias entre expertos de ámbalas dúas comunidades.</p>
<p>2. Contido.</p>
<p>Trataranse estes temas:</p>
<p>-As concesións administrativas. Situación actual.</p>
<p>-As empresas de economía mixta actual.</p>
<p>-A cooperación transfronteiriza: experiencias actuais.</p>
<p>-Os contratos na Administración local: obras concertadas, servicios e bens.</p>
<p>-A contratación da xestión de servicios públicos locais: o caso de Portugal.</p>
<p>-As empresas públicas municipais: modelo xurídico portugués.</p>
<p>3. Destinatarios.</p>
<p>Persoal ó servicio de calquera das administracións públicas galegas e portuguesas, e interesados en xeral.</p>
<p>4. Desenvolvemento.</p>
<p>-Horario: mañá e tarde.</p>
<p>-Lugar e datas: o seminario convocado desenvolverase no salón de sesións da Deputación Provincial de Lugo (r/ San Marcos s/n, da citada cidade), os días 22 e 23 de setembro de 1999.</p>
<p>5. Inscrición.</p>
<p>-Prazo: remata o luns, día 20 de setembro de 1999.</p>
<p>-Tramitación de solicitudes: as solicitudes irán dirixidas ó director da Escola Galega de Administración Pública, polígono das Fontiñas, rúa de Madrid, 2-4, 15707 Santiago de Compostela, segundo o modelo que figura como anexo a esta convocatoria, e presentaranse no rexistro xeral da EGAP, ou por calquera das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común. Admitiranse tamén inscricións por telefax: 981 54 63 37.</p>
<p>-Número de prazas: limitado á capacidade do local.</p>
<p>-Inscrición fóra de prazo: só se admitirán, de quedaren prazas baleiras, coa condición de que se cumpran os requisitos xerais antes indicados.</p>
<p>Os peticionarios poderán obter confirmación da súa posible admisión chamando, o día 21 de setembro, por teléfono, de 10 a 14.45 horas, ós seguintes números: 981 54 62 39 ou 981 54 60 40.</p>
<p>6. Modificacións.</p>
<p>A EGAP reserva para si a facultade de interpretar e de resolve-las incidencias que puidesen xurdir no desenvolvemento do seminario, así como a de cancelalo, se o escaso número de solicitudes non xustificase a súa realización.</p>
<p>7. Certificación de asistencia.</p>
<p>Entregaráselles, ó remate deste seminario, a aquelas persoas inscritas que concorresen asiduamente a el, cando a súa asistencia sexa igual ou superior ó 85% das horas lectivas programadas, e expresarase, neste documento, a natureza da actividade e as datas da súa realización.</p>
<p>Santiago de Compostela, 31 de agosto de 1999.</p>
<p>Domingo Bello Janeiro</p>
<p>Director da Escola Galega de Administración</p>
<p>Pública</p>

