---
date: '2017-06-13'
id: G0422-300517-0005
page: 28892
number: 111
agency: Consellería de Medio Ambiente e Ordenación do Territorio
section: VI. Anuncios. a) Administración autonómica.
title: >-
  ANUNCIO do 10 de maio de 2017, da Dirección Xeral de Patrimonio Natural, polo
  que se somete a información pública a inclusión do Parque Nacional
  Marítimo-Terrestre das Illas Atlánticas de Galicia na lista de zonas húmidas
  de importancia internacional (convenio de Ramsar).
range: Anuncio
url: >-
  https://www.xunta.gal/dog/Publicados/2017/20170613/AnuncioG0422-300517-0005_gl.html
---
<p>O Convenio de Ramsar, ou Convenio relativo ás zonas húmidas de importancia internacional, especialmente como hábitat de aves acuáticas, ten entre os seus obxectivos a conservación e uso racional das zonas húmidas. Cando un país se adhire ao Convenio –España é parte contratante deste convenio desde 1982– contrae unha serie de compromisos xerais de conservación das súas zonas húmidas e ten a obriga de designar polo menos unha zona húmida para ser incluída na Lista de zonas húmidas de importancia internacional. </p>
    <p>A Lei 42/2007, do 13 de decembro, de patrimonio natural e da biodiversidade, regula nos seus artigos 50, 51 e 52 as zonas húmidas de importancia internacional do Convenio relativo ás zonas húmidas de importancia internacional, especialmente como hábitat de aves acuáticas, que terán a consideración de áreas protexidas por instrumentos internacionais. </p>
    <p>Para a inclusión dunha zona húmida na Lista de zonas húmidas de importancia internacional (Lista Ramsar) séguese un protocolo de inclusión que se inicia coa remisión oficial da solicitude e termina co envío á Secretaría Ramsar da documentación técnica e cartográfica justificativa xunto co Acordo do Consello de Ministros e a súa publicación no BOE. Posteriormente, prodúcese a comunicación oficial da inclusión efectiva na Lista Ramsar e a remisión do certificado de inclusión. </p>
    <p>A solicitude de inclusión na Lista Ramsar do Parque Nacional Marítimo-Terrestre das Illas Atlánticas de Galicia foi remitida o 6 de marzo de 2014 ao Ministerio de Agricultura, Alimentación e Medio Ambiente, e obtivo unha valoración positiva do Comité de Zonas Húmidas durante a súa 21ª reunión (18 de novembro de 2014) e pola Comisión Estatal do Patrimonio Natural e a Biodiversidade na súa reunión do 29 de xullo de 2015. A documentación técnica e cartográfica xustificativa na súa versión definitiva foi remitida ao Ministerio en novembro de 2016. </p>
    <p>O Decreto 127/2008, do 5 de xuño, polo que se desenvolve o réxime xurídico das zonas húmidas protexidas e se crea o Inventario de zonas húmidas de Galicia, establece na súa disposición adicional única que a declaración como sitio Ramsar dun humidal levará consigo automaticamente a súa consideración como zona húmida protexida cos efectos inherentes a esta declaración e que a Consellería de Medio Ambiente e Ordenación do Territorio iniciará de oficio o procedemento de declaración desta zona baixo a categoría de zona húmida protexida. </p>
    <p>En virtude do establecido no artigo 50 da Lei 42/2007, do 13 de decembro, sométese a información pública a inclusión do Parque Nacional Marítimo-Terrestre das Illas Atlánticas de Galicia na Lista Ramsar, polo prazo dun mes, contado o devandito período desde a publicación deste anuncio, coa finalidade de que todos aqueles interesados que se consideren directamente afectados poidan remitir as súas alegacións mediante escrito, dirixido á Dirección Xeral de Patrimonio Natural da Consellería de Medio Ambiente e Ordenación do Territorio, San Lázaro s/n, 15781 Santiago de Compostela, ou ao enderezo de correo electrónico iatlanticas@xunta.gal.</p>
    <p>Durante o citado prazo, a documentación relativa á inclusión do Parque Nacional Marítimo-Terrestre das Illas Atlánticas de Galicia na Lista Ramsar poderá ser examinada nos seguintes lugares: </p>
    <p>– Dirección Xeral de Patrimonio Natural da Consellería de Medio Ambiente e Ordenación do Territorio, San Lázaro, s/n, 15781 Santiago de Compostela.</p>
    <p>– Xefatura Territorial da Consellería de Medio Ambiente e Ordenación do Territorio da Coruña, Vicente Ferrer, 2, 15071 A Coruña.</p>
    <p>– Xefatura Territorial da Consellería de Medio Ambiente e Ordenación do Territorio de Pontevedra, avenida Fernández Ladreda, 43-1º-4º, 36071 Pontevedra.</p>
    <p>– Sede do Parque Nacional Marítimo-Terrestre das Illas Atlánticas de Galicia. Rúa da Oliva, 3, 36202 Vigo.</p>
    <p>– Na páxina web da Consellería de Medio Ambiente e Ordenación do Territorio: http://cmaot.xunta.gal/tema/c/CMAOT_Conservacion.</p>
    <p>Santiago de Compostela, 10 de maio de 2017</p>
    <footer><p>Ana María Díaz López<br>Directora xeral de Patrimonio Natural</p></footer>

