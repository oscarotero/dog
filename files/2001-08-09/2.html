---
date: '2001-08-09'
id: D002
page: 10
number: 154
agency: CONSELLERÍA DA PRESIDENCIA E ADMINISTRACIÓN PÚBLICA
section: III. OUTRAS DISPOSICIÓNS
title: >-
  Orde do 31 de xullo de 2001 pola que se aproban as bases que rexerán a
  convocatoria de prórrogas de bolsas para a realización de estudios do terceiro
  ciclo nas universidades do sistema universitario de Galicia e se procede á súa
  convocatoria.
range: Orde
url: 'https://www.xunta.gal/dog/Publicados/2001/20010809/AnuncioD002_gl.html'
---
<p>O Real decreto 778/1998, do 30 de abril, polo que se regula o terceiro ciclo de estudios universitarios, a obtención e expedición do título de doutor e outros estudios de posgrao, estructura os estudios do terceiro ciclo en dous períodos: o primeiro constitúe o período de docencia e o segundo o período de investigación tutelado, e ámbolos dous teñen como finalidade a especialización do estudiante nun campo científico, técnico ou artístico determinado, así como a súa formación en técnicas de investigación.</p>
<p>En consecuencia, a Consellería da Presidencia e Administración Pública, a través da Secretaría Xeral de Investigación e Desenvolvemento, e a Consellería de Educación e Ordenación Universitaria, a través da Dirección Xeral de Universidades decidiron poñer en marcha, de forma coordinada, un programa que contribúa ó financiamento dos estudios do terceiro ciclo nas universidades do sistema universitario de Galicia por parte daqueles alumnos que, en función da súa capacitación, poidan converterse en futuros investigadores e profesores universitarios., encargándose a Consellería de Educación e Ordenación Universitaria, a través da Dirección Xeral de Universidades e Investigación da convocatoria de bolsas para o primeiro ano de estudios de terceiro ciclo (período de docencia) e a Secretaría Xeral de Investigación e Desenvolvemento das prórogas das ditas bolsas que corresponden o segundo</p>
<p>ano dos estudios de terceiro ciclo (período de investigación tutelado).</p>
<p>Esta actuación conxunta encádrase dentro do Programa de Promoción Xeral da Investigación do Plan Galego de Investigación e Desenvolvemento (1999-2001) aprobado polo Consello da Xunta de Galicia, na súa reunión do 18 de decembro de 1998 (Resolución do 9 de febreiro de 1999, DOG do 24 de febreiro).</p>
<p>Polo que antecede,</p>
<p>DISPONSE:</p>
<p>Artigo 1º</p>
<p>Convócanse prórrogas das bolsas para a realización de estudios do terceiro ciclo nas universidades do sistema universitario de Galicia de acordo coas bases que se inclúen como anexo I á presente orde.</p>
<p>Artigo 2º</p>
<p>Para a concesión das prórrogas destinarase un máximo total de 108.360.000 pesetas (651.256,72 euros) con cargo á aplicación orzamentaria 04.07.432A.480.0 dos anos 2001 e 2002 de acordo coa seguinte distribución:</p>
<p>2001       2002</p>
<p>04.07.432A.480.0   27.090.000     81.270.000</p>
<p>(162.814,18 euros)  (488.442,54 euros)</p>
<p>dos orzamentos xerais da Comunidade Autónoma de Galicia para o ano 2001 e 2002. Nembargantes, as cantidades citadas con anterioridade poderanse incrementar en función das peticións presentadas e de acordo coas dispoñibilidades de crédito.</p>
<p>Artigo 3º</p>
<p>A convocatoria, as súas bases e todos cantos actos administrativos se deriven dela, poderán ser impugnados polos interesados nos casos e na forma establecidos na Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro.</p>
<p>Artigo 4º</p>
<p>O prazo máximo para resolve-las solicitudes presentadas ó amparo desta convocatoria será de 5 meses, contados desde a publicación desta orde no DOG. De non mediar resolución expresa no dito prazo, as solicitudes entenderanse desestimadas.</p>
<p>Contra as resolucións expresas ou presuntas que se deriven desta convocatoria, que poñen fin á vía administrativa, poderán os interesados interpoñer potestativamente recurso de reposición ante o mesmo órgano, no prazo dun mes contado a partir do día seguinte ó da recepción da correspondente notificación no caso de resolucións expresas. No caso de que a resolución se entenda desestimatoria por silencio administrativo, o prazo será de tres meses contados a partir do día seguinte a aquel en que se produza o acto presunto.</p>
<p>De non estima-la presentación deste recurso, poderán os interesados interpoñer recurso contencioso-administrativo ante a Sala do Contencioso-Administrrativo do Tribunal Superior de Xustiza de Galicia no prazo de dous meses contados a partir</p>
<p>do día seguinte ó da recepción da correspondente notificación, se a resolución é expresa. No caso de que a resolución se entenda desestimada por silencio administrativo, o prazo será de seis meses contados a partir do día seguinte a aquel en que se produza o acto presunto.</p>
<p>Artigo 5º</p>
<p>Os beneficiarios das axudas concedidas ó abeiro do disposto nesta orde quedan obrigados a facilitar toda a información que lles sexa requirida pola Secretaría Xeral de Investigación e Desenvolvemento, así como pola Intervención Xeral da Comunidade Autónoma, o Consello de Contas e o Tribunal de Contas, no exercicio das súas funcións de fiscalización e control. Así mesmo, os beneficiarios deberán proceder ó reintegro total ou parcial da subvención ou axuda pública percibida no suposto de incumprimento das condicións establecidas para a súa concesión.</p>
<p>Artigo 6º</p>
<p>A resolución de concesión das bolsas dictadas ó abeiro da presente orde poderán modificarse no caso de alteración das condicións que se tiveron en conta para a súa concesión.</p>
<p>Disposición derradeira</p>
<p>Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de compostela, 31 de xullo de 2001.</p>
<p>Jaime Pita Varela</p>
<p>Conselleiro da presidencia</p>
<p>e Administración Pública</p>
<p>ANEXO I</p>
<p>Prórrogas de bolsas para realizar estudios de doutoramento</p>
<p>1. Solicitantes.</p>
<p>Poderán solicita-la prórroga aqueles alumnos que desfrutaron durante o curso académico 2000/2001 dunha bolsa de terceiro ciclo, modalidade nova adxudicación, concedida por resolución conxunta da Secretaría Xeral de Investigación e Desenvolvemento e da Dirección Xeral de Universidades do 16 de novembro de 2000 (DOG do 23 de novembro), sempre que poida xustificar un axeitado aproveitamento académico neste período, e estean matriculados durante o curso 2001/2002 no segundo ano do programa de estudios do terceiro ciclo impartido nas universidades de Galicia.</p>
<p>2. Formalización das solicitudes.</p>
<p>As solicitudes, no modelo oficial PXI -21 que se publica como anexo II á presente orde están a disposición dos interesados nas dependencias da Secretaría Xeral de Investigación e Desenvolvemento e nos vicerrectorados de investigación das universidades de Galicia e así mesmo en Internet nos seguintes enderezos: <a href="http://www.xunta.es/conselle/preside/sxid/index/.htm">http://www.xunta.es/conselle/preside/sxid/index/.htm</a>, http://www.cesga.es/sxid.</p>
<p>As solicitudes presentaranse no rexistro xeral da Secretaría Xeral de Investigación e Desenvolvemen</p>
<p>to ou por calquera das formas previstas no artigo 38.4º da Lei 30/1992, modificada pola Lei 4/1999.</p>
<p>As solicitudes deberán ir, inescusablemente, acompañadas da seguinte documentación:</p>
<p>a) Informe realizado polo titor sobre o cumprimento académico do solicitante no curso 2000/2001.</p>
<p>b) Certificación académica de ter superados os créditos do primeiro ano de estudios do terceiro ciclo.</p>
<p>c) Declaración do solicitante de tódalas solicitudes efectuadas ou concedidas para o mesmo fin das distintas administracións públicas competentes.</p>
<p>3. Prazo de presentación de solicitudes.</p>
<p>O prazo de presentación de solicitudes remata o día 20 de setembro de 2001.</p>
<p>4. Período de desfrute.</p>
<p>A duración da prórroga destas bolsas será de 12 meses comprendidos entre outubro de 2001 e setembro de 2002.</p>
<p>5. Contía.</p>
<p>O importe total da prórroga da bolsa será de 840.000 pesetas brutas (5.048,5 euros)</p>
<p>6. Tramitación.</p>
<p>Os servicios da Secretaría Xeral de Investigación e Desenvolvemento comprobarán que tódalas solicitudes reúnen os requisitos establecidos nas presentes bases. No caso de que a documentación achegada estivese incompleta requirirase ó solicitante para que no prazo de dez días a complete ou emende os erros detectados con advertencia de que, de non o facer, se lle considerará desistido da súa solicitude, logo de resolución, procedendo consonte o establecido no artigo 71 da Lei 30/1992, modificada pola Lei 4/1999.</p>
<p>7. Selección dos candidatos.</p>
<p>7.1. Comisión de selección.</p>
<p>A selección dos bolseiros efectuarase por unha comisión constituída por dous representantes da Secretaría Xeral de Investigación e Desenvolvemento (un deles actuará como presidente e outro como secretario con voz e voto), un representantes da Dirección Xeral de Universidades e un representante de cada unha das tres universidades do sistema universitario de Galicia.</p>
<p>7.2. Criterios de selección.</p>
<p>Para que o solicitante poida obte-la prórroga de terceiro ciclo requerirase que teña superado no primeiro ano dos estudios de terceiro ciclo un mínimo de 20 créditos, así como que o informe previsto no punto 2.a) das presentes bases sexa favorable.</p>
<p>8. Resolución do concurso.</p>
<p>A comisión elevará a proposta de resolución á Secretaría Xeral de Investigación e Desenvolvemento para que resolva. Esta resolución publicarase no Diario Oficial de Galicia.</p>
<p>9. Condicións de desfrute.</p>
<p>Estas bolsas son incompatibles coa realización dun traballo remunerado ou co desfrute doutro tipo de bolsas ou axudas, salvo co desfrute daquelas bolsas destinadas a cubrir algunha das accións formativas que o solicitante vai realizar segundo o seu proxecto (asistencia a reunións, congresos, seminarios, cursos de especialización ou estancias noutros centros para aprender ou intercambiar técnicas de investigación).</p>
<p>As bolsas concédense para o curso completo, polo que no caso de renuncia ou revogación o bolseiro deberá reintegra-las cantidades xa aboadas, salvo en casos excepcionais autorizados pola Secretaría Xeral de Investigación e Desenvolvemento, logo de xustificación dos cursos superados e das actividades de formación realizadas polo bolseiro durante o período anterior á renuncia.</p>
<p>10. Aceptación da bolsa e pagamento.</p>
<p>A aceptación da bolsa farase mediante documento asinado polo bolseiro no que se compromete a cumprir tódalas condicións recollidas nas presentes bases. Os pagamentos faranse despois de que as universidades acrediten que os bolseiros seleccionados están matriculados nos correspondentes programas do terceiro ciclo.</p>
<p>As bolsas aboaranse trimestralmente. O pago do último trimestre farase despois de que o titor do bolseiro emita informe favorable en relación co cumprimento por parte do bolseiro das súas obrigas recollidas no punto 10 das presentes bases.</p>
<p>11. Obrigas dos bolseiros. Seguimento da axuda.</p>
<p>Os bolseiros están obrigados a asistir ás clases, seguir con aproveitamento os cursos correspondentes ó seu programa de doutoramento e a realiza-las actividades complementarias de formación que determine o titor. Así mesmo, deberán integrarse nun grupo de investigación no que realizarán actividades de formación, cunha adicación mínima de 10 horas e unha máxima de 15 horas á semana.</p>
<p>O incumprimento por parte do bolseiro dalgunha das condicións recollidas nas presentes bases suporá a perda da bolsa concedida, de se-lo caso, o reintegro das cantidades xa cobradas.</p>
<p>Os bolseiros están obrigados a comunicarlle á Secretaría Xeral de Investigación e Desenvolvemento a renuncia á bolsa tan pronto como se produza a causa que determine a dita renuncia.</p>
<p>Ó remata-lo período de aproveitamento da bolsas, e antes do 20 de outubro do ano 2002, o bolseiro deberá prsenta-la certificación do director do grupo de investigación no que se integrou e no que se faga consta-las actividades de formación realizadas durante o aproveitamento da bolsa.</p>
<p>O incumprimento por parte do bolseiro dalgunha das condicións recollidas nas presentes bases supoñerá a perda da bolsa concedida e, de se-lo caso, o reintegro das cantidades cobradas consonte o establecido no artigo 78 do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia na redacción dada pola Lei 8/1999, do 30 de decembro, de medidas fiscais e orzamentarias e de función pública e actuación administrativa.</p>

