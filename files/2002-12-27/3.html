---
date: '2002-12-27'
id: 1D76A
page: 17
number: 250
agency: CONSELLERÍA DE POLÍTICA AGROALIMENTARIA E DESENVOLVEMENTO RURAL
section: III. OUTRAS DISPOSICIÓNS
title: >-
  Orde do 19 de decembro de 2002 pola que se modifican as bases reguladoras das
  axudas para a mellora e modernización das estructuras de producción das
  explotacións agrarias e se convocan para o ano 2003.
range: Orde
url: 'https://www.xunta.gal/dog/Publicados/2002/20021227/Anuncio1D76A_gl.html'
---
<p>O Regulamento (CE) 1257/1999, do Consello, do 17 de maio, establece as axudas ó desenvolvemento rural a cargo do Fondo Europeo de Orientación e Garantía Agrícola (FEOGA), e as súas disposicións de aplicación veñen previstas no Regulamento (CE) 445/2002, da Comisión, do 26 de febreiro.</p>
<p>As medidas de desenvolvemento da dita normativa comunitaria en canto á mellora e modernización das estructuras de producción das explotacións agrarias están recollidas no programa operativo plurirrexional de mellora de estructuras e dos sistemas de producción agrarios nas rexións de obxectivo 1 de España, así como no programa operativo integrado de Galicia, regulándose as axudas a nivel estatal mediante o Real decreto 613/2001, do 8 de xuño e a nivel autonómico, pola Orde do 7 de xuño de 2002, desta consellería, pola que se establecen as bases reguladoras das axudas para a mellora e modernización das estructuras de producción das explotacións agrarias.</p>
<p>A experiencia adquirida coa aplicación destas axudas durante a convocatoria do 2002 fai conveniente efectuar puntuais modificacións nos artigo 14º.2 e 18º.3 da Orde do 7 de xuño de 2002, precisándose, por unha banda, os requisitos que teñen que cumpri-los posibles beneficiarios dos plans de mellora recollidos na sección terceira e, por outra, diferindo o prazo de presentación das solicitudes de axuda ás respectivas convocatorias, polo que neses puntos se modifican as bases reguladoras das axudas</p>
<p>Por outra banda, tendo en conta que a dita orde cumpre os requisitos previstos, para as bases reguladoras aplicables á concesión de axudas e subvencións, no artigo 78.6º do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia, conforme a redacción dada pola Lei 8/1999, do 30 de decembro, de medidas fiscais e orzamentarias e de función pública e actuación administrativa, polo que, previstas na Orde do 7 de xuño de 2002 as bases reguladoras das axudas para a mellora e modernización das estructuras de producción das explotacións agrarias en Galicia, con vixencia indefinida, cómpre establece-la súa convocatoria para o ano 2003, mediante a presente orde que, á súa vez, cumpre os requisitos esixidos no artigo 8.3º do Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade autónoma de Galicia.</p>
<p>En consecuencia, de acordo co disposto no artigo 30.I.3 do Estatuto de autonomía de Galicia e en uso das facultades que me confire a Lei 1/1983, do 22 de febreiro, reguladora da Xunta e do seu</p>
<p>presidente, modificada pola Lei 11/1988, e no Decreto 50/2002, do 14 de febreiro,</p>
<p>DISPOÑO:</p>
<p>Sección primeira</p>
<p>Modificación da Orde do 7 de xuño de 2002</p>
<p>Artigo 1º.-Modificación do artigo 14º.2 da Orde do 7 de xuño de 2002.</p>
<p>O artigo 14, punto 2. quedará redactado como segue:</p>
<p>«2. Poderán ser beneficiarios das axudas ós plans de mellora previstos nesta sección terceira:</p>
<p>2.1 As persoas físicas, persoas xurídicas e comunidades de bens que cumpran os requisitos establecidos, para cada caso, no artigo 2º desta orde que sexan titulares de explotacións nas que máis do 50% da marxe bruta prevista proceda das actividades productivas de horticultura, floricultura ou gandería non ligada á terra.</p>
<p>2.2 As persoas físicas, persoas xurídicas e comunidades de bens que non cumprindo con tódolos requisitos recollidos no artigo 2º, reúnan e acrediten os seguintes requisitos:</p>
<p>a) Ser titular dunha explotación agraria.</p>
<p>b) Presentar un plan de mellora da súa explotación conforme o especificado no artigo 4º .</p>
<p>c) Comprometerse a exerce-la actividade agraria na explotación obxecto da axuda, alomenos durante cinco anos contados a partir da data da súa concesión. No caso de comunidade de bens, acreditarase a existencia dun pacto de indivisión da comunidade por un período mínimo de 6 anos desde a presentación da solicitude.</p>
<p>d) Acredita-la viabilidade económica da súa explotación de acordo co artigo 2º.4.A).</p>
<p>e) Cumpri-las normas mínimas en materia de ambiente, hixiene e benestar dos animais de acordo co artigo 2º.4.B).</p>
<p>f) Xustificar estar ó día nas súas obrigas fiscais e coa Seguridade Social. Asi mesmo, deberán xustificar non ter ningunha débeda pendente de pagamento coa Administración da Comunidade Autónoma.</p>
<p>g) No caso de persoas físicas ou comunidade de bens (respecto dun dos comuneiros), acredita-la capacitación profesional suficiente de acordo co previsto no artigo 2º.1 B e, no caso de persoas xurídicas, a competencia e capacidade profesionais adecuadas».</p>
<p>Artigo 2º.-Modificación do artigo 18.3º da Orde do 7 de xuño de 2002.</p>
<p>O artigo 18, punto 3 quedará redactado como segue:</p>
<p>«O prazo de presentación de solicitudes será o que se estableza na respectiva convocatoria».</p>
<p>Sección segunda</p>
<p>Convocatoria das axudas para o 2003</p>
<p>Artigo 3º.-Obxecto.</p>
<p>A presente sección ten por obxecto establece-la convocatoria, para o ano 2003, das axudas para a mellora e modernización das estructuras de producción das explotacións agrarias en Galicia, de acordo coas bases reguladoras previstas na Orde do 7 de xuño de 2002, publicadas no Diario Oficial de Galicia nº 113, do 13 de xuño de 2002, coas modificacións introducidas na sección primeira da presente orde.</p>
<p>Artigo 4º.- Condicións e finalidade.</p>
<p>1. Para poder acceder ás distintas liñas de axuda (B, A, P e R) previstas no artigo 1º da Orde do 7 de xuño de 2002, os beneficiarios deberán cumpri-los requisitos establecidos respectivamente na dita orde no artigo 2º, para plans de mellora previsto no real decreto 613/2001; no artigo 9º, para as axudas á primeira instalación de agricultores mozos previstas no dito Real decreto; e no artigo 14º para outros plans de mellora.</p>
<p>2. As ditas axudas teñen por finalidade a mellora e modernización das explotacións agrarias galegas, no marco do obxectivo establecido nos capítulos I e II do Regulamento (CE) 1257/1999, do Consello, do 17 de maio.</p>
<p>Artigo 5º.- Prazo e presentación das solicitudes de axuda.</p>
<p>1.-As solicitudes de axuda presentaranse entre o 2 de xaneiro e o 15 de febreiro de 2003, ámbolos dous inclusive, en calquera das formas previstas no artigo 38º.4 da Lei 30/1992, do 26 de novembro, de réxime xurídico das administracións públicas e do procedemento administrativo común e, preferentemente, nas oficinas agrarias comarcais da Consellería de Política Agroalimentaria e Desenvolvemento Rural.</p>
<p>Non obstante o anterior, para os casos de primeiras instalacións de mozos motivadas por cesamento anticipado na actividade agraria acollidos ás axudas do Real decreto 5/2001, ou de falecemento, xubilación ou invalidez do actual titular da explotación, o prazo permanecerá aberto ata o 30 de novembro.</p>
<p>2. Os interesados presentarán a solicitude de axuda axustada ós modelos e con toda a documentación establecida en cada caso, conforme se establece na Orde do 7 de xuño de 2002.</p>
<p>Artigo 6º.-Pagamentos anticipados.</p>
<p>No caso de solicita-lo pagamento anticipado das axudas, estarase ó disposto no artigo 23 da Orde de 7 de xuño de 2002.</p>
<p>Artigo 7º.-Xustificación.</p>
<p>A certificación dos investimemtos e gastos farase de conformidade co previsto no artigo 22º da Orde do 7 de xuño de 2002.</p>
<p>Artigo 8º.-Financiamento.</p>
<p>1. A participación da Consellería de Política Agroalimentaria e Desenvolvemento Rural nas axudas recollidas no artigo 1º.1 da Orde do 7 de xuño de 2002 axustarase ó disposto no Real decreto 613/2001, do 8 de xuño, sobre mellora e modernización das estructuras de producción das explotacións agrarias, no relativo ó financiamento de actuacións.</p>
<p>2. O financiamento das axudas recollidas na Orde do 7 de xuño de 2002 efectuarase, para o ano 2003, con cargo ás seguintes aplicacións orzamentarias do proxecto de orzamentos da Comunidade Autónoma de Galicia para o 2003:</p>
<p>a) 09.03.614-A 774.0, para as axudas previstas no artigo 1º.1 da devandita orde, dotada para esta finalidade con 29.044.674 euros, dos que 4 millóns de euros se destinarán a novas aprobacións con pagamento no exercicio 2003. A dita aplicación orzamentaria poderá incrementarse con fondos adicionais, comunitarios, estatais e da Comunidade Autónoma.</p>
<p>b) 09.03.614-A 777.3, para as axudas previstas no artigo 1º.2, dotada para esta finalidade con 3.005.060 euros dos que 800.000 euros destinaranse a novas aprobacións de solicitudes con pagamento no mesmo exercicio. A dita aplicación poderá incrementarse con fondos adicionais comunitarios e da Comunidade Autónoma.</p>
<p>3. De conformidade co establecido na orde da Consellería de Economía e Facenda, do 11 de febreiro de 1998, modificada polas ordes de 27 de novembro de 2000 e de 25 de outubro de 2001, posibilítase a tramitación anticipada de expedientes de gasto, sempre que exista crédito adecuado e suficiente no proxecto de lei de orzamentos do exercicio do ano 2003 aprobados polo Consello da Xunta de Galicia, neste momento en trámite parlamentario, quedando sometida a concesión das axudas á condición suspensiva de existencia de crédito adecuado e suficiente no momento da súa resolución.</p>
<p>Disposicións adicionais</p>
<p>Primeira.-Aplicarase á presente convocatoria o previsto na disposición adicional quinta da Orde do 7 de xuño de 2002 en canto á autorización e expedición dos certificados acreditativos de que o solicitante se atopa ó corrente das súas obrigas tributarias e que non ten pendente de pagamento ningunha débeda, por ningún concepto, coa Administración pública da Comunidade Autónoma de Galicia.</p>
<p>Segunda.-Os expedientes de axuda presentados ó abeiro da convocatoria do 2002 respecto dos que non recaeu resolución expresa de concesión da axuda, poderanse ter en conta na convocatoria de 2003, sempre que o interesado así o solicite expresamente e cumpra o disposto nesta convocatoria.</p>
<p>Disposicións derradeiras</p>
<p>Primeira.-Falcúltase o director xeral de Producción e Sanidade Agropecuaria para dicta-las instruccións precisas para o desenvolvemento e execución desta orde.</p>
<p>Segunda.-Esta orde entrará en vigor o día da súa publicación no Diario Oficial de Galicia.</p>
<p>Santiago de Compostela, 19 de decembro de 2002.</p>
<p>Juan Miguel Diz Guedes</p>
<p>Conselleiro de Política Agroalimentaria e</p>
<p>Desenvolvemento Rural</p>
<p>CONSELLERÍA DE CULTURA, COMUNICACIÓN SOCIAL</p>
<p>E TURISMO</p>

