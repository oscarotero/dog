---
date: '2003-03-19'
id: 9F7E
page: 3
number: 55
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Orde do 17 de febreiro de 2003 pola que se declara a alienabilidade de varios
  bens inmobles procedentes do patrimonio das extintas cámaras agrarias locais
  da Pobra de Brollón e Pol.
range: Orde
url: 'https://www.xunta.gal/dog/Publicados/2003/20030319/Anuncio9F7E_gl.html'
---
<p>Polo Decreto 156/2003, do 16 de xaneiro (DOG nº 32, do 14 de febreiro), desafectáronse varios inmobles que integraban o patrimonio das extintas cámaras agrarias locais da Pobra de Brollón e Pol.</p>
<p>Unha vez obtida a inscrición nos correspondentes rexistros da propiedade dos ditos bens inmobles a nome da Comunidade Autónoma de Galicia, procede declara-la súa alienabilidade de conformidade co disposto no artigo 24 da Lei 3/1985, do 12 de abril, do patrimonio da Comunidade Autónoma de Galicia, e artigo 60 do Decreto 50/1989, do 9 de marzo, polo que se aproba o seu regulamento, co obxecto de posibilita-lo tráfico destes bens patrimoniais.</p>
<p>En virtude do anteriormente exposto, tendo en conta a proposta da Secretaría Xeral e do Patrimonio,</p>
<p>e logo do informe da Consellería de Agricultura, Gandería e Montes, hoxe Consellería de Política Agroalimentaria e Desenvolvemento Rural,</p>
<p>DISPOÑO:</p>
<p>Artigo único.-Declárase a alienabilidade dos bens inmobles que se describen a continuación:</p>
<p>1. Edificio destinado a oficinas, que consta de baixo e unha planta, situado na avenida de José Antonio, s/n, na vila e municipio da Pobra do Brollón, que ten unha parte de almacén na zona posterior da edificación, coas seguintes superficies: o baixo e mailo almacén 163 m, a planta primeira 135 m. O conxunto construíuse sobre un soar duns 192 m coñecido como da Tapia. Estrema: pola súa fronte ou leste, estrada da Pobra de Brollón ó Incio; esquerda ou sur, Isaac Martínez Novo; e dereita ou norte e costas ou oeste, resto do predio matriz propiedade de José Espinosa Feijoo.</p>
<p>Inscrito no Rexistro da Propiedade de Quiroga no tomo 222, libro 86, folio 9, predio nº 6968, inscrición 3ª.</p>
<p>2. Edificio de planta baixa e alta, que ocupa 104 m de superficie do seu soar de 240 m, situado preto do Campo da Feira de Mosteiro, na actualidade rúa Castelao nº 21, parroquia e termo municipal de Pol (Lugo). Linda: fronte ou oeste, rúa Castelao, antes estrada de Fonfría a Mosteiro; costas ou leste, predio matriz, hoxe Higinio Freire Otero; dereita entrando ou sur, Darío Pérez Valcarce, hoxe Higinio Freire Otero; e esquerda entrando ou norte, Jesús Saavedra Huerta.</p>
<p>Inscrito no Rexistro da Propiedade nº 2 de Lugo no tomo 679, libro 41, folio 146, predio nº 4153, inscrición 2ª.</p>
<p>Santiago de Compostela, 17 de febreiro de 2003.</p>
<p>P.D. (Orde 13-12-1993)</p>
<p>Emilio Álvarez Rey</p>
<p>Secretario xeral e do Patrimonio da Consellería</p>
<p>de Economía e Facenda</p>
<p>CONSELLERÍA DE CULTURA, COMUNICACIÓN SOCIAL</p>
<p>E TURISMO</p>

