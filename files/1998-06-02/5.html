---
date: '1998-06-02'
id: CD42
page: 5999
number: 104
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 150/1998, do 15 de maio, polo que se declara a urxente ocupación, para
  efectos de expropiación forzosa, polo Concello de Narón (A Coruña), dos bens e
  dereitos necesarios para a realización das obras do proxecto de apertura e
  acondicionamento da pista LC-642, LC-113 (por Agras).
range: Decreto
url: 'https://www.xunta.gal/dog/Publicados/1998/19980602/AnuncioCD42_gl.html'
---
<p>O Concello de Narón (A Coruña), o día 28 de xaneiro de 1997, aprobou o proxecto de apertura e acondicionamento da pista LC-642, LC-113 (por Agras) e na sesión celebrada o día 18 de decembro de 1997 acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ó abeiro do disposto no artigo 52 da Lei de expropiación forzosa.</p>
<p>Os bens nos que se concreta a declaración de urxente ocupación están determinados no expediente que se someteu a información pública.</p>
<p>A Dirección Xeral de Urbanismo da Consellería de Política Territorial, Obras Públicas e Vivenda emitiu informe favorable.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, porque son innumerables as dificultades de tráfico a través da vía C-642/AC-113 por causa da súa actual estreiteza, conflicto que se repite unha e outra vez causándolles un prexuízo importante ós veciños que a través da vía acceden ás súas vivendas. A circunstancia de que ademais esta vía sexa tamén nexo de unión entre dous puntos de tránsito importante faina máis necesaria, así como a súa utilización como atallo da propia estrada de Castela.</p>
<p>A competencia para a declaración da urxente ocupación correspóndelle ó Consello da Xunta de Galicia segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude e por proposta do conselleiro de Xustiza, Interior e Relacións Laborais e logo de deliberación do Consello da Xunta de Galicia na súa reunión do día quince de maio de mil novecentos noventa e oito,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a urxente ocupación, polo Concello de Narón (A Coruña) para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto de apertura e acondicionamento da pista LC-642, LC-113 (por Agras).</p>
<p>Santiago de Compostela, quince de maio de mil novecentos noventa e oito.</p>
<p>Manuel Fraga Iribarne</p>
<p>Presidente</p>
<p>Jesús C. Palmou Lorenzo</p>
<p>Conselleiro de Xustiza, Interior e Relacións Laborais</p>
<p>4907</p>

