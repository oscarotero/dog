---
date: '2015-04-17'
id: G0244-300315-0001
page: 14784
number: 72
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  RESOLUCIÓN do 26 de marzo de 2015, da Dirección Xeral de Xustiza, pola que se
  publica a relación de postos de traballo das oficinas fiscais da
  Administración de xustiza na Comunidade Autónoma de Galicia.
range: Resolución
url: >-
  https://www.xunta.gal/dog/Publicados/2015/20150417/AnuncioG0244-300315-0001_gl.html
---
<p>A oficina fiscal configúrase como unha organización de carácter instrumental que presta soporte e apoio á actividade do Ministerio Fiscal. As oficinas fiscais constitúense estruturalmente nunha única unidade, entendéndose, para os efectos das relacións de postos de traballo, como centro de destino cada unha delas.</p>
    <p>O artigo 521 da Lei orgánica 6/1985, do 1 de xullo, do poder xudicial, dispón que a ordenación do persoal e a súa integración nas distintas unidades se realizará a través das relacións de postos de traballo que se aproben e que, en todo caso, serán públicas. Resulta así que as relacións de postos de traballo se configuran como un instrumento organizativo e de ordenación do persoal que presta servizos nas oficinas xudiciais e fiscais.</p>
    <p>O artigo 522 da Lei orgánica do poder xudicial dispón que as comunidades autónomas con competencias asumidas procederán á aprobación inicial das relacións de postos de traballo en que se ordenen os postos das oficinas xudiciais nos seus respectivos ámbitos territoriais, logo de informe do Consello Xeral do Poder Xudicial e de negociación coas organización sindicais máis representativas, correspondéndolle ao Ministerio de Xustiza a súa aprobación definitiva.</p>
    <p>O artigo 9 do Decreto 124/2014, do 11 de setembro, polo que se determina a estrutura e a organización da oficina fiscal en Galicia e da Unidade de Apoio á Fiscalía Superior, pola súa banda, establece que corresponde á consellería competente en materia de xustiza, tras negociación coa representación do persoal, a aprobación inicial e, se for o caso, a modificación das relacións de postos de traballo das oficinas fiscais; que as ditas relacións de postos de traballo e as súas modificacións se publicarán no <em>Diario Oficial de Galicia</em>; e que, con carácter previo á dita aprobación inicial dos cadros de persoal e das súas modificacións, se solicitará informe da consellería competente en materia de facenda.</p>
    <p>Realizados os anteriores trámites, procede publicar as relacións de postos de traballo das oficinas fiscais no <em>Diario Oficial de Galicia</em>. </p>
    <p>En consecuencia, no exercicio das atribucións conferidas en virtude do Decreto 72/2013, do 25 de abril, polo que establece a estrutura orgánica da Vicepresidencia e da Consellería de Presidencia, Administracións Públicas e Xustiza,</p>
    <h2>DISPOÑO:</h2>
    <p>Artigo único</p>
    <p>Publicar as relacións de postos de traballo das oficinas fiscais da Administración de xustiza na Comunidade Autónoma de Galicia, que figuran no anexo da presente orde.</p>
    <p>Disposición transitoria primeira</p>
    <p>A partir da entrada en vigor desta orde realizaranse os procesos de acoplamento previstos na disposición transitoria cuarta da Lei orgánica 19/2003, do 23 de decembro, de modificación da Lei orgánica 6/1985, do 1 de xullo, do poder xudicial, na redacción dada polo artigo 2 da Lei orgánica 1/2009, do 3 de novembro, complementaria da Lei de reforma da lexislación procesual para a implantación da nova oficina xudicial, pola que se modifica a Lei orgánica 6/1985, do 1 de xullo, do poder xudicial.</p>
    <p>Disposición transitoria segunda</p>
    <p>Mentres non remate o proceso de acoplamento e o persoal funcionario implicado non tome posesión nos novos postos de traballo previstos nestas relacións de postos de traballo, continuará prestando servizos nos seus actuais destinos e percibindo as retribucións que lle correspondan. </p>
    <p>Disposición derradeira única</p>
    <p>Este decreto entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 26 de marzo de 2015</p>
    <footer><p>Juan José Martín Álvarez<br>Director xeral de Xustiza</p></footer>

