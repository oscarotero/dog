---
date: '2015-04-17'
id: L348-260315-0002
page: 14922
number: 72
agency: Concello da Mezquita
section: VI. Anuncios. b) Administración local.
title: >-
  ANUNCIO de información pública sobre a aprobación inicial do Plan xeral de
  ordenación municipal e do informe de sustentabilidade ambiental.
range: Anuncio
url: >-
  https://www.xunta.gal/dog/Publicados/2015/20150417/AnuncioL348-260315-0002_gl.html
---
<p>O Pleno do Concello da Mezquita en sesión extraordinaria urxente do 19 de decembro de 2014, en relación coa elaboración do Plan xeral de ordenación municipal, adoptou por unanimidade o seguinte acordo:</p>
    <p>1º. Aprobar inicialmente a elaboración do Plan xeral de ordenación municipal da Mezquita, no cal se inclúe o informe de sustentabilidade ambiental, nos termos que constan no expediente.</p>
    <p>2º. De acordo co artigo 85.2 da Lei 9/2002, someter a información pública o expediente completo, elaboración do Plan xeral de ordenación municipal da Mezquita e informe de sustentabilidade ambiental (ISA), e abrir a fase de consultas, polo prazo de dous meses, mediante anuncio no <em>Diario Oficial de Galicia</em> e en dous dos xornais de maior difusión da provincia, en cumprimento da normativa urbanística e ambiental de aplicación.</p>
    <p>Simultaneamente ao trámite de información pública, o Concello solicitará ás administracións públicas competentes os informes sectoriais que resultan necesarios e, durante o prazo de información pública, daráselles audiencia aos municipios limítrofes.</p>
    <p>3º. Suspender o procedemento de outorgamento de licenzas que teñan por obxecto actividades de parcelación de terreos e edificación ou demolición, pero non as obras de reforma, salvo que pola transcendencia desta sexa equiparable a unha reedificación do edificio, non xustificada por razóns de urxencia, ou que supoña un aumento de volume edificado, segundo o establecido no artigo 118.1 do Real decreto 2159/1978, do 23 de xuño, polo que se aproba o Regulamento de planeamento, no ámbito que se relaciona nos parágrafos seguintes. Atenderase ao establecido na disposición transitoria décimo primeira da Lei 9/2002 no referente ás explotacións e instalacións de apoio á actividade agropecuaria e serradoiros existentes, polo que nas construcións e instalacións que cumpran os requisitos no citado artigo non se aplicará o réxime de suspensión de licenzas. Esta suspensión terá unha duración máxima de dous anos e extinguirase, en todo caso, coa aprobación definitiva do planeamento.</p>
    <p>a) No ámbito de solo urbanizable non delimitado industrial.</p>
    <p>b) No ámbito de solo núcleo rural, parcialmente. Aplicarase a suspensión en todas aquelas zonas que entren en contradición coas novas determinacións do PXOM aprobado inicialmente.</p>
    <p>4º. Durante o prazo sinalado poderase examinar o expediente nos locais habilitados para o efecto, no Salón de Plenos do Concello, de luns a venres, entre as 9.00 e as 14.00 horas, e formular as alegacións que se consideren oportunas.</p>
    <p>A Mezquita, 12 de marzo de 2015</p>
    <footer><p>Rafael Pérez Vázquez<br>Alcalde</p></footer>

