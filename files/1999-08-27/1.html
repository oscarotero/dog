---
date: '1999-08-27'
id: EA02
page: 10
number: 166
agency: CONSELLERÍA DE SANIDADE E SERVICIOS SOCIAIS
section: I. DISPOSICIÓNS XERAIS
title: >-
  Orde do 23 de xullo de 1999 pola que se regulan os establecementos de
  ortopedia da Comunidade Autónoma de Galicia.
range: Orde
url: 'https://www.xunta.gal/dog/Publicados/1999/19990827/AnuncioEA02_gl.html'
---
<p>O Decreto 99/1984, do 7 de xuño, sobre centros, servicios e establecementos sanitarios, suxeita á autorización administrativa previa a todos aqueles civís, públicos ou privados, de calquera clase e natureza, situados en Galicia. Os establecementos de ortopedia teñen a consideración de establecementos previstos no artigo 2º f) que pola súa finalidade ou por razón das técnicas empregadas se cualifican como sanitario-asistenciais e no referente ó procedemento de autorización carecen dunha regulación específica e concreta. Nese sentido esta disposición regula os requisitos técnicos e condicións mínimas para o seu funcionamento e establece o proceso formal de autorización para mellora-la calidade da atención sanitaria que se lles presta ós usuarios.</p>
<p>Conforme o previsto no punto 1º do artigo 29 da Lei 14/1986, do 25 de abril, xeral de sanidade, os centros e establecementos sanitarios, calquera que sexa o seu nivel e categoría ou titular precisarán autorización administrativa previa para a súa instalación e funcionamento, así como para as modificacións que respecto á súa estructura e réxime inicial poidan establecerse.</p>
<p>Á marxe de que o Real decreto 414/1996, do 1 de marzo, polo que se regulan os productos sanitarios, modificado polo Real decreto 2727/1998, do 18 de decembro, estableza no seu artigo 5.1º que a fabricación de productos sanitarios requirirá licencia sanitaria previa de funcionamento da instalación outorgada pola Dirección Xeral de Farmacia e Productos Sanitarios do Ministerio de Sanidade e Consumo, tamén determina no seu artigo 16 que a distribución e venda de productos sanitarios estará sometida á vixilancia e inspección das autoridades sanitarias da Comunidade Autónoma correspondente, quen poderá establece-lo procedemento esixido para a autorización de tales actividades e ademais, no seu artigo 18, indica que os establecementos que realicen a venda directa ó público de productos que requiran unha adaptación individualizada, deberán contar co equipamento necesario para realizar tal adaptación e dispor dun profesional a titulación do cal acredite unha cualificación adecuada para estas </p>
<p>funcións. Con isto quérese dicir que esta orde de ningún xeito ten en conta a autorización para a fabricación de productos ortoprotésicos, por carecer de competencia ó respecto, mais si establece os requisitos necesarios para a dispensación ó público de productos de ortopedia que requiran unha adaptación individualizada, así como daqueles que sexan fabricados á medida para un paciente determinado con prescrición previa escrita dun facultativo especialista, sen que iso impida que tamén dispensen productos sanitarios fabricados en serie que non precisen da dita adaptación.</p>
<p>En consecuencia, tendo en conta as previsións contidas no artigo 4 do Decreto 99/1984, que autoriza a consellería competente en materia de sanidade a establece-los procedementos e criterios que, superando os requisitos técnicos e as condicións mínimas que para a súa autorización deban reuni-los centros, servicios e establecementos sanitarios, tendan a mellorar, de forma progresiva, a calidade deles e das súas prestacións sanitarias, e en uso das facultades que me confiren os artigos 34 e 38 da Lei 1/1983, do 22 de febreiro, reguladora da Xunta e do seu presidente, modificada pola Lei 11/1988, do 20 de outubro</p>
<p>DISPOÑO:</p>
<p>Artigo 1º</p>
<p>1. É obxecto da presente orde regula-la autorización sanitaria dos establecementos de ortopedia, entendidos como aqueles que, nun local determinado, dispensan ó público próteses externas e órteses que requiren unha adaptación individualizada e/ou unha fabricación á medida destinada a un paciente determinado, con independencia de que ademais dispensen axudas técnicas e outros productos seriados que non precisen adaptación.</p>
<p>2. Non se considera fabricación á medida a montaxe ou adaptación conforme á finalidade prevista e para un paciente determinado de productos fabricados en serie xa comercializados.</p>
<p>Artigo 2º</p>
<p>1. Para os efectos da presente disposición, entenderase por:</p>
<p>-Próteses externas: aqueles productos sanitarios que requiren unha elaboración e/ou adaptación individualizada e que, dirixidas a substituír un órgano ou parte del, non precisan de implantación cirúrxica no paciente.</p>
<p>-Órteses: aqueles productos sanitarios de uso externo non implantables que, adaptados individualmente ó paciente, se destinan a modifica-las condicións estructurais ou funcionais do sistema neuromuscular ou do esqueleto.</p>
<p>2. Malia o disposto no punto anterior, esta orde non é de aplicación á dispensación de audiopróteses.</p>
<p>Artigo 3º</p>
<p>1. Os establecementos de ortopedia estarán atendidos directa e persoalmente por un técnico ortopédico ou técnico superior en ortoprotésica, que será o responsable da actividade técnico-sanitaria do establecemento. Se no establecemento figura máis dun técnico titulado, un deles será identificado como técnico responsable e actuará como tal.</p>
<p>2. Ademais deberán reuni-los requisitos técnicos e condicións mínimas que se indican no anexo I desta orde.</p>
<p>3. A súa apertura e posta en funcionamento precisará autorización da Consellería de Sanidade e Servicios Sociais.</p>
<p>Artigo 4º</p>
<p>A solicitude para obte-la autorización sanitaria de apertura e posta en funcionamento será presentada</p>
<p>na correspondente delegación provincial da Consellería de Sanidade e Servicios Sociais subscrita pola persoa física ou xurídica titular do centro, ou seu representante legal, e axustarase ó modelo que figura no anexo II desta orde, xunto coa seguinte documentación:</p>
<p>-Documento acreditativo da personalidade do solicitante (DNI) e, se é o caso, da representación que teña.</p>
<p>-Cando o solicitante sexa unha persoa xurídica, CIF e copia da súa constitución e certificación da súa inscrición no rexistro mercantil, se é o caso.</p>
<p>-Nome comercial do establecemento e enderezo para efectos de notificacións.</p>
<p>-Memoria da natureza das súas actividades e da súa carteira de servicios na que se relacione a lista de productos ortoprotésicos que dispensa, especificando os que requiren adaptación individualizada ou fabricación á medida.</p>
<p>-Identificación do técnico responsable das actividades técnico-sanitarias, documentación acreditativa da súa conformidade, cualificación, e vinculación co establecemento.</p>
<p>-Resto de persoal.</p>
<p>-Planos de conxunto e detalle que permitan coñece-la perfecta localización, identificación, destino e tamaño das dependencias do establecemento, e certificación de técnico competente do cumprimento das normas de seguridade e salubridade aplicables.</p>
<p>-Relación do equipamento detallado por cada dependencia.</p>
<p>-Se o establecemento de ortopedia dispensa productos que fabrica á medida, copia compulsada da licencia sanitaria previa de funcionamento da instalación outorgada pola Dirección Xeral de Farmacia e Productos Sanitarios do Ministerio de Sanidade e Consumo.</p>
<p>-Xustificante de ter aboada a taxa correspondente.</p>
<p>Artigo 5º</p>
<p>1. Unha vez recibida a solicitude xunto coa correspondente documentación, e comprobado polos servicios correspondentes da delegación provincial o cumprimento das condicións e requisitos esixidos ó respecto logo de visita ás instalacións, elevarán proposta de resolución ó delegado provincial da Consellería de Sanidade e Servicios Sociais, que concederá ou denegará a autorización solicitada.</p>
<p>2. Nas resolucións de autorización farase constar expresamente se o establecemento de ortopedia dispensa productos que requiren adaptación individualizada e/ou fabricación á medida.</p>
<p>3. O prazo máximo para resolve-las solicitudes será de seis meses. Transcorrido o dito prazo sen resolución expresa entenderase concedida a autorización.</p>
<p>Artigo 6º</p>
<p>1. A autorización da apertura e posta en funcionamento entenderase revogada se se procede ó peche do establecemento, se alterasen substancialmente as condicións orixinarias que serviron de base para o seu outorgamento ou se trasladasen as súas instalacións a outro lugar da mesma ou distinta localidade.</p>
<p>2. Entenderase caducada se, transcorridos tres meses contados a partir do día seguinte a aquel que se recibise a notificación da autorización, non se iniciase a actividade no establecemento ou permanecese interrompida máis de seis meses unha vez iniciada.</p>
<p>Artigo 7º</p>
<p>1. As modificacións que se pretendan realizar nos establecementos de ortopedia xa autorizados poranse previamente en coñecemento da delegación provincial da Consellería de Sanidade e Servicios Sociais, xuntando unha memoria explicativa sobre a súa adecuación así como unha descrición detallada dos cambios que se pretendan levar a cabo en relación coa situación existente.</p>
<p>2. Á vista da documentación a delegación provincial da Consellería de Sanidade e Servicios Sociais valorará a necesidade dunha autorización expresa das modificacións e en tal caso comunicarallo ó interesado para que inicie o procedemento correspondente. Se no transcurso de dous meses o interesado non recibe ningunha comunicación da delegación entenderá que as modificacións non requiren autorización expresa.</p>
<p>Artigo 8º</p>
<p>No prazo máximo de 15 días deberanse comunica-los cambios efectuados na titularidade do establecemento de ortopedia, na designación do técnico responsable, así como o seu peche, xuntando os documentos acreditativos ó respecto.</p>
<p>Artigo 9º</p>
<p>O traslado dun establecemento de ortopedia deberá segui-los mesmos trámites cá instalación dun novo. Coa súa autorización de apertura e posta en funcionamento entenderase o peche do anterior establecemento.</p>
<p>Artigo 10º</p>
<p>1. A autoridade sanitaria poderá inspeccionar cando o estime conveniente o mantemento por parte dos establecementos de ortopedia dos requisitos esixidos para a súa autorización, así como avalia-la actividade sanitaria que neles se leve a cabo.</p>
<p>2. O incumprimento do estipulado nesta orde quedará sometido ó réxime de infraccións e sancións que establece a Lei 14/1986, do 25 de abril, xeral de sanidade, Lei 25/1990, do 20 de decembro, do medicamento, Real decreto 414/1996, do 1 de marzo, polo que se regulan os productos sanitarios e Lei 5/1999, do 21 de maio, de ordenación farmacéutica.</p>
<p>Artigo 11º</p>
<p>Contra as resolucións que, de acordo coa presente orde, dicte o delegado provincial poderá interpoñerse recurso en alzada ante o conselleiro de Sanidade e Servicios Sociais na forma e prazos establecidos na Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro.</p>
<p>Artigo 12º</p>
<p>1. A delegación provincial dará conta á Secretaría Xeral da Consellería de Sanidade e Servicios Sociais das autorizacións outorgadas e, se é o caso, das posibles incidencias e cambios efectuados, para efectos</p>
<p>do seu coñecemento e inclusión, baixa ou anotación no rexistro de centros, servicios e establecementos sanitarios.</p>
<p>2. Sen prexuízo do disposto no punto anterior, a delegación provincial manterá unha relación actualizada de establecementos de ortopedia autorizados na súa provincia correspondente.</p>
<p>Disposición adicional</p>
<p>A comunicación das actividades de distribución e venda de productos sanitarios á que fai referencia o artigo 16 do Real decreto 414/1996, do 1 de marzo, polo que se regula os productos sanitarios, considérase efectuada nos establecementos de ortopedia autorizados.</p>
<p>Disposicións transitorias</p>
<p>Primeira.-Os establecementos de ortopedia xa en funcionamento disporán dun prazo dun ano para adaptarse ó disposto na presente orde e solicita-la súa autorización sanitaria de apertura e posta en funcionamento. Transcorrido o dito prazo poderase proceder á clausura ou peche do establecemento sen carácter de sanción nos supostos previstos no artigo 37 da Lei 14/1986, do 25 de abril, xeral de sanidade.</p>
<p>Segunda.-En defecto do profesional titulado ó que se refire o artigo 3º desta orde, o responsable técnico-sanitario do establecemento de ortopedia poderá ser un profesional en activo que conte alomenos cunha experiencia profesional de tres anos que se poderá contabilizar ata o catorce de maio de 1999, data da entrada en vigor do Real decreto 2727/1998, do 18 de decembro, polo que se modifica o Real decreto 414/1996, do 1 de marzo, polo que se regulan os productos sanitarios.</p>
<p>A acreditación desta circunstancia deberá realizarse mediante certificación de alta no imposto de actividades económicas ou de boletíns de cotización á Seguridade Social ou certificación das ditas cotizacións, acompañadas, de ser preciso, de calquera outro xustificante documental que o avale.</p>
<p>Disposicións derradeiras</p>
<p>Primeira.-Autorízase o secretario xeral da Consellería de Sanidade e Servicios Sociais para dicta-las normas necesarias para o desenvolvemento desta orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 23 de xullo de 1999.</p>
<p>José Mª Hernández Cochón</p>
<p>Conselleiro de Sanidade e Servicios Sociais</p>
<p>ANEXO I</p>
<p>Requisitos e condicións técnico-sanitarias dos establecementos de ortopedia</p>
<p>1. Persoal.</p>
<p>a) Un técnico ortopédico ou técnico superior en ortoprotésica que será o responsable das actividades técnico-sanitarias do centro.</p>
<p>b) Persoal auxiliar en número suficiente.</p>
<p>2. Locais.</p>
<p>Deberán manter unhas condicións hixiénico-sanitarias adecuadas ás actividades que neles se realicen e estarán libres de barreiras arquitectónicas no seu acceso e interior e coas seguintes áreas:</p>
<p>a) De recepción e espera cos elementos necesarios para unha correcta atención ós usuarios.</p>
<p>b) Sala de consulta diferenciada destinada á atención individualizada do paciente que preserve a súa privacidade e intimidade.</p>
<p>c) Almacén cos elementos necesarios para garantir unhas adecuadas condicións de conservación dos materiais e productos que alí se almacenen.</p>
<p>d) Administrativa e de arquivo da documentación clínica dos pacientes.</p>
<p>e) Aseo.</p>
<p>Ademais, e en función da carteira de servicios do establecemento de ortopedia, deberá dispor:</p>
<p>f) Sala de xesos</p>
<p>g) Taller como espacio destinado á adaptación e, se é o caso, ó deseño e fabricación de productos, que poderá estar situado neste último caso en lugar diferente do establecemento comercial.</p>
<p>3. Material e equipamento.</p>
<p>a) Sala de consulta. En función das súas actividades:</p>
<p>-Padiola ou cadeira de brazos.</p>
<p>-Espello de corpo enteiro.</p>
<p>-Podoscopio, pedígrafo ou material similar.</p>
<p>-Paralelas regulables en altura para probas de marcha.</p>
<p>-Negatoscopio.</p>
<p>b) Sala de xesos:</p>
<p>-Mostrador con vertedeiro para manexo de escaiola con auga quente e fría.</p>
<p>-Ferramentas e material necesario para toma de moldes e medidas.</p>
<p>c) Taller.</p>
<p>Material de adaptación:</p>
<p>-Banco de traballo.</p>
<p>-Fresadora de eixe libre con colector.</p>
<p>-Lixadora-brunidora con colector.</p>
<p>-Máquina de esmeril con colector.</p>
<p>-Trade.</p>
<p>-Pistola de aire quente.</p>
<p>-Serra de calar.</p>
<p>-Goniómetro e calibrador.</p>
<p>-Xogo de grifas e fresas.</p>
<p>-Ferramentas propias da actividade que se realice.</p>
<p>Se é o caso, ademais o material, instrumental e equipamento necesario para as actividades de fabricación que realice.</p>
<p>4. Documentación.</p>
<p>Rexistro de actividades de adaptación e/ou fabricación e arquivo de documentación clínica.</p>

