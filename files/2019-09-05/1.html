---
date: '2019-09-05'
id: G0244-300819-0001
page: 38767
number: 168
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  RESOLUCION do 30 de agosto de 2019, da Secretaría Xeral da Emigración, pola
  que se resolve a convocatoria de bolsas de excelencia para a mocidade do
  exterior (BEME), co fin de cursar estudos de máster que se inicien no curso
  2019/20 nunha universidade galega.
range: Resolución
url: >-
  https://www.xunta.gal/dog/Publicados/2019/20190905/AnuncioG0244-300819-0001_gl.html
---
<p>Mediante a Resolución do 11 de febreiro de 2019, da Secretaría Xeral da Emigración, aprobáronse as bases reguladoras e procedeuse á convocatoria de 150 bolsas de excelencia para a mocidade do exterior (BEME), co fin de cursar estudos de máster que se inicien no curso 2019/20 nunha universidade galega (DOG núm. 39, do 25 de febreiro).</p>
    <p>No artigo 14 da dita resolución, establécese a comisión de valoración como o órgano colexiado encargado de avaliar as solicitudes presentadas que cumpran os requisitos establecidos na convocatoria. A comisión de valoración con data do 19 de xuño de 2019 elaborou un informe no cal se concretou o resultado da avaliación efectuada e unha prelación das solicitudes pola puntuación obtida. </p>
    <p>De conformidade co disposto nos artigos 13 e 16 da citada resolución, a Subdirección Xeral de Xestión Económico-Administrativa e do Retorno, como órgano instrutor do procedemento, á vista do expediente, do informe da comisión avaliadora, das alegacións presentadas e unha vez recibidos os xustificantes da matrícula nos diferentes másteres das tres universidades galegas, formulou a correspondente proposta de resolución para a concesión das bolsas aos solicitantes seleccionados, o establecemento dunha lista de persoas suplentes para cubrir as renuncias ou baixas que puidesen producirse dalgunha persoa adxudicataria da bolsa, así como a denegación das solicitudes que non reuniron os requisitos establecidos ou non achegaron a documentación preceptiva.</p>
    <p>Vistas todas as solicitudes presentadas, o informe da Comisión de Valoración da súa reunión do 19 de xuño de 2019 e a proposta de resolución da Subdirección Xeral de Xestión Económico-Administrativa e do Retorno, e de conformidade co establecido na resolución da convocatoria </p>
    <h2>RESOLVO:</h2>
    <p>Artigo 1</p>
    <p>Conceder bolsas ás 150 persoas que se relacionan no anexo I desta resolución para cursar os másteres que se sinalan na correspondente universidade galega, así como o importe que en cada caso se sinala, que se corresponden con aquelas que obtiveron as maiores puntuacións e xustificaron a súa matrícula nun máster dos ofertados nesta convocatoria no prazo establecido. </p>
    <p>O pagamento da bolsa realizarao na conta bancaria indicada a persoa beneficiaria nos prazos establecidos e unha vez presentada a documentación xustificativa, segundo o establecido no artigo 20 da resolución.</p>
    <p>Artigo 2</p>
    <p>Establecer unha lista de 25 persoas suplentes que se relacionan no anexo II, formada por aquelas persoas que acreditaron estar matriculadas nun máster e non foron adxudicatarias da bolsa, ordenadas segundo a puntuación outorgada, para cubrir as renuncias ou baixas que puideran producirse dalgunha persoa adxudicataria da bolsa.</p>
    <p>Artigo 3</p>
    <p>Denegar as 248 solicitudes que constan no anexo III desta resolución formada polas persoas que non reúnen os requisitos establecidos para poderen participar nesta convocatoria ou non achegaron a documentación preceptiva, sinalando, en cada caso, o motivo de denegación.</p>
    <p>Artigo 4</p>
    <p>As persoas beneficiarias destas bolsas están obrigadas ao cumprimento do establecido no artigo 21 da resolución da convocatoria. Os incumprimentos das ditas obrigacións poderán dar lugar ao reintegro parcial ou total, nos termos recollidos no artigo 22 da dita resolución. </p>
    <p>Contra esta resolución cabe interpoñer potestativamente recurso de reposición ante o mesmo órgano que a ditou no prazo dun mes contado a partir do día seguinte ao da súa publicación no<em> Diario Oficial de Galicia</em>.</p>
    <p>Así mesmo, poderá interpoñerse recurso contencioso-administrativo ante o Tribunal Superior de Xustiza de Galicia, no prazo de dous meses contados a partir do día seguinte ao da súa publicación, de acordo co establecido na Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 30 de agosto de 2019</p>
    <footer><p>O secretario xeral da Emigración<br>P.S. (Decreto 76/2017, do 28 de xullo)<br>José Carlos García Bouzas<br>Subdirector xeral de Xestión Económico-Administrativa e do Retorno</p></footer>

