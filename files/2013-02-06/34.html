---
date: '2013-02-06'
id: CA04-170113-0004
page: 3537
number: 26
agency: Consellería de Economía e Industria
section: VI. Anuncios. a) Administración autonómica.
title: >-
  RESOLUCIÓN do 15 de xaneiro de 2013, da Xefatura Territorial de Lugo, pola que
  se autoriza, se aproba o proxecto de execución e se declara a utilidade
  pública, en concreto, para os efectos da urxente ocupación, da instalación
  eléctrica LMT, CT, RBT Louredo-Eirexe, no concello do Saviñao (expediente
  025/2008 AT).
range: Resolución
url: >-
  https://www.xunta.gal/dog/Publicados/2013/20130206/AnuncioCA04-170113-0004_gl.html
---
<p>Examinado o expediente instruído por instancia da empresa Unión Fenosa Distribución, S.A., con enderezo para os efectos de notificación na Batundeira 2, Velle, Ourense, aprécianse os seguintes</p>
    <p>Antecedentes de feito.</p>
    <p>Primeiro. Con data do 8 de xullo de 2008, a citada empresa solicita a autorización administrativa, a aprobación do proxecto de execución e a declaración de utilidade pública, en concreto, para a instalación eléctrica liña de media tensión, centro de transformación e rede de baixa tensión Louredo-Eirexe, no concello do Saviñao, presentando o preceptivo proxecto das instalacións a que fai referencia o Real decreto 1955/2000, do 1 de decembro (BOE núm. 310, do 27 de decembro), que regula as actividades de transporte, distribución, comercialización, subministración e procedementos de autorización de instalacións de enerxía eléctrica, e xuntando a relación concreta e individualizada de bens e dereitos afectados pola instalación, que determina o artigo 53 da Lei 54/1997, do 27 de novembro, do sector eléctrico (BOE núm. 285, do 28 de novembro) e o artigo 143 do Real decreto 1955/2000, antes citado, que a desenvolve.</p>
    <p>Segundo. Con datas 27 de abril de 2010 e 20 de decembro de 2010 a empresa beneficiaria presenta os anexos 1 e 2 motivados polos requirimentos feitos polos servizos técnicos desta xefatura territorial, con datas 31 de marzo de 2010 e 18 de novembro de 2010, respectivamente.</p>
    <p>Terceiro. O proxecto someteuse a información pública para os efectos previstos na Lei 54/1997, do 27 de novembro, do sector eléctrico, e no Real decreto 1955/2000, do 1 de decembro, mediante resolución desta xefatura territorial da Consellería de Economía e Industria do 29 de outubro de 2012. Esta resolución foi publicada no diario <em>El Progreso</em> do 8 de novembro de 2012, no BOP de Lugo do 14 de novembro de 2012 e no DOG do 28 de novembro de 2012, no taboleiro de anuncios da citada xefatura territorial e no taboleiro de anuncios do Concello do Saviñao. Con esta resolución inseríase a relación de bens e dereitos afectados.</p>
    <p>Así mesmo, practicouse notificación individual aos interesados incluídos na referida relación de bens e dereitos afectados. </p>
    <p>Cuarto. Enviáronselles separatas relativas ao proxecto aos diferentes organismos afectados e cumpríronse os trámites establecidos no artigo 131 do Real decreto 1955/2000, do 1 de decembro.</p>
    <p>Quinto. Durante o trámite de información pública presentou alegacións Carmen Rodríguez López o 28 de novembro de 2012, co nº 155007, en que manifestou o seu desacordo cos datos de afección reflectidos para o seu predio (nº 3 do parcelario do proxecto).</p>
    <p>Sexto. Persoal dos servizos técnicos desta xefatura territorial emitiu informe favorable sobre a solicitude obxecto deste expediente, de acordo co disposto na Lei 54/1997, do 27 de novembro, do sector eléctrico, e o disposto no Real decreto 1955/2000, do 1 de decembro. Igualmente, unha vez revisado sobre o terreo o trazado da liña eléctrica proxectada, os referidos servizos técnicos informan de que non se dá ningunha das limitacións para a imposición da servidume de paso de enerxía eléctrica a que se refire o artigo 161 do Real decreto 1955/2000, en relación co artigo 57 da Lei 54/1997, sobre os predios incluídos na relación de bens e dereitos que foi obxecto de información pública e sobre os cales a empresa beneficiaria non chegou a un acordo amigable cos seus propietarios. </p>
    <p>A este feitos son de aplicación os seguintes</p>
    <p>Fundamentos de dereito.</p>
    <p>Primeiro. A Xefatura Territorial de Lugo da Consellería de Economía e Industria é competente para resolver este expediente con fundamento no Estatuto de autonomía de Galicia, no Decreto 36/2001, polo que se establecen os órganos competentes para a resolución dos procedementos de autorización de instalacións eléctricas que sexan competencia da Comunidade Autónoma de Galicia, en relación co Real decreto 1955/2000, do 1 de decembro, e a Lei 54/1997, do 27 de novembro, do sector eléctrico; no Decreto 245/2009, do 30 de abril, polo que se regulan as delegacións territoriais da Xunta de Galicia, e no Decreto 8/2011, do 28 de xaneiro, polo que se fixa a estrutura orgánica das consellerías da Xunta de Galicia (que modifica o anterior).</p>
    <p>Segundo. No expediente cumpríronse os trámites sinalados no artigo 53 da citada Lei 54/1997, e os regulamentarios ordenados nos capítulos II e V do título VII do Real decreto 1955/2000, do 1 de decembro, que regula o procedemento de autorización de instalacións de enerxía eléctrica.</p>
    <p>Terceiro. Á vista das alegacións presentadas polos interesados, da contestación que formula a empresa promotora e do resto da documentación existente no expediente, considérase que aquelas non impiden continuar coa tramitación do expediente, xa que no que respecta ao alcance das afeccións e prexuízos causados, será no trámite de elaboración das actas previas á ocupación cando se poderá comprobar sobre o terreo o alcance real das afeccións. Logo dese trámite e da incorporación da follas de taxación contraditoria que presenten as partes, remitiranse as pezas separadas para a fixación do prezo xusto ao Xurado de Expropiación de Galicia, tal como se recolle no capítulo II da Lei de expropiación forzosa do 16 de decembro de 1954 (BOE núm. 351, do 17 de decembro).</p>
    <p>Cuarto. Sen prexuízo do anterior, cómpre ter en conta que consonte o artigo 151 do citado Real decreto 1955/2000, do 1 de decembro, en calquera momento a empresa beneficiaria e os titulares dos necesarios bens e dereitos poden convir un mutuo acordo, causando a correspondente conclusión do expediente expropiatorio.</p>
    <p>De acordo co exposto e en virtude das competencias que ten atribuídas, esta xefatura territorial</p>
    <h2>RESOLVE:</h2>
    <p>Primeiro. Autorizar a Unión Fenosa Distribución, S.A. o establecemento da instalación eléctrica denominada LMT, CT, RBT Louredo-Eirexe, no concello do Saviñao, coas seguintes características técnicas principais:</p>
    <p>1. Liña de media tensión aérea a 20 kV, cunha lonxitude de 478 m con orixe en apoio de formigón existente da LMT CHA8059342, nº 0 no proxecto, en condutor LA 56, e final no apoio proxectado nº 5, sobre apoios de formigón (4) e metálicos (1).</p>
    <p>2. Centro de transformación intemperie en Eirexe, sobre apoio de formigón, de 100 kVA, cunha relación de transformación de 20.000/400-230 V.</p>
    <p>3. Rede de baixa tensión aérea con orixe no centro de transformación Eirexe, de 642 m en condutor RZ, sobre apoios de formigón (11).</p>
    <p>4. Rede de baixa tensión soterrada no contorno da igrexa parroquial de Louredo.</p>
    <p>Segundo. Aprobar o proxecto de execución e os anexos 1 e 2 da instalación eléctrica LMT, CT, RBT Louredo-Eirexe visados os días 13 de xuño de 2008, 20 de abril de 2010 e 10 de decembro de 2010, cos números CO082258, CO101049 e CO103708, respectivamente polo ICOIIG A Coruña, e asinados polo enxeñeiro industrial Rubén Menéndez Fernández.</p>
    <p>Terceiro. Declarar a utilidade pública, en concreto, da instalación eléctrica obxecto do presente expediente, o que implica a necesidade de ocupación dos bens ou da adquisición dos dereitos afectados e a urxente ocupación para os efectos do artigo 52 da Lei de expropiación forzosa. Por isto, en cumprimento do disposto neste artigo, acórdase que o representante da Administración dea comezo, na data e na hora que a cada interesado se lle notificará individualmente, ao levantamento das actas previas á ocupación dos predios contidos na relación de bens e dereitos publicada no diario<em> El Progreso</em> de Lugo do 8 de novembro de 2012, no <em>Boletín Oficial</em> da provincia de Lugo do 14 de novembro de 2012, e no <em>Diario Oficial de Galicia</em> do 28 de novembro de 2012, expostas no taboleiro de anuncios desta xefatura territorial e no taboleiro de anuncios do Concello do Saviñao. Así mesmo, faise constar que ata o momento do levantamento das actas previas se poderán formular as alegacións que se consideren oportunas, para os efectos de rectificar posibles erros na relación de bens afectados que foi obxecto de publicación nos medios e nas datas anteriormente referidos. Estas alegacións deberanse presentar por escrito perante esta Xefatura Territorial da Consellería de Economía e Industria (Edificio Administrativo da Xunta de Galicia en Lugo, rolda da Muralla 70, 27071 Lugo).</p>
    <p>Todo isto de acordo coas condicións seguintes:</p>
    <p>Primeira. As instalacións que se autorizan terán que realizarse de acordo coas especificacións e cos planos que figuran no proxecto LMT, CT, RBT Louredo-Eirexe e os anexos 1 e 2, presentados pola empresa Unión Fenosa Distribución, S.A.</p>
    <p>Segunda. O peticionario asegurará o mantemento e a vixilancia correcta das instalacións durante a construción e despois da súa posta en servizo, co fin de garantir que en todo momento se manterán as condicións regulamentarias de seguridade con carácter permanente.</p>
    <p>Terceira. Deberase cumprir canto establece a lexislación técnica de liñas eléctricas de alta tensión e as súas instrucións técnicas complementarias, de acordo co Decreto 3151/1968, do 28 de novembro, e as disposicións transitorias do Real decreto 223/2008, do 15 de febreiro, así como, de ser o caso, a lexislación aplicable ás instalacións de baixa tensión e as súas instrucións técnicas complementarias, de acordo co Real decreto 842/2002, do 2 de agosto, ademais do resto de normativa e directrices vixentes que sexan de aplicación.</p>
    <p>Cuarta. Para introducir modificacións nas instalacións que afecten datos básicos do proxecto será necesaria a autorización previa desta xefatura territorial.</p>
    <p>Quinta. O prazo para a execución das instalacións que se autorizan será de doce meses, contados a partir da data de notificación/publicación desta resolución.</p>
    <p> Sexta. A Administración reserva para si o dereito de deixar sen efecto esta autorización por calquera das causas establecidas no artigo 34 do Decreto 1775/1967, do 22 de xullo, por incumprimento das condicións impostas ou por calquera outra causa excepcional que o xustifique.</p>
    <p>Sétima. Esta autorización outórgase sen prexuízo de terceiros e independentemente das autorizacións, licenzas ou permisos de competencia municipal, provincial o outros necesarios para a realización das obras das instalacións autorizadas.</p>
    <p>A publicación desta resolución realízase tamén para os efectos previstos no artigo 59.4 da Lei 30/1992, do 26 de novembro, do réxime xurídico das administracións públicas e do procedemento administrativo común (modificada pola Lei 4/1999, do 13 de xaneiro) cando os titulares dos predios propostos sexan descoñecidos, non se saiba o lugar de notificación, ou ben, tentada a notificación, non se puidese realizar e así dirixirlle ao Ministerio Fiscal as dilixencias que se produzan, de conformidade co establecido no artigo 5 da Lei de expropiación forzosa de 1954.</p>
    <p>Contra esta resolución, que non é definitiva en vía administrativa, cabe interpoñer recurso de alzada ante o conselleiro de Economía e Industria no prazo dun mes contado a partir do día seguinte ao da súa notificación/publicación nos termos establecidos nos artigos 107, 110, 114 e 115 da Lei 30/1992, do 26 de novembro, de réxime xurídico das administracións públicas e do procedemento administrativo común (modificada pola Lei 4/1999, do 13 de xaneiro) sen prexuízo de que os interesados poidan interpoñer calquera outro recurso que consideren pertinente.</p>
    <p>Lugo, 15 de xaneiro de 2013</p>
    <footer><p>José Manuel Vázquez Leirado<br>Xefe territorial de Lugo</p></footer>

