---
date: '2023-05-30'
id: G0426-100523-0002
page: 32975
number: 101
agency: Consellería do Medio Rural
section: VI. Anuncios. a) Administración autonómica.
title: >-
  ANUNCIO do 6 de maio de 2023, do Xurado Provincial de Clasificación de Montes
  Veciñais en Man Común de Ourense, polo que se publica a Resolución do 16 de
  marzo de 2023, relativa revisión do esbozo formulada polos representantes do
  monte veciñal en man común Serra de San Salvador e Monte de Arriba,
  pertencente á Comunidade de Veciños en Man Común de Albarellos, no concello de
  Monterrei (Ourense).
range: Anuncio
url: >-
  https://www.xunta.gal/dog/Publicados/2023/20230530/AnuncioG0426-100523-0002_gl.html
---
<p>Examinada a solicitude de revisión de esbozo formulada polos representantes do MVMC Serra de San Salvador e Monte de Arriba, pertencente á CMVMC de Albarellos, no concello de Monterrei, resultan os seguintes</p>
    <p>Feitos:</p>
    <p>Primeiro. O 5.7.2022 a CMVMC de Albarellos presentou unha solicitude (Rexel núm. 2022/1760562) de revisión de esbozo do MVMC Serra de San Salvador e Monte de Arriba, no concello de Monterrei.</p>
    <p>Coa solicitude achegaron a seguinte documentación:</p>
    <p>– Certificación do acordo da Asemblea Xeral do 22.1.2022.</p>
    <p>– Memoria e planos.</p>
    <p>– Arquivos xeográficos en formato vectorial.</p>
    <p>Segundo. O Servizo de Montes da Xefatura Territorial de Ourense emitiu un informe favorable o día 30 de novembro de 2022 en relación coa citada solicitude. Nel indícase que o perímetro obxecto de revisión inclúe as partes do perímetro lindeiras con particulares. Non se modifican os límites cos montes veciñais estremeiros.</p>
    <p>Os enclavados incluídos na revisión de esbozo pódense xustificar pola súa proximidade ao perímetro esbozado na clasificación orixinal. A elevada parcelación do monte, nos rodais ao sur da N-525, provoca numerosas descontinuidades xa existentes na clasificación orixinal, polo que, dado que se mantén o aspecto da clasificación, se aceptan os novos enclavados e a dispersión de parcelas.</p>
    <p>A proposta poligonal resultante exclúe varias estradas asfaltadas e camiños que atravesan o monte e figuran de xeito diferenciado no Catastro. A este respecto, considérase que todas aquelas estradas e camiños que, ben non se xustifique con evidencias sólidas unha titularidade distinta da veciñal, ou ben non teñan a consideración de vías oficialmente sinalizadas, abertas ao tráfico rodado e susceptibles de constituíren dominio público, seguen sendo parte do monte.</p>
    <p>A superficie resultante do MVMC Serra de San Salvador e Monte de Arriba, unha vez revisado o esbozo e considerando como propias as pistas e camiños forestais, é de 767,6987 ha fronte ás 810 ha do acordo de clasificación, o que supón unha redución dun 5,2 %.</p>
    <p>Tendo en conta o anterior, infórmase favorablemente a revisión do esbozo do MVMC Serra de San Salvador e Monte de Arriba.</p>
    <p>Consideracións legais e técnicas:</p>
    <p>Único. A Lei 7/2012, do 28 de xuño, de montes de Galicia, na súa disposición transitoria décimo terceira, establece o procedemento de revisión de esbozos de montes veciñais en man común.</p>
    <p>De acordo con esta, os esbozos de montes veciñais integrados nun expediente que, pola súa antigüidade non reúnan as características de fiabilidade e precisión que exixen as novas técnicas topográficas, poderán ser obxecto de revisión axustándose e completándose con aqueles datos e documentos que se consideren necesarios, en particular os requiridos para a súa inmatriculación no Rexistro da Propiedade.</p>
    <p>De acordo cos feitos e fundamentos de dereito expostos, e tendo en conta o informe favorable do Servizo de Montes do día 30 de novembro de 2022, o Xurado Provincial de Clasificación de Montes Veciñais en Man Común acordou por unanimidade o día 27 de febreiro de 2023:</p>
    <p>Aprobar a proposta de revisión de esbozo do MVMC Serra de San Salvador e Monte de Arriba, pertencente á CMVMC de Albarellos, no concello de Monterrei.</p>
    <p>Ourense, 6 de maio de 2023</p>
    <footer><p>Luis Jorge Álvarez Ferro<br>Presidente do Xurado Provincial de Clasificación<br>de Montes Veciñais en Man Común de Ourense </p></footer>

