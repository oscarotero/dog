---
date: '1998-06-09'
id: D27A
page: 6
number: 109
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Orde do 19 de maio de 1998 pola que se aproban as características técnicas do
  papel para utilizar na Administración de xustiza na Comunidade Autónoma de
  Galicia.
range: Orde
url: 'https://www.xunta.gal/dog/Publicados/1998/19980609/AnuncioD27A_gl.html'
---
<p>Polo Real decreto 2166/1994, do 4 de novembro, traspasáronse á Comunidade Autónoma de Galicia as funcións e servicios que, dentro do territorio da Comunidade Autónoma desempeña a Administración</p>
<p>do Estado para a provisión de medios materiais e económicos necesarios para o funcionamento da Administración de xustiza. E mediante o Decreto 394/1994, do 29 de decembro, asúmense as ditas funcións e asígnanse á Consellería de Xustiza, Interior e Relacións Laborais.</p>
<p>Dentro do material que empregarán os órganos xudiciais atópase o papel de oficio, soporte documental das actuacións de tódolos órganos da Administración de xustiza.</p>
<p>O artigo 101 da Lei 66/1997, do 30 de decembro, de medidas fiscais, administrativas e de orde social, establece que as actuacións e resolucións xurisdiccionais e escritos das partes relacionados con elas, se expedirán en papel común, determinándose as súas características e formatos regulamentariamente.</p>
<p>Suprimido, pois, o papel de oficio, e establecido o uso do papel común nas actuacións e resolucións xurisdiccionais, é necesario face-la fixación das súas condicións técnicas, función esta recoñecida ás comunidades autónomas que asumiran competencias relativas á provisión de medios materiais e económicos para a Administración de xustiza pola disposición adicional da orde do Ministerio de Xustiza do 30 de novembro de 1993.</p>
<p>De conformidade co exposto, resulta necesario regular esta materia, polo que, en uso das atribucións que teño conferidas, e logo do informe favorable do Consello Xeral do Poder Xudicial,</p>
<p>DISPOÑO:</p>
<p>Artigo 1º</p>
<p>1. O papel común no que se documentarán as actuacións e resolucións dos órganos da Administración de xustiza na Comunidade Autónoma de Galicia terá as seguintes características técnicas:</p>
<p>-Formato: UNE A-4</p>
<p>-Papel: 80 gramos / metro cadrado</p>
<p>-No ángulo superior esquerdo figurará o escudo constitucional impreso en tinta de cor azul e debaixo o escudo de Galicia na mesma cor, e debaixo destes respectivamente a lenda Administración de Justicia e Administración de Xustiza en Galicia.</p>
<p>- Levará estampada en tinta azul unha liña vertical a tres centímetros da marxe esquerda no anverso, e a tres centímetros da marxe dereita no reverso, que permita a súa unión nas actuacións ou a súa incorporación ó correspondente libro ou protocolo.</p>
<p>2. O papel ó que se refire o apartado anterior será utilizado polos órganos da Administración de xustiza en Galicia só para as actuacións e resolucións que integren os procedementos xudiciais.</p>
<p>3. Excepcionalmente, e para os efectos de garantir en todo caso a eficaz prestación do servicio de xustiza, habilítase o titular dó organo xudicial á utilización de papel común que non reúna estrictamente</p>
<p>as características sinaladas, cando por calquera circunstancia non dispoña do papel común dás citadas características e sempre que se adopten as medidas que se estimen necesarias para asegura-la debida identificación e seguridade dó soporte documental empregado.</p>
<p>Artigo 2º</p>
<p>Para os escritos das partes relacionados con actuacións e resolucións xurisdiccionais utilizarase papel común que, sempre que sexa posible se axustará ó formato UNE A-4.</p>
<p>Artigo 3º</p>
<p>1. As delegacións provinciais da Consellería de Xustiza, Interior e Relacións Laborais, logo de información dos órganos da Administración de xustiza con sede nos ámbitos territoriais correspondentes, prepararán a relación ordinaria de necesidades de papel de cada un deles, e remitirana á Dirección Xeral de Xustiza e Administración Local antes do 31 de xaneiro de cada ano.</p>
<p>A dita relación elaborarase con base nos datos de utilización do papel nos anos anteriores, remanentes existentes e necesidades ordinarias previsibles.</p>
<p>2. Na relación sinalarase o número de unidades que se solicitan para cada órgano da Administración de Xustiza en Galicia. Por razóns de eficacia, a distribución poderá concentrarse en determinados órganos, tales como salas de goberno ou xulgados decanos.</p>
<p>Artigo 4º</p>
<p>As necesidades extraordinarias e urxentes de papel dos órganos da Administración de xustiza en Galicia, debidamente fundamentadas, serán atendidas pola Consellería de Xustiza, Interior e Relacións Laborais a través das súas delegacións provinciais, mediante a distribución dos remanentes existentes.</p>
<p>Disposición transitoria</p>
<p>O actual papel de oficio continuará sendo utilizado ata que se rematen os remanentes que del existan.</p>
<p>Disposición derrogatoria</p>
<p>Única.-Quedan derrogadas as seguintes disposicións:</p>
<p>a) Orde do 7 de marzo de 1995 pola que se aproban as características técnicas do papel de oficio para a Administración de xustiza na Comunidade Autónoma de Galicia.</p>
<p>b) Orde do 3 de outubro de 1995 pola que se modifica a Orde do 7 de marzo de 1995.</p>
<p>Santiago de Compostela, 19 de maio de 1998.</p>
<p>Jesús C. Palmou Lorenzo</p>
<p>Conselleiro de Xustiza, Interior e Relacións</p>
<p>Laborais</p>
<p>4861</p>

