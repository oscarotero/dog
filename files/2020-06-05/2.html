---
date: '2020-06-05'
id: CA01-270520-0020
page: 22465
number: 109
agency: Consellería de Facenda
section: III. Outras disposicións.
title: >-
  RESOLUCIÓN conxunta do 27 de maio de 2020, da Intervención Xeral da Comunidade
  Autónoma e da Axencia Tributaria de Galicia, pola que se acorda a anulación e
  baixa en contabilidade de todas aquelas liquidacións que se encontren en
  período executivo e das cales resulte unha débeda pendente de recadar de
  importe inferior a tres euros.
range: Resolución
url: >-
  https://www.xunta.gal/dog/Publicados/2020/20200605/AnuncioCA01-270520-0020_gl.html
---
<p>O artigo 2 da Orde do 22 de decembro de 2005, que desenvolve o artigo 23.5 do texto refundido da Lei de réxime financeiro e orzamentario de Galicia, aprobado polo Decreto lexislativo 1/1999, do 7 de outubro, en canto á anulación e baixa en contabilidade de determinadas débedas, prevé a anulación e baixa en contabilidade de todas aquelas liquidacións que se encontren en período executivo e das cales resulte unha débeda pendente de recadar inferior a tres euros.</p>
    <p>En virtude do exposto, a Intervención Xeral da Comunidade Autónoma e a Dirección da Axencia Tributaria de Galicia teñen a ben establecer o seguinte:</p>
    <p>Disposición única</p>
    <p>Anulación e baixa en contabilidade de todas aquelas liquidacións que se encontren en período executivo das cales resulte una débeda pendente de recadar por importe inferior a tres euros.</p>
    <p>Primeiro. Anularanse e daranse de baixa en contabilidade todas aquelas liquidacións efectuadas pola Axencia Tributaria de Galicia das cales resulte unha débeda pendente en período executivo por importe inferior a tres euros. Para tal efecto, o Centro Informático para a Xestión Tributaria, Económico-Financeira e Contable (Cixtec) desenvolverá a aplicación informática que permita a baixa en conta das referidas liquidacións.</p>
    <p>Segundo. Anularanse e daranse de baixa en contabilidade todas aquelas liquidacións efectuadas polos órganos da Administración xeral da Xunta de Galicia, entidades públicas instrumentais e demais entes públicos cuxa competencia de recadación en período executivo teñan asumido os órganos de recadación da Axencia Tributaria de Galicia e das cales resulte una débeda pendente de recadar en período executivo inferior a tres euros. O Centro Informático para a Xestión Tributaria, Económico-Financeira e Contable (Cixtec) executará a aplicación informática que permite a baixa en conta das referidas liquidacións. </p>
    <p>Como resultado do proceso anterior, as delegacións da Axencia Tributaria de Galicia obterán do Cixtec e remitirán ao respectivo órgano que efectuou a xestión unha relación das que fosen anuladas de acordo cos criterios establecidos.</p>
    <p>Disposición transitoria</p>
    <p>As actuacións previstas nesta resolución efectuaranse en relación coas liquidacións das cales resulte unha débeda pendente de recadar en período executivo inferior a tres euros o 31 de decembro de 2019.</p>
    <p>Disposición derradeira</p>
    <p>Esta resolución entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 27 de maio de 2020</p>
    <table>
     <tbody>
      <tr>
       <td>Almudena Chacón Pichel</td>
       <td>Mª Victoria González Vázquez</td>
      </tr>
      <tr>
       <td>Interventora xeral da Comunidade Autónoma</td>
       <td>Directora da Axencia Tributaria de Galicia</td>
      </tr>
     </tbody>
    </table>

