---
date: '2021-06-14'
id: G0474-070621-0001
page: 29354
number: 111
agency: Axencia Instituto Enerxético de Galicia
section: III. Outras disposicións.
title: >-
  RESOLUCIÓN do 7 de xuño de 2021 sobre ampliación do prazo establecido no
  artigo 24 da Resolución do 19 de xuño de 2020 pola que se establecen as bases
  reguladoras e se anuncia a convocatoria de subvencións para proxectos de
  enerxías renovables térmicas, para os anos 2020 e 2021, cofinanciadas polos
  fondos comunitarios derivados do programa operativo Feder Galicia 2014-2020
  (Diario Oficial de Galicia número 129, do 1 de xullo).
range: Resolución
url: >-
  https://www.xunta.gal/dog/Publicados/2021/20210614/AnuncioG0474-070621-0001_gl.html
---
<p>O 24 de novembro notificáronse as resolucións do 13 de novembro de 2020 desta dirección, polas que se concederon subvencións, en réxime de concorrencia competitiva, para a realización de proxectos de enerxías renovables térmicas.</p>
    <p>De acordo co disposto no artigo 24.1 das bases reguladoras das axudas, a data límite para executar o proxecto e presentar a documentación xustificativa dos investimentos será o 15 de xuño de 2021.</p>
    <p>O artigo 45.3 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia, establece a posibilidade de que o órgano concedente das subvencións outorgue, salvo precepto en contra contido nas bases reguladoras, unha ampliación do prazo establecido para presentar a xustificación, que non excederá a metade deste e sempre que con iso non se prexudiquen dereitos de terceiros. </p>
    <p>Por outra banda, remítese ao disposto con carácter xeral no artigo 32 da Lei 39/2015, do 1 de outubro, do procedemento administrativo común das administracións públicas, en que se indica que a ampliación poderá acordarse de oficio ou por instancia de parte antes do vencemento do prazo de que se trate e se as circunstancias así o aconsellasen.</p>
    <p>No presente procedemento de concesión de axudas estanse a rexistrar numerosas solicitudes de prórroga por parte dos beneficiarios, motivadas polas dificultades existentes para executar e xustificar os investimentos subvencionados na referida data límite, por cuestións orzamentarias, de procedementos de contratación das obras e demora nas entregas de materiais por parte dos provedores e, ademais, non existe a posibilidade de causar prexuízos a terceiros.</p>
    <p>Por todo o anterior, sobre a base dos requisitos e condicións previstos na normativa anteriormente citada,</p>
    <h2>DISPOÑO:</h2>
    <p>Primeiro. Modificar a data límite que figura no artigo 24.1 das bases reguladoras para executar o proxecto e presentar a documentación xustificativa e ampliar o período de execución das actuacións que se subvencionan e o período para presentar a documentación xustificativa dos investimentos ata o 15 de setembro de 2021.</p>
    <p>Segundo. Publicar esta resolución no Diario Oficial de Galicia e na páxina web do Instituto Enerxético de Galicia (www.inega.gal), para os efectos previstos no artigo 44 e 45.3 da Lei 39/2015, do 1 de outubro, do procedemento administrativo común das administracións públicas (LPACAP).</p>
    <p>Terceiro. De acordo co disposto no artigo 32.3 da LPACAP, contra o presente acordo non cabe recurso de ningún tipo.</p>
    <p>Santiago de Compostela, 7 de xuño de 2021</p>
    <footer><p>Paula María Uría Traba<br>Directora do Instituto Enerxético de Galicia</p></footer>

