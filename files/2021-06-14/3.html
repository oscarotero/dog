---
date: '2021-06-14'
id: G0532-270521-0006
page: 29222
number: 111
agency: 'Consellería de Medio Ambiente, Territorio e Vivenda'
section: III. Outras disposicións.
title: >-
  ORDE do 27 de maio de 2021 pola que se establecen as bases reguladoras das
  axudas, en réxime de concorrencia competitiva, para actuacións encamiñadas á
  protección dos animais domésticos de compañía abandonados en Galicia e se
  convocan axudas para o ano 2021 destinadas ás asociacións inscritas no
  Rexistro Galego de Asociacións para a protección e defensa dos animais de
  compañía (código de procedemento MT811B).
range: Orde
url: >-
  https://www.xunta.gal/dog/Publicados/2021/20210614/AnuncioG0532-270521-0006_gl.html
---
<p>Son moitas as persoas que desfrutan da compañía do seu animal e non tomarían en consideración a posibilidade do seu abandono. Porén, a convivencia entre persoas e animais non sempre é un éxito e ás veces fracasa por temas de incompatibilidade, descoñecemento sobre as implicacións prácticas de vivir cun animal e, nalgúns casos, unhas expectativas equivocadas sobre o comportamento animal.</p>
    <p>Ben que aínda estamos lonxe de erradicar este problema, a sociedade está tornando cara a unha maior sensibilización sobre a tenza responsable dun animal de compañía dando unha resposta positiva ante o abandono, como é a adopción dos animais que se encontran nos centros de recollida, poñendo así fin á súa situación. A isto hai que engadirlle que o abandono dos animais pode orixinar graves problemas de benestar animal, sanidade, seguridade pública e viaria e ambiente.</p>
    <p>A protección e o benestar dos animais de compañía regúlase en Galicia a través da Lei 4/2017, do 3 de outubro, e do Decreto 153/1998, do 2 de abril. Esta normativa recolle as mínimas atencións que deben recibir os animais, desde o punto de vista hixiénico-sanitario, co fin de garantirlles uns mínimos de bo trato, fixando como principio fundamental de protección o da posesión ou tenza responsable, así como os requisitos que deben cumprir os animais para a súa adopción, entre eles, que proveñan dun centro de recollida autorizado e que sexan entregados identificados e esterilizados. Así mesmo, a Lei 4/2017, do 2 de outubro, creou a figura das colonias felinas como un posible destino das comunidades de gatos sen propietario ou propietaria que viven na rúa, sempre que as condicións do contorno o permitan, co fin da súa protección e control da poboación.</p>
    <p>Correspóndelles ás administracións locais a recollida de animais abandonados nos seus respectivos termos municipais, de acordo co establecido no artigo 22 da Lei 4/2017, do 3 de outubro. Para cumprir con esta encomenda lexislativa, as administracións locais poden prestar o servizo de recollida e acollemento por si mesmos ou asociados, en réxime de xestión directa ou indirecta. Así mesmo, tamén poderán subscribir convenios de colaboración nesta materia con outras administracións públicas e entidades, como as asociacións de protección e defensa dos animais.</p>
    <p>As asociacións de protección e defensa dos animais, de acordo co artigo 29 da Lei 4/2017, do 3 de outubro, deberán estar inscritas no Rexistro Galego de Asociacións para a protección e defensa dos animais de compañía.</p>
    <p>A Consellería de Medio Ambiente, Territorio e Vivenda, de acordo co establecido no Decreto 42/2019, do 28 de marzo, polo que se establece a súa estrutura orgánica, ten atribuídas, entre outras, as competencias relativas á aplicación de medidas de protección de animais domésticos e salvaxes en catividade en Galicia.</p>
    <p>O réxime xeral das axudas e subvencións nas administracións públicas establécese nas disposicións básicas da Lei 9/2007, do 13 de xuño, de subvencións de Galicia. A nivel regulamentario, a norma principal constitúea o Decreto 11/2009, do 8 de xaneiro. Esta orde cumpre coas exixencias da citada normativa.</p>
    <p>En virtude do anterior, en concordancia co disposto no artigo 27.15 do Estatuto de autonomía, e en uso das atribucións que me confire o artigo 34 da Lei 1/1983, do 22 de febreiro, de normas reguladoras da Xunta e da súa Presidencia,</p>
    <h2>DISPOÑO:</h2>
    <p>Artigo 1. Obxecto e principios de aplicación</p>
    <p>1. Esta orde ten por obxecto establecer as bases reguladoras dunha liña de axudas para actuacións encamiñadas á protección dos animais domésticos de compañía abandonados en Galicia, relativas á atención e ao coidado dos animais domésticos de compañía que se encontren nos centros de recollida autorizados e/ou formen parten de colonias felinas reguladas no artigo 26 da Lei 4/2017, do 3 de outubro, á realización de campañas de concienciación para a tenza responsable e para a adopción de animais abandonados e a adquisición de material para a xestión e o manexo dos animais aloxados nos centros de recollida autorizados, así como proceder á súa convocatoria para o ano 2021, destinadas ás asociacións inscritas no Rexistro Galego de Asociacións para a protección e defensa dos animais de compañía (código de procedemento MT811B).</p>
    <p>2. Para os efectos do disposto na epígrafe anterior, entenderase por animais domésticos de compañía os pertencentes ás especies canina e felina, e por animal entregado en adopción, o animal doméstico abandonado que foi cedido en adopción nun centro de recollida autorizado e que consta correctamente inscrito, a nome da persoa adoptante no Rexistro Galego de Identificación de Animais de Compañía (Regiac), segundo o recollido no artigo 4.7 da Lei 4/2017, do 3 de outubro.</p>
    <p>3. Estas axudas tramitaranse en réxime de publicidade, transparencia, concorrencia, obxectividade, igualdade e non discriminación, con eficacia no cumprimento dos obxectivos fixados e eficiencia na asignación e utilización dos recursos públicos. Así mesmo, resultarán de aplicación os preceptos da Lei 9/2007, do 13 de xuño, de subvencións de Galicia.</p>
    <p>Artigo 2. Actuacións subvencionables</p>
    <p>1. Serán actuacións subvencionables ao abeiro desta orde de axudas:</p>
    <p>a) Aquelas destinadas á atención e ao coidado dos animais domésticos de compañía que se encontren nos centros de recollida autorizados e/ou formen parten de colonias felinas reguladas no artigo 26 da Lei 4/2017, do 3 de outubro, e relativos:</p>
    <p>1º. Aos gastos derivados do acto clínico para a esterilización cirúrxica dos animais coa dobre finalidade de evitar a súa reprodución incontrolada e a promoción da súa adopción.</p>
    <p>2º. Aos gastos derivados do acto clínico para a identificación animal mediante a implantación de microchip, correspondente inscrición no Regiac e expedición de pasaporte sanitario, de acordo co recollido no artigo 12 da Lei 4/2017, do 3 de outubro.</p>
    <p>3º. Aos gastos derivados da manutención dos animais, derivados da compra de alimento comercial seco e/ou húmido específico, coa finalidade de acadar un estado nutricional óptimo.</p>
    <p>4º. Aos gastos derivados da aplicación das medidas profilácticas necesarias para garantir o bo estado físico e sanitario do animal e a prevención de enfermidades infectocontaxiosas, relativos á vacinación preventiva e á desparasitación externa e interna dos animais.</p>
    <p>b) Campañas de concienciación e promoción da tenza responsable e para a adopción de animais abandonados, que incluirá a elaboración de material divulgativo e de publicidade relacionada coa actividade da asociación, realización de charlas ou obradoiros, así como o desenvolvemento de campañas en prensa escrita e en medios audiovisuais.</p>
    <p>c) Adquisición de material para a xestión e o manexo dos animais que, en todo caso, estará destinado a dotar dos medios necesarios o centro de recollida de que a entidade solicitante é titular ou o cal xestiona. Serán obxecto de subvención os seguintes elementos:</p>
    <table>
     <thead>
      <tr>
       <td>Denominación</td>
      </tr>
     </thead>
     <tbody>
      <tr>
       <td>Hidrolimpadora</td>
      </tr>
      <tr>
       <td>Transportín/gaiolas portátiles</td>
      </tr>
      <tr>
       <td>Carro de alimentación</td>
      </tr>
      <tr>
       <td>Tolva de alimentación e/ou almacenamento de alimento</td>
      </tr>
      <tr>
       <td>Equipamento de cloración/potabilización de auga</td>
      </tr>
      <tr>
       <td>Equipamento de videovixilancia para o coidado dos animais</td>
      </tr>
      <tr>
       <td>Neveira</td>
      </tr>
      <tr>
       <td>Conxelador</td>
      </tr>
      <tr>
       <td>Quentador de auga</td>
      </tr>
      <tr>
       <td>Gaiola trampa para a captura de animais de compañía</td>
      </tr>
      <tr>
       <td>Gaiola de manipulación de gatos</td>
      </tr>
      <tr>
       <td>Lazo de captura con freo de seguridade</td>
      </tr>
      <tr>
       <td>Luvas de manexo de animais perigosos</td>
      </tr>
      <tr>
       <td>Produtos e materiais de limpeza e desinfecciòn</td>
      </tr>
      <tr>
       <td>Outros elementos de análoga natureza</td>
      </tr>
     </tbody>
    </table>
    <p>2. Non será obxecto de subvención o imposto sobre o valor engadido (IVE).</p>
    <p>3. En todo caso, a contía da subvención non poderá ser nunca superior ao custo da acción subvencionable.</p>
    <p>Artigo 3. Ámbito temporal</p>
    <p>As axudas a que se refire esta orde comprenden os gastos subvencionables recollidos no artigo 2 que fosen efectivamente realizados no período comprendido entre o 1 de setembro de 2020 e o 31 de agosto de 2021.</p>
    <p>Artigo 4. Entidades beneficiarias</p>
    <p>Poderán ser beneficiarias destas axudas as asociacións sen ánimo de lucro legalmente constituídas e inscritas no Rexistro Galego de Asociacións para a protección e defensa dos animais de compañía con anterioridade á data de publicación desta orde.</p>
    <p>Para poder ser beneficiarias das axudas para os gastos subvencionables recollidos nas letras a) e c) do artigo 2.1 da Orde do 27 de maio de 2021, deberán ser titulares ou xestoras dun centro de recollida autorizado e inscrito no Rexistro Galego de Núcleos Zoolóxicos de Galicia.</p>
    <p>Artigo 5. Requisitos exixibles ás entidades beneficiarias</p>
    <p>1. As entidades beneficiarias deberán cumprir coas obrigas establecidas no artigo 11 da Lei 9/2007, do 13 de xuño, e non estar incursas en ningunha das circunstancias previstas no seu artigo 10.</p>
    <p>2. Non poderán obter a condición de beneficiarias as entidades que teñan sancións firmes en vía administrativa por infraccións tipificadas na Lei 1/1993, do 13 de abril, de protección de animais domésticos e salvaxes en catividade, na Lei 50/1999, do 23 de decembro, sobre o réxime xurídico da tenza de animais potencialmente perigosos, ou na Lei 4/2017, do 3 de outubro.</p>
    <p>Artigo 6. Contía da axuda</p>
    <p>1. A Consellería de Medio Ambiente, Territorio e Vivenda poderá subvencionar as actuacións recollidas no artigo 2 nas seguintes contías máximas:</p>
    <p>a) Gastos derivados do acto clínico veterinario da esterilización cirúrxica:</p>
    <p>1º. Animais esterilizados da especie canina: ata un máximo de 50 €/animal.</p>
    <p>2º. Animais esterilizados da especie felina: ata un máximo de 30 €/animal.</p>
    <p>b) Gastos derivados do acto clínico veterinario para a identificación animal: ata un máximo de 20 €/animal identificado.</p>
    <p>c) Gastos derivados da mantenza dos animais, derivados da compra de alimento comercial seco e/ou húmido específico: ata un máximo de 20 €/animal recollido nun centro autorizado ou nunha colonia felina das reguladas no artigo 26 da Lei 4/2017, do 3 de outubro.</p>
    <p>d) Gastos derivados da aplicación de medidas profilácticas: ata un máximo de 30 €/animal recollido nun centro autorizado ou nunha colonia felina das reguladas no artigo 26 da Lei 4/2017, do 3 de outubro.</p>
    <p>e) Campañas de concienciación e promoción da tenza responsable e para a adopción de animais abandonados: ata un máximo de 1.500 € por solicitante.</p>
    <p>f) Adquisición de material para a xestión e o manexo dos animais: ata un máximo de 2.500 € por solicitante.</p>
    <p>2. No caso de superación das dispoñibilidades orzamentarias, poderán axustarse as contías ao rateo entre todas as entidades beneficiarias. O réxime de rateo farase atendendo á puntuación obtida no proceso de valoración.</p>
    <p>3. A contía das axudas está condicionada, en todo caso, á existencia de dispoñibilidade orzamentaria.</p>
    <p>Artigo 7. Compatibilidade</p>
    <p>As axudas previstas nesta orde serán compatibles con outras subvencións de calquera outra Administración pública, para as mesmas finalidades, sempre e cando a suma das subvencións concedidas non supere o importe total dos gastos conforme o establecido no artigo 17.3 da Lei 9/2007, do 13 de xuño.</p>
    <p>Artigo 8. Solicitudes</p>
    <p>1. As solicitudes presentaranse obrigatoriamente por medios electrónicos a través do formulario normalizado dispoñible na sede electrónica da Xunta de Galicia, https://sede.xunta.gal</p>
    <p>De conformidade co artigo 68.4 da Lei 39/2015, do 1 de outubro, do procedemento administrativo común das administracións públicas, se algunha das persoas interesadas presenta a súa solicitude presencialmente, requirirase para que a emende a través da súa presentación electrónica. Para estes efectos, considerarase como data de presentación da solicitude aquela en que fose realizada a emenda.</p>
    <p>Para a presentación electrónica poderá empregarse calquera dos mecanismos de identificación e sinatura admitidos pola sede electrónica da Xunta de Galicia, incluído o sistema de usuario e clave Chave365 (https://sede.xunta.gal/chave365).</p>
    <p>2. As solicitudes dirixiranse á Dirección Xeral de Patrimonio Natural da Consellería de Medio Ambiente, Territorio e Vivenda.</p>
    <p>3. A solicitude da axuda, segundo o anexo I desta orde (procedemento MT811B), inclúe as seguintes declaracións da entidade solicitante:</p>
    <p>a) Declaración do total das solicitudes de axudas solicitadas ou concedidas, para a mesma finalidade, das distintas administracións públicas.</p>
    <p>b) Declaración da conta para a transferencia bancaria.</p>
    <p>c) Declaración de non estar incursa en ningunha das circunstancias previstas no artigo 13 da Lei 38/2003, do 17 de novembro, xeral de subvencións, nin en ningunha das situacións previstas no artigo 10 da Lei 9/2007, do 13 de xuño.</p>
    <p>d) Declaración responsable de estar ao día no cumprimento das obrigas tributarias e fronte á Seguridade Social, e non ter pendentes de pagamento débedas coa Administración pública da Comunidade Autónoma de Galicia.</p>
    <p>e) Declaración responsable de non ter sancións firmes en vía administrativa por infraccións tipificadas na Lei 1/1993, do 13 de abril, na Lei 50/1999, do 23 de decembro, ou na Lei 4/2017, do 3 de outubro.</p>
    <p>f) No caso de optar á liña de axudas recollidas nas letras a) e c) do artigo 2.1, identificación do centro de recollida autorizado.</p>
    <p>Artigo 9. Trámites administrativos posteriores á presentación da solicitude</p>
    <p>Todos os trámites administrativos que as persoas interesadas deban realizar tras a presentación da solicitude deberán ser efectuados electronicamente accedendo á Carpeta cidadá da persoa interesada, dispoñible na sede electrónica da Xunta de Galicia.</p>
    <p>Artigo 10. Documentación complementaria necesaria para a tramitación da solicitude</p>
    <p>1. As persoas interesadas deberán achegar coa solicitude a seguinte documentación:</p>
    <p>a) Acreditación da persoa representante que asine a solicitude, por calquera medio válido en dereito.</p>
    <p>b) No caso de optar á liña de axudas recollidas na letra a) do artigo 2.1:</p>
    <p>1º. Acreditación fidedigna da relación existente entre entre a entidade titular do centro de recollida autorizado e a entidade xestora, no caso de que a entidade solicitante sexa xestora dun centro de recollida autorizado.</p>
    <p>2º. Certificado da entidade xestora do centro de recollida autorizado, segundo o modelo do anexo II-A desta orde, que inclúa os seguintes aspectos:</p>
    <p>i. Número de animais da especie canina que foron recollidos, por concello, no período comprendido entre o 1 de setembro de 2020 e o 31 de agosto de 2021.</p>
    <p>ii. Número de animais da especie felina que foron recollidos, por concello, no período comprendido entre o 1 de setembro de 2020 e o 31 de agosto de 2021.</p>
    <p>iii. Relación de animais que tiveron entrada no centro de recollida e foron entregados en adopción, no período comprendido entre o entre o 1 de setembro de 2020 e o 31 de agosto de 2021, por concello. A relación deberá incluír a seguinte información:</p>
    <p>– Data de entrada no centro de recollida e data en que foi entregado en adopción.</p>
    <p>– Número de rexistro de entrada no centro de recollida.</p>
    <p>– Número de microchip para a súa identificación.</p>
    <p>iv. Relación de fogares de acollida actualizada e centros de recollida, segundo o artigo 25 da Lei 4/2017, do 3 de outubro, se dispoñen de fogares de acollemento temporal de animais domésticos.</p>
    <p>3º. Certificado do persoal facultativo veterinario, segundo o modelo do anexo III-A, que preste os seus servizos para o centro de recollida, que deberá incluír:</p>
    <p>i. Relación de animais, con indicación da especie e do número de microchip, no período comprendido entre o 1 de setembro de 2020 e o 31 de agosto de 2021, por concello, aos cales:</p>
    <p>– Se lles realizou unha esterilización cirúrxica.</p>
    <p>– Se lles implantou o microchip para a identificación, se lles realizou a inscrición no Regiac e se lles expediu o correspondente pasaporte sanitario.</p>
    <p>4º. Certificado da entidade xestora da colonia felina, segundo o modelo do anexo II-B desta orde, que inclúa os seguintes aspectos:</p>
    <p>i. Relación de colonias felinas, legalmente establecidas de acordo co artigo 26 da Lei 4/2017, do 3 de outubro, por concello, no período comprendido entre o 1 de setembro de 2020 e o 31 de agosto de 2021, en que indiquen a localización de cada unha destas e o número de animais que forman parte delas.</p>
    <p>ii. Número de animais da especie felina que forman parte de cada unha das colonias felinas, no período comprendido entre o 1 de setembro de 2020 e o 31 de agosto de 2021, por concello.</p>
    <p>5º. Certificado do persoal facultativo veterinario, segundo o modelo do anexo III-B, que preste os seus servizos para a entidade xestora da colonia felina, que deberá incluír os seguintes aspectos:</p>
    <p>i. Relación de animais da especie felina, con indicación da colonia felina a que pertencen, tipo de marcación e/ou identificación realizada, no período comprendido entre o 1 de setembro de 2020 e o 31 de agosto de 2021, por concello, aos cales:</p>
    <p>– Se lles realizou unha esterilización cirúrxica.</p>
    <p>– Se lles implantou o microchip para a a identificación.</p>
    <p>c) No caso de optar á liña de axudas recollidas na letra b) do artigo 2.1, memoria de actividades da campaña de concienciación, segundo o anexo IV desta orde, das actuación, na cal se recollerán de forma concisa e clara os seguintes aspectos: descrición da actuación, finalidade, datas, localidades, lugares e medios empregados, público destinatario (perfil e número aproximado de participantes), material divulgativo que se vai empregar (contidos, tipo de material, número de unidades, idioma), custo estimado por concepto para levar acabo cada unha das actuacións descritas na memoria.</p>
    <p>d) No caso de optar á liña de axudas recollidas na letra c) do artigo 2, memoria descritiva, segundo o anexo V desta orde, do material para o manexo de animais, na cal se inclúa, como mínimo, a seguinte información: descrición do material, finalidade, número de unidades e orzamentos económicos de cada un dos elementos, con indicación do prezo unitario e importe total.</p>
    <p>De conformidade co artigo 28.3 da Lei 39/2015, do 1 de outubro, do procedemento administrativo común das administración públicas, non será necesario achegar os documentos que xa fosen presentados anteriormente pola persoa interesada ante calquera Administración. Neste caso, a persoa interesada deberá indicar en que momento e ante que órgano administrativo presentou os ditos documentos, que serán recadados electronicamente a través das redes corporativas ou mediante consulta ás plataformas de intermediación de datos ou outros sistemas electrónicos habilitados para o efecto, agás que conste no procedemento a oposición expresa da persoa interesada.</p>
    <p>De forma excepcional, se non se puidesen obter os citados documentos, poderá solicitarse novamente á persoa interesada a súa achega.</p>
    <p>2. A documentación complementaria deberá presentarse electronicamente.</p>
    <p>Se algunha das persoas interesadas presenta a documentación complementaria presencialmente, requirirase para que a emende a través da súa presentación electrónica. Para estes efectos, considerarase como data de presentación aquela en que fose realizada a emenda.</p>
    <p>As persoas interesadas responsabilizaranse da veracidade dos documentos que presenten. Excepcionalmente, cando a relevancia do documento no procedemento o exixa ou existan dúbidas derivadas da calidade da copia, a Administración poderá solicitar de maneira motivada o cotexo das copias achegadas pola persoa interesada, para o cal poderá requirir a exhibición do documento ou da información orixinal.</p>
    <p>3. Sempre que se realice a presentación de documentos separadamente da solicitude, deberanse indicar o código e o órgano responsable do procedemento, o número de rexistro de entrada da solicitude e o número de expediente, se se dispón del.</p>
    <p>Artigo 11. Comprobación de datos</p>
    <p>1. Para a tramitación deste procedemento consultaranse automaticamente os datos incluídos nos seguintes documentos en poder da Administración actuante ou elaborados polas administracións públicas, agás que a persoa interesada se opoña á súa consulta:</p>
    <p>a) NIF da entidade solicitante.</p>
    <p>b) DNI ou NIE da persoa representante.</p>
    <p>c) Certificado de estar ao día no cumprimento das obrigas coa Seguridade Social.</p>
    <p>d) Certificado de estar ao día no cumprimento das obrigas coa Axencia Estatal da Administración Tributaria (AEAT)</p>
    <p>e) Certificado de estar ao día no cumprimento da obrigas coa Facenda da Comunidade Autónoma de Galicia.</p>
    <p>f) A inscrición no Rexistro Galego de Núcleos Zoolóxicos (Reganuz) da Consellería de Medio Ambiente,Territorio e Vivenda.</p>
    <p>g) A inscrición no Rexistro Galego de Asociacións para a protección e defensa dos animais de compañía, da Consellería de Medio Ambiente, Territorio e Vivenda.</p>
    <p>h) Non ter sancións firmes en vía administrativa por infraccións tipificadas na Lei 1/1993, do 13 de abril, na Lei 50/1999, do 23 de decembro, e na Lei 4/2017, do 3 de outubro.</p>
    <p>i) Concesións de subvencións e axudas.</p>
    <p>j) Inhabilitacións para obter subvencións e axudas.</p>
    <p>2. No caso de que as persoas interesadas se opoñan a esta consulta, deberán indicalo no recadro correspondente habilitado no formulario de inicio e achegar os documentos.</p>
    <p>Cando así o exixa a normativa aplicable, solicitarase o consentimento expreso da persoa interesada para realizar a consulta.</p>
    <p>3. Excepcionalmente, no caso de que algunha circunstancia imposibilite a obtención dos citados datos, poderase solicitar ás persoas interesadas a presentación dos documentos correspondentes.</p>
    <p>Artigo 12. Notificación</p>
    <p>1. As notificacións de resolucións e actos administrativos efectuaranse só por medios electrónicos, nos termos previstos na normativa reguladora do procedemento administrativo común.</p>
    <p>2. De conformidade co artigo 45.2 da Lei 4/2019, do 17 de xullo, de administración dixital deGalicia, as notificacións electrónicas efectuaranse mediante a comparecencia na sede electrónica da Xunta de Galicia e a través do Sistema de notificación electrónica de Galicia-Notifica.gal. Este sistema remitirá ás persoas interesadas avisos da posta á disposición das notificacións á conta de correo e/ou teléfono móbil que consten na solicitude. Estes avisos non terán, en ningún caso, efectos de notificación efectuada e a súa falta non impedirá que a notificación sexa considerada plenamente válida.</p>
    <p>3. De conformidade co artigo 47 da Lei 4/2019, do 17 de xullo, de administración dixital de Galicia, as persoas interesadas deberán crear e manter o seu enderezo electrónico habilitado único a través do Sistema de notificación electrónica de Galicia-Notifica.gal, para todos os procedementos administrativos tramitados pola Administración xeral e as entidades instrumentais do sector público autonómico. En todo caso, a Administración xeral e as entidades do sector público autonómico de Galicia poderán, de oficio, crear o indicado enderezo para os efectos de asegurar o cumprimento por parte das persoas interesadas da súa obriga de relacionarse por medios electrónicos.</p>
    <p>4. As notificacións entenderanse efectuadas no momento en que se produza o acceso ao seu contido e entenderanse rexeitadas cando transcorresen dez días naturais desde a posta á disposición da notificación sen que se acceda ao seu contido.</p>
    <p>5. Se o envío da notificación electrónica non é posible por problemas técnicos, efectuarse a notificación polos medios previstos na normativa reguladora do procedemento administrativo común.</p>
    <p>Artigo 13. Prazo de presentación de solicitudes</p>
    <p>O prazo de presentación das solicitudes será desde o día seguinte ao da publicación desta orde no Diario Oficial de Galicia ata o 16 de setembro de 2021.</p>
    <p>Artigo 14. Criterios de valoración</p>
    <p>1. Os criterios de valoración para o outorgamento das axudas recollidas na letra a) do artigo 2.1 serán os seguintes:</p>
    <table>
     <thead>
      <tr>
       <td>Nº</td>
       <td>Criterio de valoración</td>
       <td>Puntos</td>
      </tr>
     </thead>
     <tbody>
      <tr>
       <td>1</td>
       <td>Número de animais recollidos e admitidos nun centro autorizado e/ou incluídos nunha colonia felina no período comprendido entre o 1 de setembro de 2020 e o 31 de agosto de 2021</td>
       <td>Ata 20</td>
      </tr>
      <tr>
       <td>2</td>
       <td>Porcentaxe de animais entregados en adopción do total dos animais considerados abandonados e recollidos, no período comprendido entre o 1 de setembro de 2020 e o 31 de agosto de 2021</td>
       <td>Ata 20</td>
      </tr>
      <tr>
       <td>3</td>
       <td>Poboación albo sobre a cal actúa a entidade solicitante:
        • Ata 10.000 habitantes....................................................................................................... 5 puntos
        • Máis de 10.000 e menos de 100.000 habitantes.............................................................. 7 puntos
        • Máis de 100.000 habitantes............................................................................................ 10 puntos</td>
       <td>Ata 10</td>
      </tr>
     </tbody>
    </table>
    <p>En caso de empate na puntuación obtida, este resolverase tendo en conta a valoración no criterio número 2. De persistir o empate, atenderase á cualificación no criterio número 1. Se así e todo continúa a igualdade, dirimirase o empate a favor da entidade solicitante que actúa sobre a maior poboación albo.</p>
    <p>2. Os criterios de valoración para o outorgamento das axudas recollidas na letra b) do artigo 2.1 serán os seguintes:</p>
    <table>
     <thead>
      <tr>
       <td>Nº</td>
       <td>Criterio de valoración</td>
       <td>Puntos</td>
      </tr>
     </thead>
     <tbody>
      <tr>
       <td>1</td>
       <td>A entidade solicitante xestiona ou é titular dun centro de recollida autorizado ou xestiona unha colonia felina das reguladas no artigo&amp;nbsp;26 da Lei&amp;nbsp;4/2017, do 3 de outubro.</td>
       <td>10</td>
      </tr>
      <tr>
       <td>2</td>
       <td>Antigüidade na data de inscrición no Rexistro Xeral de asociacións para a protección e defensa dos animais domésticos e salvaxes en catividade de Galicia.
        • Ata 3 anos...................................................................................................................... 2,5 puntos
        • Entre 3 e 15 anos.............................................................................................................. 5 puntos
        • Máis de 15 anos.............................................................................................................. 10 puntos</td>
       <td>Ata 10</td>
      </tr>
      <tr>
       <td>3</td>
       <td>Mix de medios empregados:
        • Difusión en prensa escrita............................................................................................... 10 puntos
        • Difusión en medios dixitais.............................................................................................. 20 puntos
        • Actividades presenciais (grupos reducidos).................................................................... 10 puntos
        • Elaboración de material divulgativo................................................................................ 20 puntos</td>
       <td>Ata 60</td>
      </tr>
      <tr>
       <td>4</td>
       <td>Duración da campaña:
        • Puntual (1 día)................................................................................................................... 5 puntos
        • Menos de 3 meses.......................................................................................................... 10 puntos
        • Entre 3 e 6meses............................................................................................................ 15 puntos
        • Máis de 6 meses............................................................................................................. 20 puntos</td>
       <td>Ata 20</td>
      </tr>
     </tbody>
    </table>
    <p>En caso de empate na puntuación obtida, este resolverase tendo en conta a valoración no criterio número 1. De persistir o empate, atenderase á cualificación no criterio número 2. Se así e todo continúa a igualdade, dirimirase o empate tendo en conta a data e a hora de presentación da solicitude para a inscrición no Rexistro xeral de asociacións para a protección e defensa dos animais domésticos e salvaxes en catividade de Galicia.</p>
    <p>3. Os criterios de valoración para o outorgamento das axudas recollidas na letra c) do artigo 2.1 serán os seguintes:</p>
    <table>
     <thead>
      <tr>
       <td>Nº</td>
       <td>Criterio de valoración</td>
       <td>Puntos</td>
      </tr>
     </thead>
     <tbody>
      <tr>
       <td>1</td>
       <td>Número de animais recollidos e admitidos nun centro autorizado e/ou incluídos nunha colonia felina no período comprendido entre o 1 de setembro de 2020 e o 31 de agosto de 2021</td>
       <td>Ata 20</td>
      </tr>
      <tr>
       <td>2</td>
       <td>Porcentaxe de animais entregados en adopción do total dos animais considerados abandonados e recollidos, no período comprendido entre o 1 de setembro de 2020 e o 31 de agosto de 2021</td>
       <td>Ata 20</td>
      </tr>
      <tr>
       <td>3</td>
       <td>Poboación albo sobre a que actúa a entidade solicitante:
        • Ata 10.000 habitantes....................................................................................................... 5 puntos
        • Máis de 10.000 e menos de 100.000 habitantes.............................................................. 7 puntos
        • Máis de 100.000 habitantes........................................................................................... 10 puntos</td>
       <td>Ata 10</td>
      </tr>
     </tbody>
    </table>
    <p>En caso de empate na puntuación obtida, este resolverase tendo en conta a valoración no criterio número 2. De persistir o empate, atenderase á cualificación no criterio número 1. Se así e todo continúa a igualdade, dirimirase o empate a favor da entidade solicitante que actúa sobre a maior poboación albo.</p>
    <p>Artigo 15. Tramitación</p>
    <p>1. As solicitudes remitiranse á Dirección Xeral de Patrimonio Natural da Consellería de Medio Ambiente, Territorio e Vivenda. O Servizo de Conservación da Biodiversidade examinará e revisará a documentación acompañante que se especifica no artigo 10 desta orde.</p>
    <p>2. No caso de que sexan detectados erros ou omisións, requirirase a entidade solicitante para que, no prazo de dez (10) días hábiles contados desde o seguinte ao de recepción do requirimento, emende ou complete a solicitude, coa indicación de que, se non o fai así, se considerará desistida da súa petición logo de resolución que deberá ser ditada nos termos previstos no artigo 21 da Lei 39/2015, do 1 de outubro, do procedemento administrativo común das administracións públicas.</p>
    <p>Por tratarse dun procedemento de concorrencia competitiva, de conformidade co establecido nos artigos 45 e 46 da Lei 39/2015, do 1 de outubro, os requirimentos de emenda das solicitudes realizaranse mediante a súa publicación na páxina web da Consellería de Medio Ambiente, Territorio e Vivenda (https://cmatv.xunta.gal/seccion-tema/c/CMAOT_Conservacion?content=Direccion_Xeral_Conservacion_Natureza/Animais_domesticos_e_salvaxes/seccion.html&amp;std=Axudas_para_actuacions_encaminadas_a_proteccion_dos_animais_de_compania_abandonados_en_Galicia), a cal producirá os mesmos efectos que a dita notificación.</p>
    <p>Non obstante, a publicación na páxina web poderá ser substituída pola súa publicación no Diario Oficial de Galicia, se así o considera oportuno o órgano instrutor.</p>
    <p>3. Sen prexuízo do disposto no parágrafo anterior, en calquera fase do procedemento anterior á proposta de resolución poderáselle requirir á entidade que achegue a información e documentación complementaria que se considere conveniente para a correcta definición, avaliación e comprobación da solicitude presentada.</p>
    <p>4. O Servizo de Conservación da Biodiversidade emitirá informes á Subdirección Xeral de Biodiversidade e de Recursos Cinexéticos e Piscícolas para que esta continúe coa súa tramitación.</p>
    <p>5. Unha vez recibidos os informes do Servizo de Conservación da Biodiversidade, a Subdirección Xeral de Biodiversidade e de Recursos Cinexéticos e Piscícolas, como órgano instrutor, realizará as propostas de resolución das solicitudes á Dirección Xeral de Patrimonio Natural ata esgotar o crédito consignado para o efecto. Non obstante, no caso de superación das dispoñibilidades orzamentarias, poderán axustarse as contías ao rateo entre todas as entidades beneficiarias. O réxime de rateo farase atendendo á puntuación obtida no proceso de valoración.</p>
    <p>Artigo 16. Resolución e recursos</p>
    <p>1. De conformidade co establecido no artigo 7 da Lei 9/2007, do 13 de xuño, a competencia para a concesión das axudas reguladas nesta orde correspóndelle á persoa titular da Consellería de Medio Ambiente, Territorio e Vivenda. A resolución que poña fin ao procedemento será motivada con suxeición ao establecido nas bases reguladoras desta orde.</p>
    <p>2. O prazo máximo para resolver será de tres meses contados desde o día seguinte ao do remate do prazo de presentación das solicitudes. Transcorrido o prazo sen que se ditase resolución expresa, as entidades poderán entender desestimada a súa solicitude, nos termos previstos no artigo 21 da Lei 39/2015, do 1 de outubro, e no artigo 23.5 da Lei 9/2007, do 13 de xuño.</p>
    <p>3. A resolución ditada, segundo o disposto no número 1 deste artigo, porá fin á vía administrativa e contra ela poderase interpoñer recurso potestativo de reposición, ante a persoa titular da Consellería Medio Ambiente, Territorio e Vivenda, no prazo dun mes a partir da notificación da resolución, ou ben impugnala directamente, perante o Tribunal Superior de Xustiza de Galicia, no prazo de dous meses se a resolución for expresa, de acordo co disposto nos artigos 123 e 124 da Lei 39/2015, do 1 de outubro, e 46 da Lei 29/1998, do 13 de xullo, da xurisdición contencioso-administrativa.</p>
    <p>4. En ningún caso se concederán aboamentos á conta ou pagamentos anticipados.</p>
    <p>Artigo 17. Aceptación da axuda concedida</p>
    <p>O outorgamento da subvención debe ser aceptado pola entidade beneficiaria no prazo máximo de dez (10) días desde a súa notificación, coas condicións específicas recollidas nesta orde. No caso de que a entidade beneficiaria non comunique a súa aceptación dentro do prazo indicado, considerarase que se entende tacitamente aceptada a axuda concedida.</p>
    <p>Artigo 18. Transparencia e bo goberno</p>
    <p>1. Deberá darse cumprimento ás obrigas de transparencia contidas no artigo 17 da Lei 1/2016, do 18 de xaneiro, de transparencia e bo goberno, e no artigo 15 da Lei 9/2007, do 13 de xuño, de subvencións de Galicia.</p>
    <p>2. En virtude do disposto no artigo 4 da Lei 1/2016, do 18 de xaneiro, de transparencia e bo goberno, as persoas físicas e xurídicas beneficiarias de subvencións están obrigadas a subministrar á Administración, ao organismo ou á entidade das previstas no artigo 3.1 da Lei 1/2016, do 18 de xaneiro, a que se rencontren vinculadas, logo de requirimento, toda a información necesaria para o cumprimento por aquela das obrigas previstas no título I da citada lei.</p>
    <p>Artigo 19. Publicidade</p>
    <p>1. No prazo máximo de tres meses, contados desde a data de resolución das concesións, publicarase no Diario Oficial de Galicia a relación de subvencións concedidas, con indicación da norma reguladora, entidade beneficiaria, crédito orzamentario, contía e finalidade da subvención.</p>
    <p>2. Sen prexuízo do anterior, cando os importes das subvencións concedidas, individualmente consideradas, sexan de contía inferior a 3.000 euros, non será necesaria a publicación no Diario Oficial de Galicia, que será substituída pola publicación das subvencións concedidas na páxina web da Consellería de Medio Ambiente, Territorio e Vivenda.</p>
    <p>Artigo 20. Rexistro Público de Subvencións</p>
    <p>1. A concesión das axudas reguladas nesta orde será obxecto de inscrición no Rexistro público de axudas, subvencións, convenios e sancións, dependente da Consellería de Facenda, co fin da ordenación e do coñecemento da actividade subvencionable en Galicia.</p>
    <p>2. As entidades interesadas terán, en calquera momento, o dereito de acceso, rectificación, cancelación e oposición dos seus datos que figuren no Rexistro Público de Subvencións, de conformidade co establecido na Lei orgánica 3/2018, do 5 de decembro, de protección de datos persoais e garantía dos dereitos dixitais.</p>
    <p>3. A solicitude para ser entidade beneficiaria das axudas incluídas nesta orde levará implícita a autorización, no suposto de que se lle conceda a axuda solicitada, para a inscrición, no Rexistro público de axudas, subvencións, convenios e sancións, dependente da Consellería de Facenda, dos datos facilitados á Xunta de Galicia na solicitude. Non obstante, as entidades solicitantes poderán denegar expresamente o seu consentimento á inscrición dos seus datos no Rexistro Público de Subvencións cando concorra algunha das circunstancias previstas na alínea d) do número 2 do artigo 15 da Lei 9/2007, do 13 de xuño.</p>
    <p>Artigo 21. Xustificación dos gastos realizados</p>
    <p>1. O pagamento da cantidade adxudicada a cada entidade beneficiaria queda condicionado á xustificación dos gastos obxecto de subvención.</p>
    <p>2. O prazo máximo para presentar a xustificación dos gastos realizados rematará o día 16 de novembro de 2021. As entidades beneficiarias deberán presentar, na forma indicada no artigo 8 desta orde, a seguinte documentación:</p>
    <p>a) Solicitude de pagamento, segundo o anexo VI desta orde, que inclúe unha declaración complementaria relativa á obtención doutras subvencións, ingresos ou recursos que financien as actividades subvencionadas, así como calquera circunstancia que poida afectar substancialmente a execución ou a consecución dos fins para os cales foi concedida a axuda da que se trate, de acordo co formulario normalizado dispoñible na sede electrónica da Xunta de Galicia, https://sede.xunta.gal.</p>
    <p>b) Para xustificar os gastos das axudas reguladas na letra a) do artigo 2.1 desta orde:</p>
    <p>1º. Copias das nóminas do persoal facultativo, contratado pola entidade solicitante, e das facturas de adquisición do material empregado nas actuacións clínicas de esterilización cirúrxica, identificación dos animais, aplicación de medidas profilácticas ou da compra de alimento, emitidas a nome da entidade solicitante, ou ben</p>
    <p>2º. Copias das facturas emitidas polos servizos veterinarios externos relativos ás actuacións clínicas de esterilización cirúrxica, identificación e aplicación de medidas profilácticas, emitidas a nome da entidade solicitante.</p>
    <p>3º. Copia das facturas emitidas con cargo á entidade beneficiaria, con detalle de cada un dos conceptos. As facturas estarán acompañadas da xustificación do pagamento efectivo dos gastos en que se incorreu, a través da copia da transferencia bancaria, certificación bancaria ou extracto de pagamento.</p>
    <p>c) Para xustificar os gastos das axudas reguladas na letra b) do artigo 2.1:</p>
    <p>1º. Memoria descritiva das actuacións efectivamente realizadas, en que se recollerá de forma concisa e clara os aspectos que se detallan a continuación.</p>
    <p>i) Descrición da actuación.</p>
    <p>ii) Finalidade.</p>
    <p>ii) Datas, localidades, lugares e medios empregados.</p>
    <p>iv) Público destinatario e asistente, no caso de charlas ou sesións informativas.</p>
    <p>v) Material divulgativo distribuído: contidos, tipo de material, número de unidades, idioma. Achegaranse copias ou fotografías, segundo sexa posible, do material distribuído.</p>
    <p>vi) Documentación que acredite a súa efectiva execución.</p>
    <p>2º. Copia das facturas emitidas con cargo á entidade beneficiaria, con detalle de cada un dos conceptos. As facturas estarán acompañadas da xustificación do pagamento efectivo dos gastos en que se incorreu, a través da copia da transferencia bancaria, certificación bancaria ou extracto de pagamento.</p>
    <p>d) Para xustificar a realización dos investimentos recollidos na letra c) do artigo 2.1:</p>
    <p>1º. Memoria descritiva do material adquirido para o manexo de animais, en que se inclúa, como mínimo, a seguinte información: descrición do equipamento, finalidade, número de unidades, fotografías do material obxecto de xustificación.</p>
    <p>2º. Copia das facturas emitidas con cargo á entidade beneficiaria. As facturas estarán acompañadas da xustificación do pagamento efectivo dos gastos en que se incorreu, a través da copia da transferencia bancaria, certificación bancaria ou extracto de pagamento.</p>
    <p>Artigo 22. Pagamento</p>
    <p>1. O pagamento corresponderase co importe da axuda aprobada e debidamente xustificada. Non obstante, excepcionalmente, por resolución da persoa titular da Dirección Xeral de Patrimonio Natural, poderá subvencionarse só unha parte das actuacións aprobadas sempre que se xustifique documentalmente o motivo de non ter realizado o total do gasto e que a parte executada constitúa unha unidade operativa independente.</p>
    <p>2. Para o pagamento da axuda será imprescindible que as persoas beneficiarias estean ao día nas súas obrigas tributarias e da Seguridade Social e que non teñan pendente de pagamento ningunha outra débeda, por ningún concepto, coa Administración pública da Comunidade Autónoma. De acordo co establecido no artigo 11, o órgano xestor das axudas poderá obter dos organismos competentes as citadas certificacións.</p>
    <p>3. O pagamento das axudas efectuarase mediante transferencia na conta bancaria indicada na solicitude.</p>
    <p>Artigo 23. Crédito orzamentario</p>
    <p>1. As axudas concederanse con cargo ás seguintes aplicacións orzamentarias 08.03.541B.481.0 (170.000 euros) e 08.03.541B.781.0 (40.000 euros) dos orzamentos xerais da Comunidade Autónoma de Galicia para o ano 2021, mediante concorrencia competitiva.</p>
    <p>2. O importe máximo das axudas que se conceden no dito exercicio orzamentario ascenderá a 210.000 €, distribuídos do seguinte xeito:</p>
    <p>a) Para a atención e o coidado dos animais de compañía que se encontren nos centros de recollida autorizados: 170.000 € (aplicación orzamentaria 08.03.541B.481.0).</p>
    <p>b) Campañas de concienciación para a tenza responsable e para a adopción de animais abandonados: 20.000 € (aplicación orzamentaria 08.03.541B.781.0).</p>
    <p>e) Adquisición de material para a xestión e manexo dos animais aloxados nos centros de recollida autorizados: 20.000 €. (aplicación orzamentaria 08.03.541B.781.0).</p>
    <p>3. Non obstante, no suposto de que as axudas concedidas, cos límites previstos no artigo 6, non esgoten a cantidade asignada para algún dos conceptos anteriormente citados, poderá destinarse a cantidade remanente a aquel en que a cantidade sexa insuficiente, sempre e cando estea dentro do mesmo capítulo orzamentario, para atender as solicitudes presentadas.</p>
    <p>4. O importe consignado, así como a aplicación a que se impute, poderá ser ampliado en función das dispoñibilidades orzamentarias, sen que iso dea lugar á apertura dun novo prazo de presentación de solicitudes, salvo indicación expresa en contrario na orde que se publique para os efectos. En todo caso, a concesión das axudas estará condicionada á existencia de crédito axeitado e suficiente no momento da resolución da concesión.</p>
    <p>5. A Consellería de Medio Ambiente, Territorio e Vivenda poderá aumentar o orzamento dispoñible para o financiamento desta orde, cando o incremento derive:</p>
    <p>a) Dunha xeración, ampliación ou incorporación de crédito.</p>
    <p>b) Da existencia de remanentes doutras convocatorias financiadas con cargo ao mesmo crédito ou a créditos incluídos no mesmo programa ou en programas do mesmo servizo.</p>
    <p>c) No suposto previsto no artigo 25.3 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño.</p>
    <p>Artigo 24. Modificación das actividades subvencionadas</p>
    <p>Calquera modificación que se pretenda realizar nas actividades aprobadas, tanto no referente ao orzamento aprobado como ás distintas partidas que o compoñen, requirirá a aceptación expresa e previa da persoa titular da Dirección Xeral de Patrimonio Natural, por delegación da persoa titular da Consellería de Medio Ambiente, Territorio e Vivenda. Para tal efecto, realizarase unha proposta de modificación xustificada, que se deberá presentar con quince días hábiles de anticipación á súa realización.</p>
    <p>Artigo 25. Control das actividades subvencionadas</p>
    <p>A Consellería de Medio Ambiente, Territorio e Vivenda poderá, en calquera momento, inspeccionar e controlar o destino das axudas e o cumprimento dos fins para os cales foron concedidas. En consecuencia, os servizos da Consellería de Medio Ambiente, Territorio e Vivenda poderán solicitar, en calquera momento da tramitación do procedemento, canta documentación se considere necesaria para comprobar a adecuada execución das actividades que fosen obxecto das axudas, consonte o establecido no artigo 30.1 da Lei 9/2007, do 13 de xuño.</p>
    <p>Artigo 26. Disposicións xerais</p>
    <p>1. O réxime de infraccións e sancións aplicable será o establecido no título IV da Lei 9/2007, do 13 de xuño, así como na normativa reguladora do procedemento administrativo común.</p>
    <p>2. Toda alteración das condicións tidas en conta para a concesión da subvención e, en todo caso, a obtención concorrente doutras outorgadas por outras administracións ou entes públicos ou privados, nacionais ou internacionais, poderá dar lugar á modificación da resolución de concesión, de acordo co disposto no artigo 17.4 da Lei 9/2007, do 13 de xuño.</p>
    <p>3. As entidades beneficiarias están obrigadas a someterse ás actuacións de comprobación e control que poidan efectuar os servizos competentes da Consellería de Medio Ambiente, Territorio e Vivenda, así como a facilitar toda a información que lles sexa requirida pola Intervención Xeral da Comunidade Autónoma, o Tribunal de Contas e o Consello de Contas, no exercicio das súas funcións de fiscalización e control do destino das axudas, así como a que lles requira calquera órgano comunitario de inspección ou control, de acordo co establecido no artigo 11 da Lei 9/2007, do 13 de xuño.</p>
    <p>4. Producirase a perda do dereito ao cobramento total ou parcial da subvención no suposto de falta de xustificación do cumprimento do proxecto, das condicións impostas na resolución de concesión, das obrigas contidas nestas bases reguladoras, das obrigas contidas no artigo 33 da Lei 9/2007, do 13 de xuño, ou na demais normativa aplicable, o que dará lugar a devolver total ou parcialmente a subvención percibida, así como os xuros de demora correspondentes.</p>
    <p>O procedemento para declarar a perda do dereito e o cobramento da subvención e para facer efectiva a devolución a que se refire o parágrafo anterior será o establecido no título II da Lei 9/2017, do 13 de xuño.</p>
    <p>5. Procederá a revogación das axudas concedidas, así como o reintegro total ou parcial das contías percibidas e a exixencia dos xuros de demora, de acordo co establecido no artigo 36 da Lei 9/2007, do 13 de xuño, nos casos e termos previstos no seu artigo 33.</p>
    <p>Disposición adicional única. Delegación de competencias</p>
    <p>Autorízase expresamente a persoa titular da Dirección Xeral de Patrimonio Natural para actuar, por delegación da persoa titular da Consellería de Medio Ambiente, Territorio e Vivenda, para resolver a concesión, denegación, modificación ou outras incidencias das subvencións previstas nesta orde.</p>
    <p>Así mesmo, deléganse na persoa titular da Dirección Xeral de Patrimonio Natural as facultades relativas aos procedementos de reintegro sinaladas no título II da Lei 9/2007, do 13 de xuño, de subvencións de Galicia.</p>
    <p>Disposición derradeira primeira. Desenvolvemento</p>
    <p>Facúltase a persoa titular da Dirección Xeral de Patrimonio Natural para que dite, no ámbito das súas competencias, as instrucións necesarias para o cumprimento do establecido nesta orde.</p>
    <p>Disposición derradeira segunda. Entrada en vigor</p>
    <p>Esta orde entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 27 de maio de 2021</p>
    <footer><p>Ángeles Vázquez Mejuto<br>Conselleira de Medio Ambiente, Territorio e Vivenda</p></footer>

