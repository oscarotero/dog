---
date: '2015-10-02'
id: G0164-280915-0003
page: 38478
number: 189
agency: 'Consellería de Cultura, Educación e Ordenación Universitaria'
section: III. Outras disposicións.
title: >-
  ORDE do 23 de setembro de 2015 pola que se modifica a do 10 de xuño de 2015
  pola que se actualiza a oferta de formación profesional do sistema educativo,
  polo réxime ordinario, en centros públicos da Comunidade Autónoma de Galicia
  para o curso académico 2015/16.
range: Orde
url: >-
  https://www.xunta.gal/dog/Publicados/2015/20151002/AnuncioG0164-280915-0003_gl.html
---
<p>A Lei orgánica 2/2006, do 3 de maio, de educación, establece no seu artigo 39.2º que a formación profesional, no sistema educativo, ten por finalidade preparar os alumnos e as alumnas para a actividade nun campo profesional e facilitar a súa adaptación ás modificacións laborais que se poden producir ao longo da súa vida.</p>
    <p>A Lei orgánica 5/2002, do 19 de xuño, das cualificacións e da formación profesional, ten por obxecto a ordenación dun sistema integral de formación profesional, cualificación e acreditación que responda con eficacia e transparencia ás demandas sociais e económicas a través das diversas modalidades formativas. A lei establece como un dos fins do Sistema nacional das cualificacións e da formación profesional o de promover unha oferta formativa de calidade, actualizada e adecuada aos seus destinatarios, consonte as necesidades de cualificación do mercado laboral e as expectativas persoais de promoción profesional.</p>
    <p>A Lei orgánica 8/2013, do 9 de decembro, para a mellora da calidade educativa, na súa alínea terceira do artigo único, introduce o número 10 no artigo 3 da Lei orgánica 2/2006, do 3 de maio, de educación, e crea os ciclos de formación profesional básica, con indicación de que serán de oferta obrigatoria e carácter gratuíto.</p>
    <p>O Decreto 114/2010, do 1 de xullo, polo que se establece a ordenación xeral da formación profesional do Sistema educativo de Galicia, establece no capítulo V as vías para obtención dos títulos de formación profesional e os réximes e modalidades das ofertas de formación profesional.</p>
    <p>O Decreto 107/2014, do 4 de setembro, polo que se regulan aspectos específicos da formación profesional básica das ensinanzas de formación profesional do Sistema educativo en Galicia e se establecen vinte e un currículos de títulos profesionais básicos, establece no artigo 15.1 que a consellería con competencias en materia de educación establecerá a oferta obrigatoria de ciclos formativos de formación profesional básica.</p>
    <p>Neste contexto, a necesidade de manter en todo momento actualizada a oferta educativa dos centros xustifica a súa revisión periódica, de xeito que o alumnado que remate o ensino secundario obrigatorio ou o bacharelato, así como as persoas adultas, posúan unha oferta de formación profesional do sistema educativo diversificada e adaptada ás súas necesidades e ás demandas do mercado laboral.</p>
    <p>O Fondo Social Europeo cofinancia nun 80 % os ciclos formativos de grao medio, no marco do Programa operativo FSE 2014-2020 Galicia, obxectivo temático OT10, prioridade de investimento 10.iv.</p>
    <p>Os ciclos formativos de grao profesional básico e programas formativos están cofinanciados polo Fondo Social Europeo a través do Ministerio de Educación, Cultura e Deporte, no marco do eixo 3 do Programa plurirrexional de emprego, formación e educación do FSE para o período de programación 2014-2020.</p>
    <p>De acordo coas competencias que ten conferidas a Consellería de Cultura, Educación e Ordenación Universitaria,</p>
    <h2>DISPOÑO:</h2>
    <p>Artigo 1. Actualización da oferta </p>
    <p>Modifícase parcialmente a oferta educativa publicada na Orde do 10 de xuño de 2015 pola que se actualiza a oferta de formación profesional do sistema educativo, polo réxime ordinario, en centros públicos da Comunidade Autónoma de Galicia para o curso académico 2015/16, aumentando a oferta nos centros que se relacionan no anexo I e modificando o centro asociado no anexo II.</p>
    <p>Artigo 2. Número mínimo de solicitudes</p>
    <p>1. Requírese un número mínimo de doce solicitudes de matrícula admitidas de primeira opción por cada centro educativo nas cidades da Coruña, Ferrol, Lugo, Ourense, Pontevedra, Santiago de Compostela e Vigo, e de oito solicitudes en cada centro do resto de Galicia, para cada un dos ciclos formativos de grao profesional básico, grao medio e grao superior, no prazo ordinario de presentación de solicitudes. Un número menor de solicitudes require a autorización expresa da Dirección Xeral de Educación, Formación Profesional e Innovación Educativa para poñer en funcionamento esta ensinanza, e mentres que non se dispoña desta autorización, non se poderá formalizar ningunha matrícula. A condición do número mínimo de alumnado débeselles comunicar ás persoas interesadas no momento da súa preinscrición.</p>
    <p>2. No caso de ciclos de grao profesional básico, para constituír un grupo do primeiro curso do ciclo formativo contabilizarase o alumnado de 15, de 16 e de 17 anos feitos no ano de inicio do ciclo formativo.</p>
    <p>Artigo 3. Funcionamento dun segundo grupo</p>
    <p>Naqueles centros en que estean autorizados dous grupos do mesmo ciclo deberán cubrir o total de prazas do primeiro grupo antes de pór en funcionamento o segundo grupo, para o que será necesario contar co número mínimo de solicitudes segundo se indica no artigo anterior.</p>
    <p>Disposición derradeira primeira. Desenvolvemento normativo</p>
    <p>Autorízanse a Dirección Xeral de Educación, Formación Profesional e Innovación Educativa, a Dirección Xeral de Centros e Recursos Humanos e a Secretaría Xeral para adoptar todos os actos e medidas necesarias para a aplicación desta orde.</p>
    <p>Disposición derradeira segunda. Entrada en vigor</p>
    <p>Esta orde entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 23 de setembro de 2015</p>
    <footer><p>Román Rodríguez González<br>Conselleiro de Cultura, Educación e Ordenación Universitaria</p></footer>
    <h2>ANEXO I</h2>
    <p>A Coruña.</p>
    <table>
     <tbody>
      <tr>
       <td>Concello</td>
       <td>Código&lt;br&gt;de centro</td>
       <td>Centro</td>
       <td>Código&lt;br&gt;de ciclo</td>
       <td>Ciclo</td>
      </tr>
      <tr>
       <td>Curtis</td>
       <td>15022620</td>
       <td>IES de Curtis</td>
       <td>CBADG01</td>
       <td>Servizos Administrativos</td>
      </tr>
     </tbody>
    </table>
    <p>Pontevedra.</p>
    <table>
     <tbody>
      <tr>
       <td>Concello</td>
       <td>Código&lt;br&gt;de centro</td>
       <td>Centro</td>
       <td>Código&lt;br&gt;de ciclo</td>
       <td>Ciclo</td>
      </tr>
      <tr>
       <td>Estrada, A</td>
       <td>36002359</td>
       <td>IES Antón Losada Diéguez</td>
       <td>CMSEA01</td>
       <td>Emerxencias e Protección Civil</td>
      </tr>
     </tbody>
    </table>
    <h2>ANEXO II</h2>
    <table>
     <tbody>
      <tr>
       <td>Concello</td>
       <td>Código&lt;br&gt;de centro</td>
       <td>Centro</td>
       <td>Código&lt;br&gt;de ciclo</td>
       <td>Ciclo</td>
       <td>Centro asociado</td>
      </tr>
      <tr>
       <td>Ponteareas</td>
       <td>36007552</td>
       <td>CIFP A Granxa</td>
       <td>CBAGA01</td>
       <td>Agroxardinaría e Composicións Florais</td>
       <td>(36024781)-IES de Ponteareas</td>
      </tr>
     </tbody>
    </table>

