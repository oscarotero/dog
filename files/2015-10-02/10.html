---
date: '2015-10-02'
id: G0164-250915-0002
page: 38635
number: 189
agency: 'Consellería de Cultura, Educación e Ordenación Universitaria'
section: IV. Oposicións e concursos.
title: >-
  ANUNCIO do 21 de setembro de 2015, da Dirección Xeral de Centros e Recursos
  Humanos, polo que se comunica a apertura do prazo para solicitar prazas de
  interinidades e substitucións para impartir docencia no corpo de profesores de
  música e artes escénicas na especialidade de Clave (594405).
range: Anuncio
url: >-
  https://www.xunta.gal/dog/Publicados/2015/20151002/AnuncioG0164-250915-0002_gl.html
---
<p>Primeiro</p>
    <p>Comunícase que está aberto o prazo para solicitar prazas de interinidades e substitucións para impartir docencia no corpo de profesores de música e artes escénicas na especialidade de Clave (594405). </p>
    <p>Segundo. Requisitos</p>
    <p>1. Titulación (a titulación de profesor superior terá preferencia sobre o título de profesor do plan do ano 1966 ou dos declarados equivalentes aínda que a puntuación do baremo sexa inferior).</p>
    <p>a) Título de profesor superior de clave.</p>
    <p>b) Título de profesor de clave, expedido ao abeiro do Decreto 2618/1966.</p>
    <p>c) Calquera outra titulación declarada equivalente para efectos de docencia.</p>
    <p>No caso de que as ditas titulacións se obtivesen no estranxeiro, deberá terse concedida a correspondente credencial de homologación, segundo o Real decreto 285/2004, do 20 de febreiro (Boletín Oficial del Estado do 4 de marzo), e o Real decreto 1837/2008, do 8 de novembro, polo que se incorporan ao ordenamento xurídico español a Directiva 2005/36/CE do Parlamento Europeo e do Consello, do 7 de setembro, e a Directiva 2006/100/CE do Consello, do 20 de novembro, relativas ao recoñecemento de cualificacións profesionais, ben como a determinados aspectos da profesión de avogado (Boletín Oficial del Estado do 20 de novembro).</p>
    <p>2. Ter superado o curso Celga 4 de lingua galega ou ter a validación equivalente.</p>
    <p>3. Ser español ou ter a nacionalidade doutro país membro da Unión Europea ou de calquera outro dos Estados a que, en virtude dos tratados internacionais realizados pola Unión Europea e ratificados por España, sexa de aplicación a libre circulación de traballadores e traballadoras.</p>
    <p>Tamén poderán participar o cónxuxe, os descendentes e os descendentes do cónxuxe, tanto dos cidadáns españois como dos nacionais doutros Estados membros da Unión Europea ou de Estados en que, en virtude de tratados internacionais subscritos pola Unión Europea e ratificados polo Estado español, sexa de aplicación a libre circulación de traballadores cando así o prevexa o correspondente tratado, sexa cal sexa a súa nacionalidade, sempre que os cónxuxes non estean separados de dereito e, con respecto aos descendentes, sexan menores de vinte e un anos ou maiores desta idade pero vivan a cargo dos seus proxenitores.</p>
    <p>4. Ter feitos os dezaseis anos e non ter alcanzado a idade establecida, con carácter xeral, para a xubilación. </p>
    <p>Terceiro. Prazo de solicitude</p>
    <p>O prazo para presentar a instancia de solicitude, así como a documentación xustificativa dos requisitos mínimos exixidos e dos méritos alegados para a súa baremación, será de dez días naturais contados a partir do día seguinte ao da publicación deste anuncio no Diario Oficial de Galicia e poderanse presentar en calquera rexistro oficial ou en calquera das dependencias a que alude o artigo 38 da Lei 30/1992, do 26 de novembro, de réxime xurídico das administracións públicas e do procedemento administrativo común. No caso de que se opte por presentar a solicitude nunha oficina de Correos, farase en sobre aberto, para que a instancia sexa datada e selada polo funcionario de Correos antes de ser certificada. </p>
    <p>Cuarto. Importe e pagamento dos dereitos de inscripción nas listas (código 30.03.01)</p>
    <p>Os dereitos de inscripción nas listas serán de 16,98 euros. </p>
    <p>Estarán exentos do pagamento, logo de xustificación documental: </p>
    <p>a) Persoas con minusvalía igual ou superior ao 33 %. </p>
    <p>b) Persoas que sexan membros de familias numerosas clasificadas na categoría especial. </p>
    <p>Aplicaráselle unha bonificación do 50 % á inscrición solicitada por:</p>
    <p>a) Persoas que sexan membros de familias numerosas de categoría xeral.</p>
    <p>b) Persoas que figurasen como demandantes de emprego desde, polo menos, seis meses antes da data da convocatoria de probas selectivas nas cales soliciten a súa participación e non estean a percibir prestación ou subsidio por desemprego.</p>
    <p>O pagamento da taxa poderase efectuar de dous xeitos diferentes:</p>
    <p>• A través do impreso de autoliquidación –A ou AI–, en calquera das entidades financeiras colaboradoras na recadación das taxas e prezos da Comunidade Autónoma de Galicia.</p>
    <p>• De forma telemática, no enderezo: http://www.atriga.es/web/atriga/a-axencia-tributaria-de-galicia/servizos/oficina-virtual-tributaria/servizos-sen-certificado , podendo optar por:</p>
    <p>– Un pagamento telemático puro que xeraría un modelo 730 directamente (neste caso é obrigatorio enviar o xustificante que se imprime ao efectuar o pagamento).</p>
    <p>– Ou telemático presencial que xeraría un modelo 739, irían ao banco e logo teríase que retomar a operación na Oficina tributaria virtual (OTV) para xerar o modelo 730.</p>
    <p>Os modelos válidos que se deberán presentar como xustificante de pagamento de taxas nas fases correpondentes son os modelos A, AI e o 730.</p>
    <p>A non presentación deste anexo, dentro de prazo, en que figure o selo da entidade bancaria, determinará a exclusión do aspirante. En ningún caso a presentación deste anexo suporá substitución do trámite de presentación en tempo e forma da solicitude. </p>
    <p>Quinto. Modelo de solicitude</p>
    <p>O modelo de solicitude está á disposición das persoas interesadas na páxina web da consellería, no enderezo http://www.edu.xunta.es (profesorado-xestión de profesorado).</p>
    <p>Sexto. Comisión baremadora</p>
    <p>A asignación da puntuación que lles corresponde aos concursantes será levada a cabo por unha comisión constituída por funcionarios destinados na Consellería de Cultura, Educación e Ordenación Universitaria. Esta comisión estará cualificada na categoría primeira para os efectos do previsto no Decreto 144/2001, do 7 de xuño (DOG do 25 de xuño).</p>
    <p>Poderán asistir ás reunións da comisión, con voz e sen voto, un representante por cada unha das organizacións sindicais con presenza na Mesa Sectorial Docente non Universitaria.</p>
    <p>Sétimo</p>
    <p>Os candidatos seleccionados terán un número de orde posterior ao do persoal interino/substituto da mesma especialidade que foi seleccionado en convocatorias anteriores.</p>
    <p>Oitavo</p>
    <p>O baremo, de acordo coa addenda asinada cos sindicatos da Mesa Sectorial Docente o 11 de xullo de 2006 (texto refundido publicado na Resolución do 31 de xullo de 2013, Diario Oficial de Galicia do 12 de agosto), será o publicado na fase de concurso da Orde do 11 de marzo de 2015 pola que se convocan procedementos selectivos de ingreso e acceso ao corpo de mestres, entre outros, na Comunidade Autónoma de Galicia (DOG do 18 de marzo).</p>
    <p>Santiago de Compostela, 21 de setembro de 2015</p>
    <footer><p>José Manuel Pinal Rodríguez<br>Director xeral de Centros e Recursos Humanos</p></footer>

