---
date: '1999-09-17'
id: F526
page: 11
number: 181
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Decreto 250/1999, do 9 de setembro, polo que se crean centros e se concede
  autorización para implantar estudios conducentes ás titulacións que se citan
  na Universidade de Vigo.
range: Decreto
url: 'https://www.xunta.gal/dog/Publicados/1999/19990917/AnuncioF526_gl.html'
---
<p>A Lei 11/1989, do 20 de xullo, de ordenación do sistema universitario de Galicia (DOG nº 156, do 16 de agosto), supuxo a realización dunha planificación xeral do sistema. A esta planificación contribuíron decisivamente diversos decretos de creación de centros e de autorización de implantación de estudios.</p>
<p>Unha vez rematado o proceso de expansión do sistema universitario de Galicia, trabállase a prol da súa consolidación, atendendo expresamente ós problemas derivados da definición específica de cada campus.</p>
<p>Con este decreto, baixo a formulación xeral exposta, dáselle cumprimento á autorización de creación de novos centros e de implantación de novas titulacións na Universidade de Vigo, nos campus de Ourense e Pontevedra, unha vez cumpridos xa tódolos requisitos previos ó acto formal de creación por parte da Xunta de Galicia.</p>
<p>Estas modificacións inscríbense no marco de aplicación dos principios de complementariedade interdisciplinar para grandes áreas científicas e de especialización de campus establecidos na LOSUG, e na reorganización dos centros existentes no sistema universitario de Galicia.</p>
<p>Por todo iso, en aplicación do artigo 2.4º da Lei 5/1987, do 27 de maio, do Consello Social da Universidade e do Consello Universitario de Galicia, por instancia do Consello Social da Universidade de Vigo, co informe do Consello de Universidades e oído o Consello Universitario de Galicia, por proposta do conselleiro de Educación e Ordenación Universitaria e logo de deliberación do Consello da Xunta de Galicia na súa reunión do día nove de setembro de mil novecentos noventa e nove,</p>
<p>DISPOÑO:</p>
<p>Universidade de Vigo</p>
<p>Campus de Ourense:</p>
<p>Artigo 1º</p>
<p>1. Créase a Facultade de Ciencias Empresariais por transformación da Escola Universitaria de Estudios Empresariais, integrada na Universidade de Vigo polo Decreto 3/1990, do 11 de xaneiro (DOG do 24 de xaneiro).</p>
<p>2. Concédese autorización para que na citada facultade se implante o segundo ciclo das ensinanzas conducentes á obtención do título de licenciado/a en administración e dirección de empresas e se alberguen os estudios xa autorizados, e ratificados polo Decreto 247/1992, do 30 de xullo (DOG do 17 de agosto), conducentes ó título de diplomado/a en ciencias empresariais.</p>
<p>3. Suprímese a estructura administrativa correspondente á Escola Universitaria de Estudios Empresariais, que queda integrada na estructura propia da nova Facultade de Ciencias Empresariais.</p>
<p>Artigo 2º</p>
<p>1. Créase a Escola Superior de Enxeñería Informática por transformación da Escola Universitaria de Informática de Xestión, creada polo Decreto 274/1991, do 30 de xullo (DOG do 13 de agosto).</p>
<p>2. Concédese autorización para que na citada escola superior se implante o segundo ciclo das ensinanzas conducentes á obtención do título de enxeñeiro/a en informática e se alberguen os estudios xa autorizados polo citado Decreto 274/1991, do 30 de xullo, conducentes ó título de enxeñeiro/a técnico/a en informática de xestión.</p>
<p>3. Suprímese a estructura administrativa correspondente á Escola Universitaria de Informática de Xestión, que queda integrada na estructura propia da nova Escola Superior de Enxeñería Informática.</p>
<p>Campus de Pontevedra:</p>
<p>Artigo 3º</p>
<p>1. Créase a Facultade de Ciencias da Educación por transformación da Escola Universitaria de Formación do Profesorado de EXB, integrada na Universidade de Vigo polo Decreto 3/1990, do 11 de xaneiro.</p>
<p>2. Concédese autorización para que na citada facultade se implanten as ensinanzas conducentes á obtención do título de licenciado/a en ciencias da actividade física e do deporte e se alberguen os estudios xa autorizados polo Decreto 26/1993, do 11 de febreiro (DOG do 19 de febreiro), conducentes ós títulos de mestre nas especialidades de: educación infantil, educación primaria, educación musical e educación física.</p>
<p>3. Suprímese a estructura administrativa correspondente á Escola Universitaria de Formación do Profesorado de EXB, que queda integrada na estructura propia da nova Facultade de Ciencias da Educación.</p>
<p>Artigo 4º</p>
<p>1. Concédese autorización para que na Facultade de Ciencias Sociais se implanten as ensinanzas conducentes á obtención do título de diplomado/a en xestión e administración pública.</p>
<p>Disposición adicional</p>
<p>Primeira.-Respecto da homologación dos plans de estudios, a universidade aterase ó disposto no artigo 10 do Real decreto 1497/1987, do 27 de novembro (BOE do 14 de decembro), modificado polos seguintes reais decretos: Real decreto 1267/1994, do 10 de xuño (BOE do 11 de xuño); Real decreto 2347/1996, do 8 de novembro (BOE do 23 de novembro); Real decreto 614/1997, do 25 de abril (BOE do 16 de maio) e Real decreto 779/1998, do 30 de abril (BOE do 1 de maio).</p>
<p>Segunda.-A efectiva impartición dos estudios autorizados nos artigos 1º, 2º, 3º e 4º deste decreto queda sometida ó procedemento ordinario establecido na Lei 11/1983, do 25 de agosto, de reforma universitaria e, en concreto, no Real decreto 1497/1987, do 27 de novembro, polo que se establecen as directrices xerais comúns dos plans de estudios dos títulos universitarios de carácter oficial e con validez en todo o territorio nacional, e os reais decretos que o modifican.</p>
<p>Disposición derradeira</p>
<p>Primeira.-Autorízase o conselleiro de Educación e Ordenación Universitaria para que, no ámbito das súas competencias, dicte as disposicións necesarias para o desenvolvemento do presente decreto.</p>
<p>Segunda.-O presente decreto entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, nove de setembro de mil novecentos noventa e nove.</p>
<p>Manuel Fraga Iribarne</p>
<p>Presidente</p>
<p>Celso Currás Fernández</p>
<p>Conselleiro de Educación e Ordenación</p>
<p>Universitaria</p>

