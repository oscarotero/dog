---
date: '2009-10-22'
page: 16
number: 207
agency: CONSELLERÍA DE EDUCACIÓN E ORDENACIÓN UNIVERSITARIA
section: I. DISPOSICIÓNS XERAIS
title: >-
  Decreto 395/2009,  do 8 de outubro, polo que se modifica o Decreto 279/2008,
  do 11 de decembro, polo que se crea e regula o Consello Galego de Ensinanzas
  Artísticas Superiores.
range: Decreto
---
<p>O Consello Galego de Ensinanzas Artísticas Superiores foi creado polo Decreto 279/2008, do 11 de decembro, como órgano colexiado consultivo e de asesoramento da Consellería de Educación e Ordenación Universitaria para as políticas de coordinación e planificación das ensinanzas artísticas superiores en Galicia, e no seu artigo 3 establece a súa composición.</p>
<p>Tendo en conta os cambios organizativos producidos nas consellerías de Educación e Ordenación Universitaria, de Cultura e de Economía e Industria, cos correspondentes decretos de estrutura orgánica, procede levar a cabo os cambios pertinentes no Consello Galego de Ensinanzas Artísticas Superiores.</p>
<p>Así pois, de conformidade coa competencia que lle corresponde á Comunidade Autónoma de Galicia en virtude dos artigos 27, 31 e 39 do Estatuto de autonomía de Galicia, por proposta do conselleiro de Educación e Ordenación Universitaria, no exercicio das atribucións conferidas polo artigo 34 da Lei 1/1983, do 22 de febreiro, de normas reguladoras da Xunta e da súa Presidencia, e logo de deliberación do Consello da Xunta de Galicia na súa reunión do día oito de outubro de dous mil nove,</p>
<p>DISPOÑO:</p>
<p>Artigo único.-Modificación do Decreto 279/2008, do 11 de decembro, polo que se crea e regula o Consello Galego de Ensinanzas Artísticas Superiores.</p>
<p>Un.-Modifícase o artigo 3, que queda redactado como segue:</p>
<p>«Artigo 3º.-Composición.</p>
<p>1. O Consello Galego de Ensinanzas Artísticas Superiores estará composto polos seguintes membros:</p>
<p>a) A persoa titular da Consellería de Educación e Ordenación Universitaria, que ocupará a súa presidencia.</p>
<p>b) A persoa titular da Dirección Xeral de Educación, Formación Profesional e Innovación Educativa da Consellería de Educación e Ordenación Universitaria, que ocupará a súa vicepresidencia.</p>
<p>c) A persoa titular da Secretaría Xeral de Universidades da Consellería de Educación e Ordenación Universitaria.</p>
<p>d) A persoa titular da Dirección Xeral de Promoción e Difusión da Cultura da Consellería de Cultura e Turismo.</p>
<p>e) A persoa titular da Dirección Xeral de Comercio da Consellería de Economía e Industria.</p>
<p>f) Unha persoa de recoñecido prestixio designada polo conselleiro ou a conselleira competente en materia de cultura.</p>
<p>g) Cinco personalidades de recoñecido prestixio do ámbito das artes, nomeadas polo conselleiro ou a conselleira de Educación e Ordenación Universitaria.</p>
<p>h) Unha persoa nomeada polo Parlamento de Galicia, de recoñecido prestixio no ámbito das ensinanzas artísticas, e por proposta de cada un dos grupos políticos con representación parlamentaria, se o Parlamento o considera procedente.</p>
<p>2. Actuará como secretario ou secretaria, con voz pero sen voto, un funcionario ou unha funcionaria da consellería competente en materia de educación.</p>
<p>3. Na composición e organización deste órgano procurarase a aplicación do principio de paridade para garantir unha representación proporcionada entre homes e mulleres».</p>
<p>Dous.-Modifícase a disposición adicional, que queda redactada como segue:</p>
<p>«Disposición adicional</p>
<p>A Presidencia do Consello Galego de Ensinanzas Artísticas Superiores convocará, logo dos nomeamentos correspondentes, a súa sesión constitutiva no prazo de dez meses desde o día da entrada en vigor deste decreto, e o Pleno do Consello aprobará o seu regulamento interno nos seis meses seguintes ao día da súa constitución».</p>
<p>Disposición derrogatoria</p>
<p>Única.-Queda derrogada a Orde do 2 de febreiro de 2009 pola que se fai pública a composición do Consello Galego de Ensinanzas Artísticas Superiores.</p>
<p>Disposición derradeira</p>
<p>Este decreto entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, oito de outubro de dous mil nove.</p>
<p>Alberto Núñez Feijóo</p>
<p>Presidente</p>
<p>Jesús Vázquez Abad</p>
<p>Conselleiro de Educación e Ordenación Universitaria</p>
<p>a) CESAMENTOS CONSELLERÍA DO MAR</p>

