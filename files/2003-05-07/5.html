---
date: '2003-05-07'
id: FC52
page: 5
number: 87
agency: 'CONSELLERÍA DE XUSTIZA, INTERIOR E ADMINISTRACIÓN LOCAL'
section: III. OUTRAS DISPOSICIÓNS
title: >-
  Decreto 242/2003, do 24 de abril, polo que se declara a urxente ocupación,
  para efectos de expropiación forzosa, polo Concello de Outeiro de Rei, dos
  bens e dereitos necesarios para a realización das obras do proxecto de liña de
  media tensión, centro de transformación e rede de baixa tensión para
  iluminación pública de Insua.
range: Decreto
url: 'https://www.xunta.gal/dog/Publicados/2003/20030507/AnuncioFC52_gl.html'
---
<p>O Concello de Outeiro de Rei, en sesión celebrada o día vintenove de marzo de mil novecentos noventa e nove, aprobou o proxecto de liña de media tensión, centro de transformación e rede de baixa tensión para iluminación pública de Insua, e na sesión do</p>
<p>trinta e un de outubro de dous mil dous, acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ó abeiro do disposto no artigo 52 da Lei de expropiación forzosa.</p>
<p>Os bens nos que se concreta a declaración de urxente ocupación están determinados no expediente que se someteu a información pública.</p>
<p>A Dirección Xeral de Urbanismo da Consellería de Política Territorial, Obras Públicas e Vivenda, emitiu informe ó respecto na data do dezaoito de marzo de dous mil tres.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, xa que segundo sinala o concello o lugar de Insua carece de servicio de iluminación pública suficiente, que xunto á deficiencia da subministración eléctrica, cunha tensión tan baixa que non poden funcionar correctamente os electrodomésticos básicos das vivendas, podería dar lugar a que se desencadenasen problemas de índole ambiental, sanitarios, perigosidade social, económicos, etc., é polo que se fai necesaria a actuación para corrixir tales deficiencias e asegurar unha subministración eléctrica suficiente.</p>
<p>A competencia para a declaración da urxente ocupación correspóndelle ó Consello da Xunta de Galicia segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude, por proposta do conselleiro de Xustiza, Interior e Administración Local e logo de deliberación do Consello da Xunta de Galicia na súa reunión do día vintecatro de abril de dous mil tres,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a urxente ocupación, polo Concello de Outeiro de Rei para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto de liña de media tensión, centro de transformación e rede de baixa tensión para iluminación pública de Insua, debendo, en todo caso, obte-la autorización do organismo competente da Comunidade Autónoma, para poder executa-las obras unha vez ocupados os terreos necesarios, de acordo co sinalado no informe da Dirección Xeral de Urbanismo, que figura incorporado ó expediente da súa razón.</p>
<p>Santiago de Compostela, vintecatro de abril de dous mil tres.</p>
<p>Manuel Fraga Iribarne</p>
<p>Presidente</p>
<p>Antonio Pillado Montero</p>
<p>Conselleiro de Xustiza, Interior e Administración</p>
<p>Local</p>

