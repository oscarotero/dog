---
date: '2021-11-30'
id: C3K1-261121-0002
page: 58445
number: 230
agency: Consellería de Sanidade
section: III. Outras disposicións.
title: >-
  ORDE do 26 de novembro de 2021 pola que se determinan os servizos mínimos
  durante a folga que afectará o persoal médico do Servizo de
  Otorrinolaringoloxía da Área Sanitaria de Santiago de Compostela e Barbanza.
range: Orde
url: >-
  https://www.xunta.gal/dog/Publicados/2021/20211130/AnuncioC3K1-261121-0002_gl.html
---
<p>O artigo 28.2 da Constitución española recoñece como dereito fundamental da persoa o dereito á folga.</p>
    <p>O exercicio deste dereito na Administración e nas empresas, entidades e institucións públicas ou privadas que presten servizos públicos ou de recoñecida e inaprazable necesidade, no ámbito e competencias da Comunidade Autónoma de Galicia, está condicionado ao mantemento dos servizos esenciais fixados no artigo 2 do Decreto 155/1988, do 9 de xuño (DOG núm. 116, do 20 de xuño), entre os cales se encontra a sanidade.</p>
    <p>O desempeño da prestación da asistencia sanitaria pública non se pode ver afectado gravemente polo lexítimo exercicio do dereito de folga, xa que aquel é considerado e recoñecido prioritariamente en relación con este. Isto implica a necesidade de conxugar o citado exercicio cun axeitado establecemento dos servizos mínimos naquelas áreas e actividades que repercuten na xestión dos servizos sanitarios, en prol de preservar, en último termo, o propio dereito á vida e á integridade física das persoas usuarias dos ditos servizos.</p>
    <p>O artigo 3 do citado decreto faculta os conselleiros ou conselleiras competentes por razón dos servizos esenciais afectados para que, mediante orde e ante cada situación de folga, decidan o mínimo de actividade necesaria para asegurar o mantemento dos tales servizos, así como para determinar o persoal necesario para a súa prestación.</p>
    <p>A Federación de Sanidade e Sectores Sociosanitarios de CC.OO. de Galicia comunicou a convocatoria dunha folga no ámbito do persoal médico (facultativo especialista de área) do Servizo de Otorrinolaringoloxía da Área Sanitaria de Santiago de Compostela e Barbanza, que se desenvolverá os días 1, 10, 13, 21 e 29 de decembro de 2021, desde as 00.00 horas ata as 24.00 horas dos citados días.</p>
    <p>Con base no que antecede e logo do acordo co Comité de folga,</p>
    <h2>DISPOÑO:</h2>
    <p>Artigo 1</p>
    <p>A folga referida na parte expositiva entenderase condicionada ao mantemento dos servizos mínimos, segundo os criterios que se establecen nesta orde.</p>
    <p>A folga convocada comprende todo o persoal médico que desempeña o seu labor profesional no Servizo de Otorrinolaringoloxía da Área Sanitaria de Santiago de Compostela e Barbanza, e desenvolverase durante varias xornadas. En consecuencia, tivéronse en conta para determinar os servizos esenciais os seguintes factores: o risco para as persoas enfermas, a conseguinte afectación da folga á actividade asistencial e o volume de poboación atendida no citado servizo e ámbito, ademais do propio contexto en que se vai desenvolver a folga, por mor da evolución da pandemia do coronavirus COVID-19 na Comunidade Autónoma. Por iso, deben manterse os servizos mínimos necesarios para garantir a asistencia imprescindible ás persoas hospitalizadas, así como a atención que non pode aprazarse sen consecuencias negativas para a saúde.</p>
    <p>De acordo coa motivación anterior, os servizos mínimos que se fixan resultan totalmente imprescindibles para manter a axeitada cobertura do servizo esencial de asistencia sanitaria, para os efectos de evitar que se produzan graves prexuízos á cidadanía. Ao mesmo tempo, responden á necesidade de compatibilizar o respecto ineludible do exercicio do dereito á folga coa atención á poboación, que baixo ningún concepto pode quedar desasistida, dadas as características do servizo dispensado.</p>
    <p>Estas circunstancias, unidas á necesidade de garantir a presenza dun mínimo de persoal que poida atender de forma permanente a actividade imprescindible nese ámbito, determinan que para fixar os servizos mínimos se adopten os seguintes criterios reitores:</p>
    <p>1. Cobertura do 100 % da actividade urxente nos seguintes ámbitos:</p>
    <p>– Servizo de urxencias e gardas médicas.</p>
    <p>– Quirófanos urxentes para a atención das persoas usuarias que requiran intervención cirúrxica inaprazable e derivada de procesos oncolóxicos.</p>
    <p>Nas áreas sinaladas é imprescindible a cobertura do 100 % da asistencia urxente, dado que non é posible prever as necesidades ao non ser unha actividade programable e, posto que nestes casos é preciso dar unha resposta inmediata, ten que manterse a cobertura sanitaria establecida para os supostos de urxencia.</p>
    <p>Por outra banda, a morbilidade e o prognóstico dos/das pacientes poderían agravarse de forma significativa no suposto de que se modificase a planificación cirúrxica realizada, e a historia natural de moitas enfermidades graves e oncolóxicas pode evitarse dando a resposta más áxil posible.</p>
    <p>2. Na área de hospitalización establecerase o número necesario para garantir a atención urxente dos/das doentes hospitalizados/as e as altas clínicas.</p>
    <p>Os/as pacientes ingresados/as precisan do control axeitado que permita asegurar o seguimento da súa evolución e a supervisión do tratamento, para evitar estadías innecesarias que poidan modificar ou complicar a dita evolución. A hospitalización é necesaria nos casos en que a situación clínica do/da paciente o determina, e a súa prolongación excesiva pode ter implicacións clínicas prexudiciais.</p>
    <p>3. No ámbito de consulta, así como das interconsultas dos/das pacientes hospitalizados/das que o requiran, atenderanse as consideradas como urxentes ou inaprazables no criterio do persoal facultativo especialista da área.</p>
    <p>Dada a gran variedade de patoloxías que se atenden neste servizo, establécese como criterio de urxencia ou de realización ineludible o do/da facultativo/a responsable da asistencia da persoa enferma. Con isto garántese a necesaria asistencia sanitaria que debe prestarse aos/ás doentes para tentar evitar complicacións e manter o seguimento necesario das súas patoloxías.</p>
    <p>4. Garantirase, así mesmo, a realización de determinacións e probas complementarias que, segundo o criterio do persoal facultativo, resulten inaprazables.</p>
    <p>Ao igual que no caso anterior, por mor da variedade das patoloxías que se atenden no servizo sanitario afectado pola folga, establécese como criterio de urxencia ou de determinación ineludible o do/da especialista responsable da asistencia ao/a enfermo/a. Os atrasos na realización destas probas poden comprometer a situación clínica da persoa doente.</p>
    <p>Con base no exposto, o número de presenzas mínimas acordado para cubrir as xornadas de folga é o seguinte:</p>
    <p>– 2 efectivos en quirófano.</p>
    <p>– 1 efectivo en urxencias.</p>
    <p>– 1 ou 2 efectivos, en función da organización das gardas médicas.</p>
    <p>– 1 efectivo para hospitalizacións, consultas externas e probas.</p>
    <p>Artigo 2</p>
    <p>A fixación do persoal necesario para a cobertura dos servizos mínimos deberá estar adecuadamente motivada.</p>
    <p>A xustificación debe constar no expediente de determinación de mínimos e exteriorizarse axeitadamente para o xeral coñecemento do persoal destinatario. Deberá quedar constancia no expediente dos factores ou criterios cuxa ponderación conduce a determinar as presenzas mínimas.</p>
    <p>O persoal necesario para a cobertura dos servizos mínimos deberá ser publicado nos taboleiros de anuncios con antelación ao comezo da folga.</p>
    <p>A designación nominal dos efectivos que deben cubrir os servizos mínimos, que deberá recaer no persoal de xeito rotatorio, será realizada pola Xerencia da Área Sanitaria de Santiago de Compostela e Barbanza e notificada aos profesionais designados/as.</p>
    <p>O persoal designado como servizo mínimo que desexe exercer o seu dereito de folga poderá instar a substitución da súa designación por outro/a traballador/a que voluntariamente acepte o cambio de modo expreso.</p>
    <p>Artigo 3</p>
    <p>Os paros e alteracións no traballo por parte do persoal necesario para o mantemento dos servizos mínimos serán considerados ilegais para os efectos do establecido no artigo 16 do Real decreto lei 17/1977, do 4 de marzo (BOE núm. 58, do 9 de marzo).</p>
    <p>Artigo 4</p>
    <p>O disposto nos artigos precedentes non significará ningún tipo de limitación dos dereitos que a normativa reguladora da folga recoñece ao persoal nesta situación, nin tampouco sobre a tramitación e efectos das peticións que a motiven.</p>
    <p>Artigo 5</p>
    <p>Sen prexuízo do que establecen os preceptos anteriores, deberanse observar as normas legais e regulamentarias vixentes en materia de garantías das persoas usuarias dos establecementos sanitarios. Os altercados ou incidentes que se produzan serán obxecto de sanción con base, así mesmo, nas normas vixentes.</p>
    <p>Disposición derradeira</p>
    <p>Esta orde producirá efectos e entrará en vigor o mesmo día da súa publicación no <em>Diario Oficial de Galicia</em>.</p>
    <p>Santiago de Compostela, 26 de novembro de 2021</p>
    <footer><p>Julio García Comesaña<br>Conselleiro de Sanidade</p></footer>

