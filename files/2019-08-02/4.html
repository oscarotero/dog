---
date: '2019-08-02'
id: G0427-240719-0001
page: 35639
number: 146
agency: Consellería do Mar
section: III. Outras disposicións.
title: >-
  ORDE do 23 de xullo de 2019 pola que se acorda a cesión en propiedade da
  embarcación Pena Trevinca e dous motores Yamaha F100AETL, propiedade da
  Comunidade Autónoma de Galicia, á Cruz Roja Española.
range: Orde
url: >-
  https://www.xunta.gal/dog/Publicados/2019/20190802/AnuncioG0427-240719-0001_gl.html
---
<p>O Decreto 168/2015, do 13 de novembro (DOG núm. 221, do 19 de novembro), modificado polo Decreto 39/2018, do 5 de abril (DOG núm. 78, do 23 de abril) polo que se aproba a estrutura orgánica da Consellería do Mar, dispón que esta é o órgano da Administración da comunidade autónoma ao cal lle corresponde propor e executar as directrices xerais do Goberno en materia de ordenación pesqueira en augas interiores, marisqueo, acuicultura, confrarías de pescadores/as e demais organizacións e asociacións dos/das profesionais do sector, de acordo co establecido no Estatuto de autonomía de Galicia e segundo os termos sinalados pola Constitución española.</p>
    <p>A Lei 5/2011, do 30 de setembro, do patrimonio da Comunidade Autónoma de Galicia, no seu artigo 82, permite a cesión gratuíta de bens da comunidade autónoma a outras administracións públicas, fundacións públicas e entidades sen ánimo de lucro, sempre que se dediquen a fins de utilidade pública ou interese social, quedando obrigado o cesionario a destinar os bens ao fin expresado no correspondente acordo.</p>
    <p>No Real decreto 415/1996, do 1 de marzo, así como nos seus propios estatutos, a Cruz Roja Española defínese como unha institución humanitaria de carácter voluntario e de interese público que desenvolve a súa actividade baixo a protección do Estado a través do Ministerio de Asuntos Sociais (actual Ministerio de Sanidade, Consumo e Benestar Social). Ten personalidade xurídica propia e plena capacidade xurídica e patrimonial para o cumprimento dos seus fins.</p>
    <p> Entre eles atópase a prevención e reparación de danos orixinados por accidentes, catástrofes, calamidades públicas, conflitos sociais, enfermidades, epidemias e outros riscos ou sinistros colectivos e sucesos similares, así como a protección e socorro dos afectados polos mesmos.</p>
    <p> Mediante escritos de datas 26 de febreiro e 12 de xullo de 2019, a Cruz Roja Española solicita a cesión en propiedade da embarcación Pena Trevinca e dous motores Yamaha, dos que é titular a Consellería do Mar-Xunta de Galicia, e figuran adscritos ao Servizo de Gardacostas de Galicia.</p>
    <p>A referida institución destinará a embarcación e os motores a fins de utilidade pública ou interese social e, de maneira especial, á colaboración en salvamento marítimo. Polo tanto, considerase preciso cederlle en propiedade o ben moble antes sinalado.</p>
    <p>En consecuencia, de conformidade co previsto no artigo 27, números 15 e 29, do Estatuto de autonomía de Galicia, e no uso das facultades que me confire a Lei 5/2011, do 30 de setembro, de patrimonio da Comunidade Autónoma de Galicia, e a Lei 1/1983, do 22 de febreiro, reguladora da Xunta e do seu Presidente,</p>
    <h2>DISPOÑO:</h2>
    <p>Artigo 1.</p>
    <p>Acordase a cesión en propiedade á Cruz Roja Española dos seguintes bens:</p>
    <p>– Nome da embarcación: Pena Trevinca.</p>
    <p>Matrícula: 8ªVI 5-2-93.</p>
    <p>Eslora: 10,97 m.</p>
    <p>Manga: 3,90 m.</p>
    <p>Arqueo: 10,45 TRB.</p>
    <p>Antigüidade: 1994.</p>
    <p>Material casco: P.R.F.V.</p>
    <p>Motores: MAN D-0826 LE (nº serie 577C301/124).</p>
    <p>MAN D-0826 LE (nº serie 582C301/125).</p>
    <p>Sistema propulsor: Jets Hamilton Mod. HJ291 (2).</p>
    <p>– Dous (2) motores Yamaha F100AETL (nº de serie 67F0314091 e 67R0314092) de 73,53 kW (100 CV) de potencia cada un.</p>
    <p>Artigo 2.</p>
    <p>Os bens citados no artigo 1 atópanse desafectados por resolucións da Consellería do Mar de data 11 de abril e 20 de febreiro de 2019 respectivamente.</p>
    <p>Artigo 3.</p>
    <p>A cesión sinalada no artigo anterior queda sometida ás seguintes cláusulas:</p>
    <p>a) De conformidade co establecido pola Lei 5/2011, do 30 de setembro, de patrimonio da Comunidade Autónoma de Galicia, no seu artigo 82, o ben cedido destinarao a entidade cesionaria a fins de utilidade pública ou interese social, de maneira especial en apoio nas tarefas de salvamento marítimo.</p>
    <p>b) Coa cesión outorgase á Cruz Roja Española a propiedade dos bens mobles cedidos.</p>
    <p>c) Serán a cargo da entidade cesionaria todos os gastos da conservación e mantemento dos bens mobles cedidos.</p>
    <p>d) Tanto se os bens cedidos non se aplicasen aos fins sinalados, coma se se descoidasen ou utilizasen con grave quebrantamento, ou se incumprisen as condiciones do acordo, considerarase resolta a cesión e os bens reverterán á Comunidade Autónoma de Galicia, que terá dereito a percibir, previa taxación pericial, o valor do detrimento ou deterioración que sufrisen.</p>
    <p>e) A entidade cesionaria realizará todos os trámites necesarios para o cambio de titularidade do ben cedido no rexistro marítimo da capitanía marítima correspondente, e correrán ao seu cargo todos os gastos que estes orixinen.</p>
    <p>Artigo 4.</p>
    <p>A cesión formalizarase mediante acta subscrita pola secretaria xeral técnica desta consellería ou funcionario/a en quen delegue, e nela deberá constar o acordo de cesión e a aceptación do cesionario.</p>
    <p>Artigo 5.</p>
    <p>Corresponde á Consellería do Mar verificar a aplicación dos bens cedidos sinalados no artigo 1 ao fin para o que son cedidos, podendo adoptar para isto cantas medidas sexan necesarias.</p>
    <p>Disposición derradeira primeira</p>
    <p>A Consellería do Mar, a través da Secretaría Xeral Técnica, realizará os trámites necesarios para a efectividade de canto se dispón nesta orde.</p>
    <p>Disposición derradeira segunda</p>
    <p> Esta orde producirá efectos desde o día seguinte ao da súa publicación no Diario Oficial de Galicia.</p>
    <p>Santiago de Compostela, 23 de xullo de 2019</p>
    <footer><p>Rosa María Quintana Carballo<br>Conselleira do Mar</p></footer>

