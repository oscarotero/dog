---
date: '2023-10-09'
id: G0691-290923-0001
page: 56294
number: 192
agency: 'Vicepresidencia Segunda e Consellería de Medio Ambiente, Territorio e Vivenda'
section: VI. Anuncios. a) Administración autonómica.
title: >-
  ANUNCIO do 28 de setembro de 2023, da Dirección Xeral de Patrimonio Natural,
  polo que se acorda someter ao procedemento de información pública e audiencia
  ás persoas interesadas o proxecto de decreto polo que se aproba o Plan de
  xestión da paisaxe protexida dos Penedos de Pasarela e Traba, nos concellos de
  Laxe e Vimianzo.
range: Anuncio
url: >-
  https://www.xunta.gal/dog/Publicados/2023/20231009/AnuncioG0691-290923-0001_gl.html
---
<p>O espazo natural dos Penedos de Pasarela e Traba, compartido polos concellos de Laxe e Vimianzo (provincia da Coruña), foi declarado paisaxe protexida mediante o Decreto 294/2008, do 11 de decembro, ao abeiro da Lei 42/2007, do 13 de decembro, do patrimonio natural e da biodiversidade, e da entón vixente Lei 9/2001, do 21 de agosto, de conservación da natureza.</p>
    <p>O artigo 27 da Lei 5/2019, do 2 de agosto, do patrimonio natural e da biodiversidade de Galicia, establece que as paisaxes protexidas son aqueles espazos que polos seus valores naturais, estéticos e culturais, e de acordo co Convenio da paisaxe do Consello de Europa, son merecedoras dunha protección especial.</p>
    <p>O mesmo artigo indica tamén que nas paisaxes protexidas se procurará o mantemento das prácticas tradicionais que contribúan á preservación dos seus valores e recursos naturais, e á conservación das relacións e dos procesos, tanto naturais como socioeconómicos, que contribuíron á súa formación e fan posible o seu mantemento.</p>
    <p>Segundo indica o artigo 59 desta mesma lei, cada paisaxe protexida contará cun plan de xestión propio como instrumento de planificación específico do espazo protexido. O plan de xestión establecerá o réxime de usos e as actividades permisibles, así como as limitacións que se consideren necesarias para a conservación do espazo, xunto coas medidas para a conservación dos hábitats e das especies.</p>
    <p>O artigo 61 da Lei 5/2019, do 2 de agosto, establece que a tramitación do plan de xestión lle corresponde á consellería competente en materia de conservación do patrimonio natural, e a súa aprobación realizarase consonte o disposto nos artigos 40 e 41 da propia lei.</p>
    <p>Segundo o recollido na disposición transitoria segunda da Lei 7/2022, do 27 de decembro, de medidas fiscais e administrativas, a tramitación dos plans de xestión en espazos naturais protexidos declarados ao abeiro da Lei 9/2001, do 21 de agosto, que carezan dos citados instrumentos de planificación e que non iniciasen a súa tramitación con anterioridade á data de entrada en vigor desta lei, realizarase tras o acordo de inicio da persoa titular da consellería competente en materia de conservación do patrimonio natural, mediante o procedemento sinalado no artigo 40.5 da Lei 5/2019, do 2 de agosto, axustándose o contido do instrumento de planificación ao previsto no artigo 60.1, no caso dos plans de xestión.</p>
    <p>O instrumento de planificación aprobarase mediante decreto do Consello da Xunta de Galicia por proposta da consellería competente en materia de conservación do patrimonio natural.</p>
    <p>Dado que este espazo foi declarado paisaxe protexida mediante o Decreto 45/2007, do 1 de marzo, unicamente corresponde desenvolver a tramitación e aprobación do seu instrumento de planificación específico.</p>
    <p>Como paso previo para a elaboración do seu plan de xestión redactouse unha memoria inicial que foi sometida á participación pública en virtude do establecido no artigo 16 da Lei 27/2006, do 18 de xullo, pola que se regulan os dereitos de acceso á información, de participación pública e de acceso á xustiza en materia de ambiente, e no artigo 133 da Lei 39/2015, do 1 de outubro, do procedemento administrativo común das administracións públicas. O dito documento expúxose ao público na páxina web da Vicepresidencia Segunda e Consellería de Medio Ambiente, Territorio e Vivenda durante un período dun mes.</p>
    <p>Visto o anterior e en virtude do establecido no artigo 40.5 da Lei 5/2019, do 2 de agosto; no artigo 133 da Lei 39/2015, do 1 de outubro, así como no artigo 9 da Lei 1/2016, do 18 de xaneiro, de transparencia e bo goberno,</p>
    <h2>ACORDO:</h2>
    <p>Primeiro. Abrir un período de información pública do proxecto de decreto polo que se aprobará o plan de xestión deste espazo protexido, durante o prazo dun mes, contado o dito período desde o día seguinte ao da publicación deste anuncio no Diario Oficial de Galicia.</p>
    <p>Segundo. Durante o citado prazo poderase consultar o proxecto de decreto na seguinte ligazón do portal de transparencia da Xunta de Galicia:</p>
    <p>https://transparencia.xunta.gal/tema/informacion-de-relevancia-xuridica/normativa-en-tramitacion</p>
    <p>Así como na páxina web da Vicepresidencia Segunda e Consellería de Medio Ambiente, Territorio e Vivenda, entrando na subsección de documentos en información pública do portal de conservación da natureza:</p>
    <p>https://cmatv.xunta.gal/seccion-tema/c/CMAOT_Conservacion?content=Direccion_General_Conservacion_Naturaleza/Participacion_publica/seccion.html&amp;std=Participacion_publica.html</p>
    <p>Terceiro. As persoas interesadas tamén poden enviar as súas alegacións:</p>
    <p>Preferentemente, mediante correo electrónico ao seguinte enderezo: planificacion.conservacion@xunta.gal, poñendo no asunto «Plan de xestión da paisaxe protexida dos Penedos de Pasarela e Traba».</p>
    <p>Alternativamente, mediante a presentación de escrito dirixido á Dirección Xeral de Patrimonio Natural da Vicepresidencia Segunda e Consellería de Medio Ambiente, Territorio e Vivenda, en calquera dos lugares previstos no artigo 16.4 da Lei 39/2015, do 1 de outubro.</p>
    <p>Santiago de Compostela, 28 de setembro de 2023</p>
    <footer><p>Belén María do Campo Piñeiro<br>Directora xeral de Patrimonio Natural</p></footer>

