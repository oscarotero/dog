---
date: '1998-10-20'
id: 4D26
page: 11
number: 203
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: I. DISPOSICIÓNS XERAIS
title: >-
  Decreto 280/1998, do 24 de setembro, polo que se aproba o Regulamento de
  organización e funcionamento da Comisión Galega de Cooperación Local.
range: Decreto
url: 'https://www.xunta.gal/dog/Publicados/1998/19981020/Anuncio4D26_gl.html'
---
<p>A Comisión Galega de Cooperación Local, órgano permanente de colaboración para a coordinación entre a Administración autonómica e as entidades locais galegas previsto na Lei 5/1997, do 22 de xullo, de Administración local en Galicia, vén de elabora-lo seu Regulamento de organización e funcionamento, acordando, na sesión do 10 de setembro deste ano, a súa tramitación, conforme o disposto no artigo 190 da mencionada lei.</p>
<p>Na súa virtude, por proposta do conselleiro de Xustiza, Interior e Relacións Laborais e logo de deliberación do Consello da Xunta de Galicia na súa reunión do día vintecatro de setembro de mil novecentos noventa e oito,</p>
<p>DISPOÑO:</p>
<p>Artigo único.-Queda aprobado o Regulamento de organización e funcionamento da Comisión Galega de Cooperación Local.</p>
<p>Disposición derradeira</p>
<p>Este regulamento entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, vintecatro de setembro de mil novecentos noventa e oito.</p>
<p>Manuel Fraga Iribarne</p>
<p>Presidente</p>
<p>Jesús C. Palmou Lorenzo</p>
<p>Conselleiro de Xustiza, Interior e Relacións Laborais</p>
<p>Regulamento de organización e funcionamento da Comisión Galega de Cooperación Local</p>
<p>Capítulo I</p>
<p>Disposición xeral</p>
<p>Artigo 1º</p>
<p>A Comisión Galega de Cooperación Local é o órgano permanente de colaboración para a coordinación entre a Administración autonómica e as entidades locais galegas, tendo as funcións consultora e deliberante previstas no artigo 191 da Lei 5/1997, do 22 de xullo, de Administración local de Galicia.</p>
<p>Capítulo II</p>
<p>Dos membros da Comisión Galega</p>
<p>de Cooperación Local</p>
<p>Artigo 2º</p>
<p>1. A comisión intégrase, de conformidade co artigo 189 da Lei 5/1997:</p>
<p>A) Cos representantes da Comunidade Autónoma ou, se é o caso, os suplentes nos que deleguen.</p>
<p>B) Os presidentes das catro deputacións ou deputados nos que deleguen.</p>
<p>C) Os oito representantes da Federación Galega de Municipios e Provincias ou os suplentes designados para o efecto.</p>
<p>2. Por causa xustificada serán substituídos polos seus respectivos suplentes.</p>
<p>Artigo 3º</p>
<p>1. Creáse unha Secretaría da comisión, adscrita con carácter permanente á Dirección Xeral de Xustiza e Administración Local, coa sede establecida nas súas dependencias.</p>
<p>Á secretaría correspóndelle a custodia, tramitación, xestión e certificación de toda a documentación da comisión.</p>
<p>2. Tódolos membros da comisión teñén dereito a obter do presidente cantos antecedentes ou informacións estean en poder da secretaría, sobre os asuntos que sexan obxecto de estudio.</p>
<p>Artigo 4º</p>
<p>O órgano correspondente da asociación de municipios e provinciais máis representativa e con maior implantación en Galicia dará conta, no prazo de seis meses seguintes ó da celebración de cada proceso de eleccións locais, dos cambios, no caso de habelos, nos membros designados por esta asociación na comisión.</p>
<p>Artigo 5º</p>
<p>O cargo de membro da Comisión Galega de Cooperación Local non será retribuído.</p>
<p>Capítulo III</p>
<p>Da organización da Comisión Galega</p>
<p>de Cooperación Local</p>
<p>Artigo 6º</p>
<p>A Comisión Galega de Cooperación Local estará presidida polo presidente da Xunta de Galicia. Son vicepresidentes desta o conselleiro competente en materia de Administración local, quen substitúe en caso de ausencia ó presidente, e o presidente da Federación Galega de Municipios de Provincias.</p>
<p>Artigo 7º</p>
<p>As reunións da comisión celebraranse na sede administrativa da Xunta de Galicia, salvo que se acordase outro lugar.</p>
<p>Artigo 8º</p>
<p>1. A comisión funciona en Pleno e en subcomisións, que exercerán as funcións que puidese delegárlle-lo Pleno, sen prexuízo do establecido no parágrafo seguinte.</p>
<p>2. Dentro da Comisión Galega de Cooperación Local existirá unha Subcomisión Permanente de Réxime Económico e Financeiro que, con carácter</p>
<p>previo á decisión do Pleno, exercerá as seguintes funcións:</p>
<p>1º Informe sobre os anteproxectos de lei e anteproxectos de regulamento relativos ó financiamento local.</p>
<p>2º Estudio e informe sobre situación económico-financeira das entidades locais.</p>
<p>3º Informe sobre as necesidades e insuficiencias dos municipios en materia de servicios mínimos e criterios para acorda-la dispensa da súa prestación.</p>
<p>4º Informe sobre criterios de coordinación para o exercicio das funcións de cooperación económica por parte das diferentes administracións.</p>
<p>5º Informe sobre transferencia, delegación ou encomenda da xestión de competencias ás entidades locais, así como sobre a metodoloxía para a valoración do seu custo.</p>
<p>6º Estudio e informe en relación co cumprimento dos principios de autonomía e suficiencia financeira das entidades locais.</p>
<p>7º Estudio e informe de criterio para a distribución do Fondo de Cooperación Local.</p>
<p>8º Coñecemento dos programas de cooperación económica coas entidades locais que laboren as deputacións provinciais, calquera que sexa a súa denominación ou natureza, incluído o plan ó que se refire o artigo 112.2º da Lei 5/1997, do 22 de xullo, de Administración local de Galicia.</p>
<p>9º Elaboración e definición de parámetros obxectivos para a distribución dos recursos das entidades locais.</p>
<p>10º Estudio e informe dos demais asuntos de relevancia económico-financeira que poidan ser atribuídos á comisión.</p>
<p>3. A Subcomisión Permanente de Réxime Económico e Financeiro estará presidida polo conselleiro de Economía e Facenda da Xunta de Galicia e dela formará parte o director xeral de Planificación Económica e Fondos Comunitarios, que tamén exercerá as funcións de secretario.</p>
<p>4. A Subcomisión Permanente de Réxime Económico e Financeiro e as demais subcomisións sectoriais que sexan constituídas polo Pleno, estarán compostas de xeito paritario por representantes da Comunidade Autónoma e das entidades locais.</p>
<p>5. Os membros das subcomisións serán designados polo Pleno.</p>
<p>6. O acordo de creación das subcomisións sectoriais considerará o número dos seus membros, os asuntos que se someten ó seu estudio e dictame, a súa duración, se é o caso, e o seu réxime específico de funcionamento. Estarán presididas polo conselleiro competente en materia de réxime local, e o</p>
<p>seu secretario será o director xeral de Xustiza e Administración local, podendo ser substituídos polos suplentes designados para ó efecto.</p>
<p>Capítulo IV</p>
<p>Do funcionamento da comisión</p>
<p>Artigo 9º</p>
<p>1. Os acordos do Pleno e, se é o caso, das subcomisións sectoriais adoptaranse por maioría dos seus membros presentes.</p>
<p>2. O voto do presidente será de calidade en caso de empate.</p>
<p>3. Calquera dos membros da comisión poderá emitir voto particular nos aspectos en que se produza discrepancia.</p>
<p>Artigo 10º</p>
<p>Correspóndelle ó presidente da comisión convoca-lo Pleno por iniciativa propia ou por petición da representación local formulada fidedignamente polo seu vicepresidente e fixa-la orde do día. O Pleno da comisión reúnese, como mínimo, unha vez cada seis meses.</p>
<p>Artigo 11º</p>
<p>As subcomisións sectoriais reuniranse por convocatoria do seu presidente respectivo, por iniciativa propia ou por petición da representación local formulada fidedignamente polo vicepresidente da subcomisión sectorial. O presidente da subcomisión sectorial fixará a orde do día de cada sesión.</p>
<p>Artigo 12º</p>
<p>Cando as sesións do Pleno ou das subcomisións sectoriais, se é o caso, se convoquen por iniciativa da representación local, incluiranse na orde do día os asuntos que na solicitude de convocatoria se fixesen constar por aquela.</p>
<p>Artigo 13º</p>
<p>A convocatoria das reunións do Pleno e das subcomisións sectoriais, se é o caso, repartirase coa orde do día correspondente cunha antelación mínima de cinco días, excepto nos casos de urxencia, apreciada polo presidente, que se fará cun mínimo de vintecatro horas de antelación.</p>
<p>Artigo 14º</p>
<p>1. Ás reunións da comisión poderá asistir un representante da Administración xeral do Estado, con voz e sen voto. Para tal efecto o presidente remitiralle ó delegado do Goberno en Galicia as correspondentes convocatorias.</p>
<p>2. Tamén poderán ser convocados expertos ás reunións do Pleno e das subcomisións sectoriais, se é o caso, cando a especial natureza dunha materia que se vaia debater o faga aconsellable, con voz pero sen voto.</p>
<p>Artigo 15º</p>
<p>Correspóndelles ó presidente da comisión, se é o caso, e ós presidentes das subcomisións sectoriais</p>
<p>dirixi-las deliberacións e modera-los debates nas reunións dos órganos colexiados.</p>
<p>Disposición derradeira</p>
<p>O presente regulamento entrará en vigor o día seguinte ó da súa publicación no Diario Oficial de Galicia.</p>
<p>9353</p>

