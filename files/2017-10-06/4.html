---
date: '2017-10-06'
id: O150-290917-0001
page: 47168
number: 191
agency: Escola Galega de Administración Pública
section: III. Outras disposicións.
title: >-
  RESOLUCIÓN do 28 de setembro de 2017 pola que se convoca un curso de
  iniciación en xestión e control de flora exótica invasora.
range: Resolución
url: >-
  https://www.xunta.gal/dog/Publicados/2017/20171006/AnuncioO150-290917-0001_gl.html
---
<p>De acordo co Convenio de colaboración subscrito o 4 de xaneiro de 2017 entre a Escola Galega de Administración Pública (en diante, EGAP) e o Colexio Oficial de Biólogos de Galicia, para o desenvolvemento de actividades de formación, divulgación e investigación, convócase un curso de iniciación en xestión e control de flora exótica invasora, </p>
    <p>RESOLVO:</p>
    <p>Convocar un curso de iniciación en xestión e control de flora exótica invasora que figura no anexo II, que deberá desenvolverse segundo as bases detalladas no anexo I. </p>
    <p>Santiago de Compostela, 28 de setembro de 2017</p>
    <footer><p>Sonia Rodríguez-Campos González<br>Directora da Escola Galega de Administración Pública</p></footer>
    <h2>ANEXO I</h2>
    <p>Primeira. <em>Requisitos dos participantes</em></p>
    <p>1. Persoal técnico das administracións local, autonómica e estatal con competencias na xestión de montes, do medio rural de parques e xardíns, de obras públicas e de conservación da natureza.</p>
    <p>2. Profesionais que realicen os seus traballos nos ámbitos forestal, do medio rural, da xardinaría, das obras públicas e da conservación na natureza.</p>
    <p>3. Estudantes de universidade en titulacións relacionadas con aspectos citados.</p>
    <p>4. Persoas interesadas na conservación da natureza e as plantas exóticas.</p>
    <p>Segunda. <em>Desenvolvemento das actividades de formación</em></p>
    <p>As actividades formativas realizaranse cos requirimentos, a duración e as condicións que para cada un deles se indiquen na convocatoria. A información relativa ao desenvolvemento das actividades, así como as súas posibles modificacións, será actualizada e ampliada na páxina web &lt;http://egap.xunta.gal&gt;.</p>
    <p>Terceira. <em>Solicitudes e prazos</em></p>
    <p>1. O prazo de presentación de solicitudes será de dez días naturais contados a partir do seguinte ao da publicación desta resolución no <em>Diario Oficial de Galicia</em>.</p>
    <p>2. As solicitudes de participación nas actividades formativas só poderán realizarse mediante o formulario de matrícula telemática dispoñible no enderezo &lt;http://egap.xunta.gal/matricula&gt; desde as 8.00 horas da data de inicio do prazo de presentación de solicitudes e ata as 14.00 horas da data de finalización. As solicitudes entenderanse presentadas unha vez que se complete correctamente o proceso de matriculación.</p>
    <p>3. Serán excluídas automaticamente aquelas solicitudes que non se axusten ao formulario de solicitude, non teñan cubertos correctamente os datos precisos para a realización do proceso de selección ou sexan presentadas fóra de prazo.</p>
    <p>4. As persoas que oculten ou falseen datos esenciais para a selección serán automaticamente excluídas das actividades solicitadas e pasarán ao final das listas de todas as actividades formativas que soliciten e cuxo prazo de matrícula comece dentro do ano seguinte contado desde que se detecte o feito. </p>
    <p>5. As persoas interesadas en recibir mensaxes sobre o proceso de selección deberán facilitar un enderezo de correo electrónico e/ou un número de teléfono móbil.</p>
    <p>6. As persoas que necesiten acreditar circunstancias específicas (discapacidade, permiso de maternidade, etc.) de acordo cos criterios de selección deberán remitirlle á EGAP a correspondente documentación complementaria, xunto cunha copia do formulario da matrícula, ou ao enderezo de correo electrónico &lt;xestion.egap@xunta.gal&gt;, sen prexuízo do previsto no artigo 16.4 da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro). A devandita documentación deberá enviarse por unha única das vías indicadas; no caso contrario só serán considerados os datos achegados por correo electrónico. A documentación deberá presentarse dentro do prazo sinalado no punto 1 desta base.</p>
    <p>7. A EGAP adoptará as medidas necesarias para facilitar a presentación das solicitudes. As dúbidas, as dificultades técnicas e as peticións de información complementaria serán atendidas a través dos números de teléfono 981 54 62 57, 981 54 62 54 e 981 54 63 35 e do enderezo de correo electrónico &lt;xestion.egap@xunta.gal&gt;.</p>
    <p>Cuarta. <em>Pagamento de matrícula</em></p>
    <p>O importe da matrícula é de douscentos corenta euros (240 €) para persoas colexiadas no Colexio Oficial de Biólogos, empregados/as públicos/as de carácter técnico das administracións local, autonómica e estatal e estudantes do grao en Bioloxía, que terán que acreditar documentalmente a condición, e trescentos vinte euros (320 €) para persoas non colexiadas e con outras situacións laborais e outras titulacións.</p>
    <p>Farase unha transferencia bancaria polo importe correspondente á conta do Colexio Oficial de Biólogos ES93 2080 3114 1130 4000 7428 (Abanca) e enviarase o xustificante da operación a cursos@biologosdegalicia.org. </p>
    <p>O pagamento da matrícula poderase facer efectivo nun prazo único ou en dous prazos. Neste último caso, a expedición do certificado de aproveiamento queda condicionada ao envío do xustificante de pagamento no prazo establecido.</p>
    <p>As dúbidas ou peticións de información referentes ao pagamento da matrícula serán atendidas a través deste enderezo de correo electrónico e no número de teléfono 981 53 14 40.</p>
    <p>Quinta. <em>Criterios de selección</em></p>
    <p>1. Persoal técnico das administracións públicas local, autonómica e estatal con competencias na xestión de montes, do medio rural de parques e xardíns, de obras públicas e de conservación da natureza.</p>
    <p>2. Profesionais que realicen os seus traballos nos ámbitos forestal, do medio rural, da xardinaría, das obras públicas e da conservación na natureza.</p>
    <p>3. Estudantes de universidade en titulacións relacionadas con aspectos citados.</p>
    <p>4. Persoas interesadas na conservación da natureza e as plantas exóticas.</p>
    <p>Criterios xerais da EGAP, segundo a Resolución do 4 de xaneiro de 2008 (DOG do 10 de xaneiro).</p>
    <p>Sexta. <em>Publicación das relacións do alumnado seleccionado</em></p>
    <p>A EGAP publicará no enderezo &lt;http://egap.xunta.gal&gt; unha relación das persoas seleccionadas para participar en cada curso, así como un número adecuado de reservas. Todo isto de acordo co disposto no artigo 45.1.b) da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro).</p>
    <p>Entenderase que as persoas que non figuren na relación foron excluídas por algunha das razóns expresadas nas bases da convocatoria ou ocupan un posto máis afastado na listaxe de agarda.</p>
    <p>Sétima. <em>Cambios ou substitucións na selección, renuncia e asistencia</em></p>
    <p>1. Os cambios ou as substitucións na selección:</p>
    <p>En ningún caso serán admitidos cambios ou substitucións entre as persoas seleccionadas.</p>
    <p>2. A renuncia:</p>
    <p>a) As persoas seleccionadas só poderán renunciar á actividade formativa:</p>
    <p>– Por causa de forza maior suficientemente acreditada.</p>
    <p>– Por necesidades do servizo debidamente motivadas por parte das persoas responsables dos centros directivos.</p>
    <p>– Por outras causas xustificadas documentalmente.</p>
    <p>b) A renuncia debe ser comunicada por escrito á Escola Galega de Administración Pública cunha antelación mínima de tres días hábiles anteriores ao inicio da actividade formativa. Na páxina web da escola está dispoñible un modelo de renuncia.</p>
    <p>Para isto poderase utilizar, alén do previsto no artigo 16.4 da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro), o enderezo de correo electrónico &lt;xestion.egap@xunta.gal&gt;.</p>
    <p>c) As persoas que incumpran o previsto nas alíneas a) e b) pasarán ao final das listaxes de espera de todas as actividades formativas que soliciten e cuxo prazo de matrícula comece dentro do ano seguinte contado a partir do día da finalización desta actividade.</p>
    <p>3. As faltas de asistencia nas actividades presenciais:</p>
    <p>1º. Non poden superar en ningún caso o 10 % das horas lectivas presenciais. En todo caso, as faltas de asistencia deberán xustificarse documentalmente ante as persoas responsables da actividade formativa nun prazo máximo de 10 días contados a partir do día da finalización desta actividade. As persoas que incumpran o antedito perderán o dereito ao certificado de participación na actividade formativa.</p>
    <p>2º. Aquelas persoas cuxas faltas de asistencia superen o 50 % das horas lectivas presenciais pasarán ao final das listaxes de agarda de todas as actividades formativas que soliciten e cuxo prazo de matrícula comece dentro do ano seguinte contado a partir do día da finalización desta actividade.</p>
    <p>Oitava. <em>Realización de probas</em></p>
    <p>Para poder superar as actividades de formación, o alumnado deberá superar unha proba de avaliación que se realizará ao final delas. </p>
    <p>Novena. <em>Certificados</em></p>
    <p>Para a obtención do certificado de aproveitamento o alumnado deberá obter a avaliación positiva do seu profesorado, o cal emitirá un informe en que declare apto ou non apto cada alumno/a en función do resultado da proba de avaliación. </p>
    <p>Décima. <em>Facultades da EGAP</em></p>
    <p>1. A EGAP e o Colexio Oficial de Biólogos de Galicia poderán modificar o desenvolvemento, as datas e os lugares da actividade formativa, así como resolver todas as continxencias que poidan xurdir. </p>
    <p>2. No suposto de que o número de admitidos/as sexa inferior ao 50 % das prazas convocadas, a EGAP e o Colexio Oficial de Biólogos de Galicia reservan para si o dereito a suspender ou cancelar a actividade, caso en que empregará os medios de notificación ás persoas interesadas previstos na normativa vixente.</p>
    <p>3. A EGAP e o Colexio Oficial de Biólogos de Galicia garantirán na actividade derivada desta convocatoria a promoción da igualdade real e efectiva entre mulleres e homes, a eliminación de calquera tipo de discriminación e o fomento dos dereitos de conciliación.</p>
    <h2>ANEXO II</h2>
    <p>Código: CV17026.</p>
    <p>Área de coñecemento: coñecementos transversais.</p>
    <p>Nome do curso: iniciación en xestión e control de flora exótica invasora.</p>
    <p>1. Obxectivos: </p>
    <p>Formar persoal técnico relacionado coa xestión de montes, do medio rural, de parques e xardíns, de obras públicas e de conservación da natureza, no referido ao coñecemento dos procesos de invasión de flora exótica e a súa problemática ambiental e económica.</p>
    <p>Sensibilizar acerca da existencia e das características das invasións biolóxicas no seu papel como factor de degradación ambiental de primeira orde contribuír a frear a perda de biodiversidade local e global (obxectivo da Unión Europea para 2020) a través do coñecemento e da correcta xestión desta problemática ambiental.</p>
    <p>2. Destinatarios: </p>
    <p>1º. Persoal técnico das administracións local, autonómica e estatal con competencias na xestión de montes, do medio rural de parques e xardíns, de obras públicas e de conservación da natureza.</p>
    <p>2º. Profesionais que realicen os seus traballos nos ámbitos forestal, do medio rural, da xardinaría, das obras públicas e da conservación na natureza.</p>
    <p>3º. Estudantes de universidade en titulacións relacionadas con aspectos citados.</p>
    <p>4º. Persoas interesadas na conservación da natureza e as plantas exóticas.</p>
    <p>3. Desenvolvemento: </p>
    <p>Modalidade: presencial.</p>
    <p>Duración: 24 horas.</p>
    <p>Edicións: unha.</p>
    <p>Lugar: Santiago de Compostela: local Cersia Empresa. Rúa do Alcalde Raimundo López Pol.</p>
    <p>Datas: días 25 (10.00-14.00 horas), 26 (9.00-13.00 e 15.00-19.00 horas), 30 (9.00-13.00 e 15.00-19.00 horas) e 31 (10.00-14.00 horas) de outubro de 2017. As sesións de tarde serán de prácticas de campo.</p>
    <p>A proba de avaliación consistirá na realización dun proxecto de xestión.</p>
    <p>Prazas: 25.</p>
    <p>4. Contido: </p>
    <p>1º. Introdución á problemática global das invasións biolóxicas:</p>
    <p>Definición e características.</p>
    <p>Impactos ecolóxicos, económicos e na saúde humana.</p>
    <p>Recoñecemento internacional.</p>
    <p>Estado da cuestión en España.</p>
    <p>2º. Situación actual en Galicia:</p>
    <p>Diagnóstico e plan estratéxico elaborados pola Xunta de Galicia.</p>
    <p>Principais actuacións executadas ata a data.</p>
    <p>Lexislación de aplicación (catálogo español de especies exóticas, invasoras; Regulamento da Unión Europea).</p>
    <p>Marco Institucional.</p>
    <p>3º. Identificación e características das principais especies de flora invasora en Galicia:</p>
    <p>Especies preocupantes para a Unión Europea.</p>
    <p>Especies oficialmente catalogadas (Catálogo español).</p>
    <p>Outras plantas con comportamento invasor en Galicia.</p>
    <p>Plantas con invasión incipiente ou con risco de invasión futura.</p>
    <p>4º. Estratexias de xestión:</p>
    <p>Directrices internacionais e principios reitores de xestión.</p>
    <p>Importancia das accións preventivas.</p>
    <p>Sistemas de vixilancia, de alerta temperá e de resposta rápida.</p>
    <p>Planificación de accións de control e erradicación.</p>
    <p>5º. Implicacións na xestión cotián e de proxectos:</p>
    <p>Xestión de montes (forestal).</p>
    <p>Xestión do medio rural.</p>
    <p>Xestión de parques e xardíns.</p>
    <p>Xestión de obras públicas.</p>
    <p>Xestión de conservación da natureza.</p>

