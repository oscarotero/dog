---
date: '2017-02-24'
id: O3C2-140217-0001
page: 9357
number: 39
agency: Academia Galega de Seguridade Pública
section: III. Outras disposicións.
title: >-
  RESOLUCIÓN do 15 de febreiro de 2017 pola que se publica o plan de formación
  para o primeiro semestre do ano 2017 para o persoal do Corpo Nacional de
  Policía con destino en Galicia.
range: Resolución
url: >-
  https://www.xunta.gal/dog/Publicados/2017/20170224/AnuncioO3C2-140217-0001_gl.html
---
<p>De acordo co convenio de colaboración subscrito entre a Xunta de Galicia e a Secretaría de Estado de Seguridade do Ministerio do Interior para a colaboración en materia de formación e actualización do persoal dos Corpos de Seguridade do Estado destinados na Comunidade Autónoma de Galicia, publícase o plan de formación para o primeiro semestre deste ano para o persoal do Corpo Nacional de Policía.</p>
    <p>A Agasp desenvolverá en colaboración directa coa Xefatura Superior de Policía de Galicia os seguintes cursos dirixidos ao seu persoal, cuxas bases se especifican no anexo I desta resolución. </p>
    <table>
     <tbody>
      <tr>
       <td>Denominación</td>
       <td>Núm. alumnos/as</td>
       <td>Horas lectivas</td>
      </tr>
      <tr>
       <td>Xornadas de actuación operativa en supostos de custodia persoal de persoas (2 edicións)</td>
       <td>20</td>
       <td>12</td>
      </tr>
      <tr>
       <td>Xornadas de branqueo económico e localización de activos financeiros.</td>
       <td>20</td>
       <td>6</td>
      </tr>
      <tr>
       <td>Xornadas sobre violencia de xénero (2 edicións)</td>
       <td>20</td>
       <td>14</td>
      </tr>
      <tr>
       <td>Xornadas sobre o tratamento policial de menores.</td>
       <td></td>
       <td></td>
      </tr>
      <tr>
       <td>DESA</td>
       <td>16</td>
       <td>8</td>
      </tr>
      <tr>
       <td>Xornadas de rescate acuático. Kit de salvamento marítimo.</td>
       <td>16</td>
       <td>8</td>
      </tr>
     </tbody>
    </table>
    <p>A Estrada, 15 de febreiro de 2017</p>
    <footer><p>Luis Menor Pérez<br>Director xeral da Academia Galega de Seguridade Pública</p></footer>
    <h2>ANEXO I</h2>
    <h3>Bases</h3>
    <p>Primeira. <em>Destinatarios</em></p>
    <p>Persoal do Corpo Nacional de Policía destinado en Galicia en servizo activo.</p>
    <p>A baixa laboral por incapacidade temporal impide a participación nas accións formativas.</p>
    <p>Será revisable a admisión de persoas en baixa laboral por incapacidade temporal, cando esta veña producida por accidente de traballo recoñecido como tal e a asistencia ao curso non interfira na recuperación. </p>
    <p>No caso de considerarse oportuno, poderá acceder aos cursos persoal das forzas e corpos de seguridade pública que traballen en Galicia con competencias directas na materia que se desenvolva, reservándose expresamente prazas para eles.</p>
    <p>Se as solicitudes para participar nun curso non superan as 10 persoas, a Agasp reserva para si a facultade de anular a actividade formativa.</p>
    <p>Segunda. <em>Lugar e datas</em></p>
    <p>Os cursos desenvolveranse nas instalacións da Agasp.</p>
    <p>As datas de cada curso estableceranse cunha antelación de 20 días naturais antes da súa realización e comunicarase desde a zona a todas as unidades para o coñecemento de todos/as os/as interesados/as.</p>
    <p>Terceira. <em>Solicitudes e criterios xerais de selección</em></p>
    <p>As solicitudes faranse directamente á Xefatura Superior de Policía de Galicia, órgano encargado tamén da selección do alumnado.</p>
    <p>Os criterios de selección para cada acción formativa serán os indicados pola Xefatura Superior de Policía de Galicia, en caso de non haber especificidade ningunha atenderanse criterios de orde de inscrición e número de cursos realizados con anterioridade.</p>
    <p>A Xefatura Superior de Policía de Galicia remitirá ao Servizo de Formación en Seguridade Pública da Agasp a listaxe do alumnado participante en cada acción formativa, polo menos, 5 días hábiles antes do comezo de cada actividade, con todos os datos precisos para realizar a inscrición de xeito correcto.</p>
    <p>Quinta. <em>Asistencia aos cursos</em></p>
    <p>1. É obrigatoria a asistencia con puntualidade a todas as sesións dos cursos.</p>
    <p>Durante a realización dos cursos levarase un control permanente da asistencia a través dos sistemas que se establezan para o efecto e poderán realizarse controis de asistencia extraordinarios.</p>
    <p>Unicamente se autorizará a ausencia por causas xustificadas e debidamente acreditadas, que en ningún caso poderá superar o 10 % das horas lectivas. </p>
    <p>A ausencia xustificada superior ao 10 % do total das horas lectivas suporá a perda do dereito á expedición do diploma, no caso de haber unha segunda edición do curso en cuestión, o Servizo de Formación en Seguridade Pública poderá valorar a posibilidade de que o/a alumno/a poida recuperar as horas non realizadas na edición anterior; en todo caso, para poder valorar esta posibilidade non poden transcorrer máis de seis meses entre unha edición e a seguinte.</p>
    <p>A falta de asistencia a un número superior ao 10 % das horas lectivas sen xustificación ou falta de acreditación documental da causa alegada non só dará lugar á perda do dereito ao diploma do curso senón tamén a penalización coa non participación en cursos da Agasp durante un ano, contado desde o día seguinte ao da finalización do curso.</p>
    <p>2. O alumnado asistirá aos cursos co uniforme regulamentario. No caso de non facelo e non existir causa suficientemente xustificada, a Agasp poderá impedir a asistencia ao curso e non emitirá diploma nin certificado acreditativo ningún.</p>
    <p>Sexta. <em>Certificación</em></p>
    <p>Para poder superar os cursos o alumnado deberá superar unha proba de avaliación que se levará a cabo ao remataren, no caso de que os ditos cursos figuren con aproveitamento.</p>
    <p>Sétima. <em>Desenvolvemento dos cursos</em></p>
    <p>1. A Agasp poderá suspender a realización de actividades formativas convocadas cando sexa necesario por motivos técnicos ou insuficiencia de solicitudes de participación. </p>
    <p>2. A Agasp poderá modificar as datas, horarios, contidos e desenvolvemento dos cursos, así como resolver todas as continxencias e incidencias que poidan xurdir.</p>
    <p>3. A Agasp poderá programar cursos diferentes cando así veña exixido por circunstancias que afecten a organización, xestión e docencia.</p>

