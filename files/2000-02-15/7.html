---
date: '2000-02-15'
id: 3F46
page: 1
number: 31
agency: CONSELLERÍA DE SANIDADE E SERVICIOS SOCIAIS
section: III. OUTRAS DISPOSICIÓNS
title: >-
  Orde do 31 de xaneiro de 2000 pola que se dictan normas para a concesión de
  subvencións a proxectos de accións de investigación-acción que teñan relación
  co esforzo global anti VIH/SIDA.
range: Orde
url: 'https://www.xunta.gal/dog/Publicados/2000/20000215/Anuncio3F46_gl.html'
---
<p>A infección polo VIH (virus de inmunodeficiencia humana) e a SIDA (síndrome de inmunodeficiencia adquirida) continúa sendo un dos principais problemas de saúde pública que padece a nosa sociedade, polo que cómpre o incremento e mellora das actividades encamiñadas a afrontalo.</p>
<p>Dentro do marco das actividades anti VIH/SIDA en Galicia débeselle prioridade a atende-la demanda e o financiamento de proxectos ou actividades de investigación/acción co obxectivo dobre de que ó mesmo tempo que se contribúe directamente á acción global anti-VIH tamén, mediante a avaliación e valoración desas experiencias, se poidan estender aquelas que acheguen resultados positivos e útiles no proceso de lograr unha maior esixencia das nosas accións, aconsellado polas estratexias e directrices marcadas no contorno da infección por VIH/SIDA.</p>
<p>Seguindo esta liña marcada anteriormente e cos obxectivos de potenciar e avaliar estas actividades, convócanse estas axudas.</p>
<p>Por todo o antedito, facendo uso das facultades que me confiren os artigos 34 e 38 da Lei 1/1983, do 22 de febreiro, reguladora da Xunta e do seu presidente, reformada pola Lei 11/1988, do 20 de outubro</p>
<p>DISPOÑO:</p>
<p>Artigo 1º</p>
<p>O obxecto da presente orde é a convocatoria de axudas económicas para proxectos ou accións de investigación/acción, actividades de interese comunitario no campo da vixilancia epidemiolóxica, información, prevención e atención sociosanitaria do VIH/SIDA.</p>
<p>Estas axudas irán dirixidas a aquelas persoas ou institucións que desenvolvan as anteditas activida</p>
<p>des na Comunidade Autónoma de Galicia, con especial consideración das solicitudes presentadas por institucións públicas ou benéfico-privadas sen ánimo de lucro.</p>
<p>Artigo 2º</p>
<p>As actividades que se desenvolverán que poden ser obxecto das subvencións reguladas na presente orde estarán encadradas dentro das actividades anti VIH/SIDA no campo da saúde pública.</p>
<p>Así terán consideración preferente aquelas actividades que aborden os seguintes contidos:</p>
<p>a) Realización de accións preventivas sobre colectivos de especial interese para evita-la transmisión do VIH/SIDA e avaliación dos seus resultados. Entre os colectivos de especial interese priorízanse ós de prostitución, homosexualidade, usuarios de drogas por vía parenteral (UDVP), xoves e internos en institucións penitenciarias.</p>
<p>b) Estudios de nivel de información, actitudes e comportamentos da poboación galega ou colectivos desta en relación con esta infección.</p>
<p>c) Recollida, realización e difusión continuada de información relacionada co VIH.</p>
<p>d) Investigación social para evita-la discriminación.</p>
<p>e) Atención e soporte psíquico do afectado e o seu contorno.</p>
<p>f) Actividades de grupos de autoapoio de portadores de VIH/SIDA.</p>
<p>g) Actividades de formación do persoal que realice a súa actividade no campo do VIH/SIDA.</p>
<p>h) Todas aquelas actividades que se encadren nas pautas establecidas pola Consellería de Sanidade e Servicios Sociais en relación co VIH/SIDA.</p>
<p>Artigo 3º</p>
<p>As axudas concedidas irán destinadas a cubri-la totalidade ou parte dos gastos de financiamento do proxecto ou acción realizada no presente ano, de acordo cos seguintes conceptos:</p>
<p>a) Materiais e recursos necesarios para levalos a cabo.</p>
<p>b) Desprazamentos e actividades de organización relacionadas co seu desenvolvemento.</p>
<p>c) Actividades formativas dos propios membros do grupo de intervención.</p>
<p>d) Deseño e dirección.</p>
<p>Artigo 4º</p>
<p>O importe total das axudas reguladas pola presente orde ascenden a 28.000.000 de ptas, que se farán efectivas con cargo á aplicación orzamentaria 1102.313.A.780.0 na que existe crédito orzamentario suficiente.</p>
<p>No caso de producirse un aumento do crédito dispoñible, a comisión constituída para a selección e aprobación definitiva das axudas (artigo 8º) e, de acordo coas valoracións contempladas no artigo 7º, distribuirá a dita cantidade entre as solicitudes aprobadas na resolución da convocatoria de subvencións a proxectos ou accións de investigación-acción que teñan relación co esforzo global anti-VIH/SIDA de Galicia.</p>
<p>Artigo 5º</p>
<p>As solicitudes formularanse de acordo co modelo que figura no anexo I desta convocatoria e acompañaranse dunha memoria explicativa do proxecto ou acción que se está ou pretende realizar, memoria que se elaborará seguindo o modelo que figura no anexo II cunha extensión máxima de 15 páxinas.</p>
<p>Artigo 6º</p>
<p>As solicitudes, dirixidas á Dirección Xeral de Saúde Pública, e maila documentación complementaria deberán presentarse no rexistro xeral da Consellería de Sanidade e Servicios Sociais ou polos procedementos establecidos no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común, no prazo de 20 días naturais, contados a partir do seguinte ó da publicación desta orde no Diario Oficial de Galicia.</p>
<p>Artigo 7º</p>
<p>Para a selección das solicitudes formuladas valoraranse as seguintes características:</p>
<p>a) Adecuación dos contidos recollidos no artigo 2º.</p>
<p>b) Actividades preventivas que recollan os enfoques relacionados a continuación:</p>
<p>1. Prostitución.</p>
<p>1.1. Educación para a saúde dos e das profesionais do sexo.</p>
<p>-Accións preventivas.</p>
<p>-Proxectos realizados con participación dos/das interesados/as.</p>
<p>-Fomento do uso do preservativo.</p>
<p>-Facilitación do preservativo.</p>
<p>1.2. Protección dos/das clientes da prostitución.</p>
<p>-Información e educación sanitaria.</p>
<p>2. Prevención da transmisión do VIH entre homes con prácticas homosexuais ou bisexuais.</p>
<p>-Programas de información e educación para a saúde coa participación e colaboración de asociacións/organizacións de homosexuais.</p>
<p>-Medidas para aumenta-la accesibilidade ós preservativos.</p>
<p>-Programas específicos para xoves homo/bisexuais.</p>
<p>-Programas tipo outreach que faciliten o acceso a información acerca das medidas de prevención e ós medios necesarios para levalas a cabo.</p>
<p>3. Reducción de riscos en usuarios de drogas por vía parenteral.</p>
<p>3.1. Programa de intercambio de xiringas.</p>
<p>-Posta en marcha de novos puntos ou ampliación do número ou da oferta de servicios dos existentes, de acordo cos criterios establecidos no funcionamento deste subprograma.</p>
<p>-Programa piloto que inclúa máquinas intercambiadoras de xiringas.</p>
<p>3.2. Prevención da transmisión sexual do VIH desde os centros de atención a drogodependentes, tanto libres de drogas como de reducción de danos.</p>
<p>-Formación de profesionais, obradoiros de sexo seguro e distribución de preservativos.</p>
<p>3.3. Programas de rúa ou de achegamento con participación de usuarios ou ex-usuarios.</p>
<p>4. Xoves.</p>
<p>4.1. Promoción de hábitos sexuais saudables.</p>
<p>-Educación para a prevención do VIH no contexto de programas de educación afectivo-sexual.</p>
<p>-Campañas de información/sensibilización dirixidas especificamente a xoves.</p>
<p>4.2. Programas dirixidos a mozos e mozas non escolarizados (adolescentes en situación de risco e fóra do ambiente familiar).</p>
<p>-Programas de prevención do VIH en centros tutelares de menores.</p>
<p>-Obradoiros e actividades en centros de encontro de xoves.</p>
<p>-Obradoiros extraescolares.</p>
<p>a) Proxectos coordinados entre distintos servicios e/ou institucións dunha mesma zona que teñan incidencia positiva no esforzo global anti VIH/SIDA entre a súa poboación.</p>
<p>b) Acción que continúa as actividades subvencionadas en anos anteriores.</p>
<p>c) Previsión dunha acción continuada en anos posteriores.</p>
<p>d) Solidez e coherencia na concepción dos proxectos ou accións, expresadas polo rigor e concreción dos obxectivos, poboación diana, consistencia metodolóxica, tipo e temporalización das actividades, recursos que se mobilizarán e sistema de avaliación deseñados.</p>
<p>e) Axuste entre o custo e o orzamento presentados.</p>
<p>f) A distribución de subvencións poderá ser total ou parcial. No caso de ser parcial garantirase a realización do proxecto axustando o seu deseño á subvención concedida.</p>
<p>Artigo 8º</p>
<p>Para a selección e aprobación definitiva das axudas constituirase unha comisión integrada por:</p>
<p>-A directora xeral de Saúde Pública ou persona en que delegue, que actuará como presidente.</p>
<p>-A subdirectora xeral de Programas de Saúde Pública ou persoa en quen delegue.</p>
<p>-O xefe de Servicio de Prevención e Control da Infección por VIH/SIDA e doutras enfermidades transmisibles.</p>
<p>-Un técnico do devandito servicio.</p>
<p>-Un funcionario da Consellería de Sanidade e Servicios Sociais que actuará como secretario.</p>
<p>Artigo 9º</p>
<p>A resolución da presente convocatoria será publicada no Diario Oficial de Galicia, facéndose consta-la contía da axuda concedida.</p>
<p>Se as solicitudes non se resolvesen no prazo de tres meses desde que tiveran entrada no rexistro</p>
<p>do órgano administrativo competente para resolver, entenderanse desestimadas.</p>
<p>Artigo 10º</p>
<p>O pagamento das axudas ós proxectos ou accións seleccionadas, cando non exceda de 5.000.000 de ptas., poderanse realizar mediante pagamentos parciais a medida que o beneficiario xustifique os gastos realizados sen que estes pagamentos poidan supera-lo 80% da subvención concedida.</p>
<p>O resto do importe librarase no momento da completa xustificación, por parte do beneficiario, do cumprimento da finalidade e demais condicións para as que foi concedida.</p>
<p>Cando o importe das subvencións supere a cifra de 5.000.000 de ptas., poderanse efectuar pagamentos parciais á conta da liquidación sempre que concorran os requisitos e as circunstancias previstas na Lei 7/1999, do 29 de decembro (Diario Oficial de Galicia nº 252, do 31 de decembro) de orzamentos xerais da Comunidade Autónoma para o ano 2000.</p>
<p>En todo caso, de acordo co establecido no artigo 79 da Lei 11/1992, de réxime financeiro e presupostario de Galicia, o beneficiario da subvención acreditará, antes de proceder ó seu cobro, que se atopa ó día as súas obrigas tributarias e sociais e que non ten pendente o pagamento de ningunha débeda, por ningún concepto, coa administración pública na Comunidade Autónoma. Non estarán suxeitos a esta obrigación os beneficiarios das subvencións cando a súa contía sexa igual ou inferior a 250.000 ptas., de acordo co sinalado na Lei 7/1999, do 29 de decembro (Diario Oficial de Galicia nº 252, do 31 de decembro) de orzamentos xerais da Comunidade Autónoma para o ano 2000.</p>
<p>Artigo 11º</p>
<p>Unha vez realizado o proxecto ou acción, que en ningún caso poderán excede-lo 31 de decembro do ano 2000 deberá remitirse á Dirección Xeral de Saúde Pública, no prazo de 30 días, a memoria xustificativa da aplicación definitiva dos fondos recibidos e que conterá as distintas fases de realización así como os resultados e conclusións.</p>
<p>Se o proxecto ou acción non fose realizado na súa totalidade no prazo establecido, ou concorrera algunha das causas establecidas no artigo 78.5º da Lei de réxime financeiro e orzamentario de Galicia, procederase á revogación da axuda concedida e á devolución do diñeiro percibido cos correspondentes xuros de demora.</p>
<p>Disposicións derradeiras</p>
<p>Primeira.-A Dirección Xeral de Saúde Pública adoptará as medidas oportunas para o seguimento, avaliación e difusión dos proxectos ou accións seleccionadas.</p>
<p>Segunda.-Autorízase a Dirección Xeral de Saúde Pública para dicta-las instruccións necesarias que permitan a aplicación e desenvolvemento desta orde.</p>
<p>Santiago de Compostela, 31 de xaneiro de 2000.</p>
<p>José María Hernández Cochón</p>
<p>Conselleiro de Sanidade e Servicios Sociais</p>

