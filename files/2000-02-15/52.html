---
date: '2000-02-15'
id: '4002'
page: 1
number: 31
agency: CONCELLO DA CORUÑA
section: VI. ANUNCIOS
title: Anuncio (expediente 8/1999 (621)).
range: Anuncio
url: 'https://www.xunta.gal/dog/Publicados/2000/20000215/Anuncio4002_gl.html'
---
<p>A Alcaldía Presidencia con data do 25 de xaneiro de 2000 dictou a seguinte resolución:</p>
<p>1. Incoar expediente para a aprobación de bases e estatutos da xunta de compensación que se vai constituír para a execución do sector S-5 (Val Mesoiro) do Plan xeral de ordenación municipal da Coruña.</p>
<p>2. Aprobar inicialmente o proxecto de estatutos e bases presentado por María José Jove Santos en representación da comisión xestora do sector S-5 (Val Mesoiro) do Plan xeral de ordenación municipal da Coruña.</p>
<p>3. Ordena-la citación persoal no expediente a aqueles que aparezan como interesados na súa calidade de titulares de bens e dereitos afectados, así como a publicación no Diario Oficial de Galicia do</p>
<p>anuncio correspondente segundo modelo oficial que se xunta, facultando a comisión xestora e no seu nome a María José Jove Santos para a súa presentación e dilixenciamento ante o órgano correspondente.</p>
<p>O que se fai público de conformidade co disposto no artigo 133.4º en relación co 102, ambos da Lei 1/1997, do 24 de marzo, do solo de Galicia (BOE nº 103, do 30 de abril), advertindo os interesados de que o expediente se encontra á súa disposición nas oficinas de xestión do Servicio de Urbanismo, sitas na Avda. da Mariña 18, entre as 12 e as 14 horas de luns a venres durante o prazo de 20 días a partir da publicación ou notificación do acordo que se traslada, onde poderá consultalo e presentar cantas alegacións teña por conveniente na defensa dos seus dereitos, incluída a petición de incorporación á comisión xestora; neste caso deberá achegar exacta identificación do predio ou predios da súa propiedade así como copia dos títulos xustificativos do seu dominio.</p>
<p>A Coruña, 26 de xaneiro de 2000.</p>
<p>O alcalde</p>
<p>P.D.</p>
<p>Salvador Fernández Moreda</p>
<p>Proxecto de estatutos e bases de actuación</p>
<p>polígono único, sector S-5 Mesoiro-A Coruña</p>
<p>Base 1ª. Ámbito territorial e finalidade.</p>
<p>1. Estas bases de actuación refírense á xunta de compensación do polígono de Mesoiro, previsto polo Plan Parcial de Mesoiro.</p>
<p>2. A finalidade destas bases é regulamenta-la incorporación á xunta de compensación dos propietarios de terreos situados no ámbito da actuación, a avaliación das súas contribucións, a execución da urbanización, a cesión de terreos ó concello, a distribución de cargas e beneficios derivados do planeamento que se executa e o establecemento de criterios para a asignación das parcelas resultantes e restantes cuestións relativas á elaboración do proxecto de compensación.</p>
<p>Base 2ª. Réxime legal e regulamentario aplicable.</p>
<p>1. A compensación no ámbito do polígono rexerase segundo o disposto nestas bases e, no non previsto nelas, segundo os preceptos contidos nos artigos 133 a 138 da Lei do solo de Galicia, e 157 a 185 do Regulamento de xestión urbanística e restantes disposicións de aplicación.</p>
<p>2. A aprobación destas bases polo Concello da Coruña determina a obriga de seren cumpridas por parte dos propietarios e, se é o caso, das empresas urbanizadoras que se incorporen á xunta de compensación.</p>
<p>3. Toda modificación destas bases esixirá que sexa aprobada en asemblea xeral extraordinaria, co voto</p>
<p>favorable de membros que representen, polo menos, o cincuenta por cento (50%) das cotas de participación. Á modificación daráselle o trámite previsto polos artigos 161 e 162 do Regulamento de xestión urbanística.</p>
<p>4. As bases modificadas someteranse á tramitación e aprobación da Administración actuante. Malia isto, cando o acordo de modificación sexa adoptado por unanimidade dos membros da xunta e afecte a pura distribución dos beneficios e cargas entre eles, será válido sen necesidade de tramitación, se ben ámbalas circunstancias terán de se xustificar na notificación que da modificación se efectúe ó concello.</p>
<p>Base 3ª. Avaliación dos predios achegados.</p>
<p>1. Os dereitos e deberes dos propietarios determínanse en proporción ás respectivas cotas de participación deles.</p>
<p>2. Tendo en consideración as características do polígono, a cota de participación dos asociados fíxase en función da superficie dos predios da súa pertenza, sen prexuízo da incorporación de empresas urbanizadoras.</p>
<p>A determinación das superficies efectuarase en harmonía co que resulte dos títulos de propiedade, prevalecendo, en caso de discordancia entre estes e a realidade física, esta sobre aqueles, de conformidade co levantamento topográfico realizado pola xunta.</p>
<p>3. Na hipótese de discrepancia sobre a propiedade dun terreo, parte del ou dos seus lindeiros, a propiedade conceptuarase de litixiosa, asumindo o Concello da Coruña a representación dos dereitos e intereses desas titularidades, para os efectos da tramitación do expediente, ata que sexa dictada resolución definitiva polos tribunais ordinarios.</p>
<p>Base 4ª. Predios que se van expropiar e avaliación deles.</p>
<p>1. A xunta de compensación será beneficiaria das expropiacións realizadas polo Concello da Coruña respecto das propiedades non incorporadas á xunta nos prazos establecidos para tal efecto, ou por incumprimento por parte dos membros incorporados da súas obrigas legais ou estatutarias.</p>
<p>2. As expropiacións tramitaranse, en principio, a través do procedemento de taxación conxunta que regulan os artigos 145 e seguintes da Lei do solo de Galicia e 202 e seguintes do Regulamento de xestión urbanística; e, alternativamente, cando for máis conveniente, axustaranse ó procedemento establecido na lexislación en vigor que resulte de aplicación. En todo caso, os terreos avaliaranse consonte os criterios establecidos pola lexislación urbanística.</p>
<p>Base 5ª. Criterios de avaliación das edificacións, obras, plantacións e instalacións existentes que se declararen incompatibles coa ordenación.</p>
<p>1. As edificacións, obras, plantacións, instalacións e outros elementos existentes sobre os predios ache</p>
<p>gados non se considerarán como valores achegados para os efectos de determina-la cota de participación, pero, na medida en que resultaren incompatibles coa ordenación proposta, serán avaliados, indemnizándose polo seu prezo os propietarios, incluíndose nos gastos de urbanización.</p>
<p>2. As edificacións e instalacións taxaranse tendo en conta a avaliación dos materiais e o seu posible valor arquitectónico, con deducción dunha porcentaxe por estado de vida do inmoble ou por estado de conservación da obra ou construcción; todo isto de conformidade coas regras de avaliación establecidas pola normativa en vigor.</p>
<p>Base 6ª. Tratamento dos predios onde existan edificacións que se consideren compatibles coa ordenación resultante.</p>
<p>As edificacións preexistentes, que se declararen compatibles co planeamento, serán adxudicadas no proxecto de compensación ó propietario orixinal, producíndose a regularización da parcela de acordo cos criterios resultantes destas bases e a determinación das compensacións económicas que procedan.</p>
<p>Base 7ª. Extinción ou transformación de dereitos e cargas.</p>
<p>1. Cando non teña lugar a subrogación real, o acordo aprobatorio do proxecto de compensación producirá a extinción dos dereitos reais e cargas constituídas sobre o predio achegado, correndo por conta do propietario que o achegou a indemnización correspondente; o seu importe será fixado no mencionado acordo.</p>
<p>2. Nos supostos de subrogación real, se existisen dereitos reais ou cargas que se xulguen incompatibles co planeamento, o acordo aprobatorio do proxecto de compensación declarará a súa extinción e fixará a indemnización correspondente por conta do propietario respectivo.</p>
<p>3. Existindo subrogación real e compatibilidade co planeamento urbanístico, se a situación e características do novo predio fosen incompatibles coa subsistencia dos dereitos reais ou cargas que deberían corresponderlles, as persoas a que estes dereitos favorecesen poderán obte-la súa transformación nun dereito de crédito con garantía hipotecaria sobre o novo predio na contía en que a carga fose avaliada. O rexistrador da propiedade que aprecie tal incompatibilidade así o fará constar no asento respectivo.</p>
<p>4. En defecto de acordo entre as partes interesadas, calquera delas poderá recorrer ó xulgado competente da orde civil para obter unha resolución declarativa de compatibilidade ou incompatibilidade e, neste último caso, para fixa-la avaliación da carga e a constitución da mencionada garantía hipotecaria.</p>
<p>5. Malia o disposto nos números 1 e 2, as indemnizacións pola extinción de serventías prediais ou</p>
<p>dereitos de arrendamento incompatibles co planeamento ou a súa execución del consideraranse gastos de urbanización, correspondéndolles ós propietarios en proporción ás súas respectivas cotas.</p>
<p>Base 8ª. Criterios de avaliación de contribucións de empresas urbanizadoras.</p>
<p>1. A avaliación da contribución de empresas urbanizadoras efectuarase tendo en conta o custo do proxecto de urbanización, ou das partidas del que vaia financiar e/ou executar en relación co valor do solo da área.</p>
<p>2. Esta avaliación inicial revisarase en función das certificacións de obra, quedando pendente a valoración final da liquidación definitiva que se produza.</p>
<p>3. A participación da empresa diminuirá a dos membros propietarios na medida en que así resulte da cota de participación asignada á empresa.</p>
<p>Base 9ª. Contratación das obras de urbanización.</p>
<p>1. A execución das obras de urbanización poderá realizarse, en todo ou en parte, por empresas incorporadas á xunta de compensación.</p>
<p>2. A execución será realizada pola empresa que determine o consello rector, seguindo o criterio establecido pola asemblea para a elección de contratista. Este procedemento de selección estará presidido, en todo caso, polos principios de transparencia e publicidade.</p>
<p>Base 10ª. Expropiación por incumprimento de obrigas.</p>
<p>1. Con independencia das expropiacións referidas ós propietarios de terreos que resolvan non incorporarse á xunta de compensación, procederá tamén a expropiación na hipótese de incumprimento, por parte dos membros incorporados, das súas obrigas legais e estatutarias.</p>
<p>2. Relativamente ó procedemento expropiatorio, haberá que se ater ó disposto pola normativa en vigor.</p>
<p>Base 11ª. Alleamento de terreos pola xunta.</p>
<p>1. A xunta poderá reservarse parcelas no proxecto de compensación para allealas directamente, co obxecto de sufraga-los gastos previstos de urbanización.</p>
<p>2. Co mesmo obxecto, a xunta poderá concertar créditos con garantía hipotecaria dos predios pertencentes ós propietarios membros. Se se emitisen títulos, cumprirase o disposto nos artigos 154 e concordantes da Lei hipotecaria para a constitución da hipoteca en garantía dos transmisibles por endoso ou ó portador.</p>
<p>3. A realización dos actos sinalados nos números anteriores será competencia da asemblea xeral.</p>
<p>4. Na hipótese de venda de parcelas as obrigas do adquirente respecto dos gastos de urbanización determinaranse de forma expresa no documento de compravenda.</p>
<p>Base 12ª. Responsabilidade da xunta de compensación.</p>
<p>1. A xunta de compensación será directamente responsable diante do concello da execución do planeamento no polígono.</p>
<p>2. Para determina-lo contido das obrigas dos membros da xunta teranse en conta as esixencias legais de carácter xeral e as determinacións derivadas do planeamento aplicable.</p>
<p>3. A xunta será tamén responsable diante de cada un dos seus membros polo dano patrimonial que puideren experimentar pola actuación daquela.</p>
<p>Base 13ª. Afección dos terreos.</p>
<p>1. Os terreos incorporados á xunta fican afectos ó cumprimento das obrigas inherentes ó sistema, o que se fará constar no Rexistro da Propiedade.</p>
<p>2. Os predios resultantes ficarán afectos, con carga de carácter real, ó pagamento dos custos de execución da actuación, na proporción que corresponda. Esta afectación quedará cancelada cando a instancia do titular se lle xunte certificación municipal expresiva de ter recibido a obra de urbanización e certificación da xunta acreditativa de se cumpriren as obrigas correspondentes.</p>
<p>3. Esta afección poderá ser substituída, de acordo co establecido no artigo 19.3º do Real decreto 1093/1997, do 4 de xullo, polo que se aproban as normas complementarias ó regulamento para a execución da Lei hipotecaria sobre inscrición no Rexistro da Propiedade de actos de natureza urbanística, pola previsión no proxecto de compensación de que a obriga de urbanizar se garantiu mediante outro tipo de garantías admitidas pola lexislación urbanística aplicable.</p>
<p>Base 14ª. Avaliación das parcelas resultantes.</p>
<p>1. Toda a superficie que, de acordo co planeamento, sexa susceptible de propiedade privada, aínda que non sexa edificable, deberá ser obxecto de adxudicación ós propietarios incorporados á xunta no proxecto de compensación.</p>
<p>2. Os predios resultantes avaliaranse exclusivamente de acordo coa edificabilidade en metros cadrados que lles corresponda, tendo en consideración os coeficientes de ponderación que establece o plan parcial.</p>
<p>Base 15ª. Regras para a adxudicación dos predios resultantes.</p>
<p>1. Os propietarios incorporados á xunta de compensación, ó concello, se é o caso, e, se así proceder, ás empresas urbanizadoras, teñen dereito á adxudicación en propiedade dos predios resultantes. O dereito dos socios será o correspondente á súa cota</p>
<p>de participación, tendo en consideración os coeficientes de ponderación sinalados na base anterior.</p>
<p>2. Para estes efectos, procurarase, na medida do posible, a adxudicación de predios independentes a cada propietario. Non obstante, cando a escasa contía dos dereitos dalgúns deles non o permita, seranlles adxudicadas en pro indiviso.</p>
<p>3. Non serán feitas adxudicacións que excedan do quince por cento os dereitos dos propietarios.</p>
<p>4. Se a contía do dereito dalgún propietario non atinxe o quince por cento da parcela mínima edificable, a adxudicación poderá substituírse por unha indemnización en metálico.</p>
<p>5. En todo caso, as diferencias de adxudicación serán obxecto de compensación económica entre os partícipes. Para estes efectos, a xunta de compensación establecerá o valor correspondente ó metro cadrado de edificabilidade.</p>
<p>6. Non poderán adxudicarse como predios independentes superficies inferiores á parcela mínima ou que non reunan a configuración e características adecuadas para seren edificadas conforme o planeamento.</p>
<p>7. Procurarase que os predios adxudicados estean situados en lugar próximo ó das antigas propiedades dos mesmos titulares. Este criterio cohonestarase cos de adxudica-lo máximo número de predios independentes e de agrupa-las adxudicacións que lle correspondan a cada propietario.</p>
<p>8. Os terreos que conforme o plan que se executa deban ser obxecto de cesión gratuíta ó concello, seranlle adxudicados directamente a el no proxecto de compensación.</p>
<p>9. O concello poderalles transmitir ós propietarios de terreos incluídos neste polígono, logo de conformidade destes e polo prezo resultante do seu valor urbanístico, a edificabilidade que lle corresponde nela, no suposto de que entenda que non se adecua ós obxectivos do patrimonio municipal do solo. Neste caso, se o acordo co concello é anterior á aprobación do proxecto de compensación, este será elaborado tendo en conta esta circunstancia.</p>
<p>Base 16ª. Regras para a distribución de lucros e perdas.</p>
<p>A distribución de lucros e perdas resultantes da actuación pola xunta de compensación farase tendo en conta as respectivas cotas de participación dos seus membros.</p>
<p>Base 17ª. Proxecto de compensación.</p>
<p>1. De acordo cos criterios establecidos nestas bases, a xunta formulará un proxecto de compensación que conterá as seguintes determinacións:</p>
<p>a) Memoria xustificativa das solucións que se adoptan.</p>
<p>b) Descrición dos predios de orixe, segundo os títulos achegados, coas correccións procedentes en</p>
<p>función da realidade física dos terreos incorporados. Expresaranse as cargas e gravames, condicións e restantes dereitos que os afecten; o respectivo propietario, a contía do seu dereito no proxecto de compensación e o criterio utilizado para definilo e cuantificalo.</p>
<p>c) Descrición e avaliación das edificacións, plantacións, obras e instalacións existentes, ben sexan compatibles ou incompatibles coa ordenación resultante dos documentos de planeamento, de acordo cos criterios expresados nas bases quinta e sexta.</p>
<p>d) Descrición dos predios resultantes, incluíndo, se é o caso, os que deban ser atribuídos ó concello como adxudicatario do aproveitamento que lle corresponda; titulares ós que lles fosen adxudicados e concepto en que o fosen. Expresarase relativamente a cada predio: a superficie, o uso a que estea destinado, as condicións de edificación, así como as cargas e gravames, condicións, substitucións e restantes dereitos que os afecten, por non seren incompatibles co planeamento, e o aproveitamento urbanístico que a cada predio corresponda.</p>
<p>e) Localización dos terreos dotacionais de cesión obrigatoria.</p>
<p>f) Superficies ou parcelas que a propia xunta se reserve, se é o caso, para as allear directamente, co obxecto de sufraga-los gastos previstos de urbanización.</p>
<p>g) Compensacións en metálico, se fosen procedentes por diferencias de adxudicación.</p>
<p>h) Determinación dos custos de urbanización, con expresión da participación de cada un dos predios adxudicados neles, ós que quedan os predios gravados con carga real.</p>
<p>i) Condicións de incorporación da empresa urbanizadora.</p>
<p>j) Conta de liquidación provisional.</p>
<p>2. O proxecto de compensación someterase, logo de audiencia de tódolos afectados polo prazo dun mes, a aprobación da asemblea xeral, debendo adoptarse o correspondente acordo por maioría dos seus membros que, pola súa vez, deben alcanza-las dúas terceiras partes das cotas de participación. Posteriormente, o proxecto someterase á aprobación definitiva do concello. Para esta tramitación aplicarase, en canto for posible, o procedemento abreviado establecido no artigo 137 da Lei do solo de Galicia.</p>
<p>3. Unha vez aprobado definitivamente o proxecto de compensación, o concello procederá a outorgar escritura pública ou a expedir certificación, coas solemnidades e requisitos legais e co contido esixido polos artigos 6 e 7 do Real decreto 1093/1997, do 4 de xullo, aprobando as normas complementarias ó regulamento para a execución da Lei hipotecaria sobre inscrición no Rexistro da Propiedade de actos de natureza urbanística. A escritura pública ou o documento administrativo será inscrito no Rexistro da Propiedade.</p>
<p>4. Este acordo de aprobación definitiva producirá, se é o caso, a cesión de dereito ó concello, en pleno dominio e libre de cargas, de tódolos terreos que foren de cesión obrigatoria e gratuíta, segundo o plan que se executa.</p>
<p>Base 18ª. Cotas de participación.</p>
<p>1. A participación dos propietarios nos lucros e cargas derivados do planeamento que se executa será proporcional á superficie dos predios achegados, por estimar que o valor unitario destes é igual para todos eles.</p>
<p>2. Inicialmente, a cada un dos socios da xunta atribuiráselle unha cota de participación proporcional á superficie real achegada. Tal cota definirá, ata a aprobación definitiva do proxecto de compensación, o voto porcentual dos socios nos acordos dos órganos de goberno.</p>
<p>3. Posteriormente á aprobación definitiva do proxecto de compensación, procederase a fixa-la cota de adxudicación que se lle atribúe a cada socio en función da edificabilidade realmente asignada e que se define, desde ese momento, e voto porcentual dos socios nos acordos dos órganos de goberno e a participación no proceso de xestión.</p>
<p>4. O valor das edificacións, obras, plantacións e instalacións existentes nos predios achegados non influirá na atribución das cotas de participación ós socios.</p>
<p>5. No suposto de incorporación á xunta de empresas urbanizadoras, procederase ó reaxuste das participacións porcentuais dos socios propietarios, asignándose a cota correspondente á súa contribución á empresa urbanizadora.</p>
<p>6. O pagamento deberá facerse en metálico, pero, mediante acordo da asemblea xeral, poderá facerse, en todo ou en parte, mediante a transmisión á xunta da propiedade de terreos incorporados ó sistema de compensación.</p>
<p>7. O pagamento realizarase nos prazos e contías que determine o consello rector, en aplicación das previsións establecidas pola asemblea xeral no acto de aprobación dos orzamentos.</p>
<p>8. A transmisión en pleno dominio de terreos á xunta implica a correspondente diminución, para o transmitente, da súa cota de participación na xunta.</p>
<p>Base 19ª. Posibilidade de edificación dos predios.</p>
<p>1. Será posible o comezo da edificación do predio resultante antes da conclusión das obras de urbanización, sempre que obteñan licencia municipal e sexa dado cumprimento ás esixencias referidas polos artigos 41 e 42 do Regulamento de xestión.</p>
<p>2. Cando as obras de edificación poidan afectar a servicios públicos e instalacións de titularidade pública, a xunta de compensación poderá solicitar do concello que se esixa a prestación dos avais necesarios para garanti-la reposición correspondente.</p>
<p>Base 20ª. Conservación da urbanización.</p>
<p>1. A xunta de compensación efectuará a conservación das obras de urbanización ata o momento da súa recepción definitiva por parte do Concello da Coruña, repercutindo o seu custo entre os propietarios incorporados en función da súa cota de participación, excepto os servicios que poidan ser medidos por contador ou avaliación que o serán en proporción ó consumo e gasto habido.</p>
<p>2. Malia isto, o concello poderá recibir provisionalmente a urbanización, na súa totalidade ou en parte, e impor ós particulares que realicen obras de construcción de inmobles as cautelas necesarias ou os avais precisos para garanti-la conservación ou reposición das obras realizadas.</p>
<p>3. O non-pagamento das cotas de conservación daralle dereito á xunta de compensación a solicitar do concello a cobranza delas en vía de constrinximento administrativo.</p>
<p>4. As obras de urbanización serán recibidas definitivamente polo Concello da Coruña despois do transcurso do prazo dun ano, contado a partir da data da recepción provisional delas por parte da xunta. Se é o caso, antes de finaliza-lo citado prazo, o concello poderá realiza-las observacións pertinentes respecto das obras.</p>
<p>Estatutos</p>
<p>Capítulo I</p>
<p>Disposicións xerais</p>
<p>Artigo 1º.-Denominación, natureza e réxime.</p>
<p>1. Coa denominación de Xunta de Compensación do Polígono de Mesoiro, previsto polo Plan Parcial de Mesoiro, constitúese unha entidade urbanística colaboradora, de natureza administrativa, á que se lle recoñecerá personalidade xurídica propia e plena capacidade de obrar para o cumprimento dos seus obxectivos, desde a súa inscrición no Rexistro de Entidades Urbanísticas Colaboradoras.</p>
<p>2. A xunta de compensación estará constituída polos propietarios de terreos afectados que acepten o sistema, polas entidades públicas titulares de bens demaniais ou patrimoniais incluídos no seu ámbito e, se é o caso, polas empresas urbanizadoras que se incorporen a ela.</p>
<p>3. A xunta réxese polos presentes estatutos e polas bases de actuación que os complementan e, no disposto nestas normas, polo establecido na lexislación urbanística que for de aplicación.</p>
<p>Artigo 2º.-Duración.</p>
<p>A xunta de compensación estará habilitada para comeza-las súas funcións desde a súa inscrición no Rexistro de Entidades Urbanísticas Colaboradoras e desenvolverá a súa actividade ata o total cumprimento do seu obxecto, salvo que se produza a súa disolución nos termos establecidos nestes estatutos.</p>
<p>Artigo 3º.-Domicilio social.</p>
<p>A xunta ten o seu domicilio social no edificio Fadesa, situado na Av. de Alfonso Molina s/n. Este domicilio poderá ser modificado por acordo do consello rector, que deberá ser notificado ó concello para a súa posterior anotación no rexistro correspondente.</p>
<p>Artigo 4º.-Ámbito territorial, obxecto e fins.</p>
<p>1. O ámbito territorial de actuación da xunta é o correspondente ó polígono definido polo Plan Parcial de Mesoiro.</p>
<p>2. É obxecto primordial da xunta o cumprimento dos deberes de urbanización do polígono, cesión ó concello dos terreos que correspondan e equidistribución entre os propietarios integrados nela dos lucros e cargas derivados do planeamento que se executa.</p>
<p>3. Para a consecución do obxectivo primordial, asígnaselle á xunta o cumprimento dos seguintes fins:</p>
<p>a) Agrupación dos propietarios de terreos afectados que acepten o sistema das entidades públicas titulares de bens incluídos no ámbito e das empresas urbanizadoras incorporadas a aquela, coa finalidade de que, mantendo a titularidade dos seus bens e dereitos, realicen unha actuación conxunta para executa-lo planeamento urbanístico e distribuír equitativamente as súas cargas e beneficios.</p>
<p>b) Redacción e tramitación diante da Administración municipal de toda clase de instrumentos de desenvolvemento do planeamento, de proxectos de Urbanización e de compensación, así como a contratación e execución das obras necesarias para os levar a termo.</p>
<p>c) Tramitación das actuacións que cumpran para a inscrición da xunta no Rexistro de Entidades Urbanísticas Colaboradoras; para a expropiación forzosa, en beneficio da xunta, tanto relativamente ós propietarios que non se incorporen a ela en tempo oportuno, como relativamente ós incorporados que incumpran as súas obrigas; e para a cobranza en vía de constrinximento administrativo das cantidades debidas á xunta polos asociados.</p>
<p>d) Adquisición, posesión, venda, gravame de toda clase de bens, mobles ou inmobles, por calquera título, mesmo por expropiación forzosa, actuando neste caso como beneficiaria da expropiación.</p>
<p>e) Cesión ó concello dos terreos que correspondan.</p>
<p>f) Adxudicación das parcelas resultantes da xestión ós membros incorporados á xunta, na forma que se determine no proxecto de compensación.</p>
<p>g) Formalización de operacións de crédito, mesmo con garantía hipotecaria dos terreos achegados e con emisión de títulos, nas condicións establecidas no artigo 154 da Lei hipotecaria.</p>
<p>h) Inscrición no Rexistro da Propiedade do proxecto de compensación.</p>
<p>i) Xestión e defensa dos intereses comúns dos membros da xunta, diante de calquera persoa, autoridade e organismo das administracións actuantes, así como diante dos órganos da Administración de xustiza.</p>
<p>j) A disposición con carácter unicamente fiduciario dos terreos do polígono para os efectos do cumprimento das obrigas urbanísticas.</p>
<p>k) A solicitude e xestión dos beneficios fiscais establecidos, ou que poidan establecerse, en relación coa actividade que se desenvolva.</p>
<p>l) O exercicio de cantos dereitos e actividades caiban consonte a lexislación en vigor.</p>
<p>4. No suposto da alínea c) do número anterior, a expropiación forzosa tramitarase pola Administración urbanística actuante, sendo beneficiaria da xunta de compensación.</p>
<p>5. Os terreos expropiados seranlles adxudicados ós membros da xunta de compensación, no proxecto de compensación, proporcionalmente ás cotas que lles corresponderen, excepto que a asemblea xeral resolva a aplicación doutro criterio.</p>
<p>Artigo 5º.-Control administrativo.</p>
<p>1. A xunta de compensación actúa baixo control administrativo do Concello da Coruña.</p>
<p>2. No exercicio desta función de control cábelle ó concello a adopción dos actos e acordos que lle atribúe a lexislación urbanística en vigor, en particular:</p>
<p>a) Dar audiencia dos estatutos e bases de compensación ós propietarios non promotores da xunta, para a formulación de observacións e para a incorporación destas a ela e dar audiencia das alegacións destes ós promotores para súa contestación.</p>
<p>b) Aprobación dos estatutos, das bases de actuación e das modificacións que acorde a xunta.</p>
<p>c) Designación de representante na xunta de compensación.</p>
<p>d) Aprobación da constitución da xunta e remisión do acordo e da escritura de constitución ó Rexistro de Entidades Urbanísticas Colaboradoras, para súa inscrición.</p>
<p>e) Exercicio da expropiación forzosa, en beneficio da xunta de compensación, respecto dos terreos dos propietarios non incorporados a ela ou que incumpran as súas obrigas, cando estes estatutos, as bases ou as disposicións legais prevexan a expropiación por tal incumprimento.</p>
<p>f) Utilización da vía de constrinximento para a cobranza das cantidades debidas por calquera dos membros da xunta.</p>
<p>g) Resolución dos recursos que se interpoñan contra acordos da xunta.</p>
<p>Artigo 6º.-Rexistro de Entidades Urbanísticas Colaboradoras.</p>
<p>1. O acordo aprobatorio da constitución da xunta de compensación inscribirase no Rexistro de Entidades Urbanísticas Colaboradoras.</p>
<p>2. Tamén deberán constar no mesmo rexistro os nomeamentos e cesamentos dos compoñentes do consello rector e a incorporación de empresas urbanizadoras, así como as modificacións que, se é o caso, se produzan nos estatutos.</p>
<p>Capítulo II</p>
<p>Socios e constitución da xunta</p>
<p>Artigo 7º.-Actuacións preparatorias.</p>
<p>Os propietarios interesados en promove-lo proceso de execución, que representen unha superficie superior ó cincuenta por cento da que corresponda ó polígono, presentarán os proxectos de estatutos e bases no concello para seren tramitados.</p>
<p>Artigo 8º.-Incorporación á xunta dos propietarios.</p>
<p>1. A xunta intégrase das persoas físicas ou xurídicas propietarias dos terreos comprendidos na área que, voluntariamente, se incorporaron a ela e que constitúen a totalidade dos afectados.</p>
<p>2. Durante o proceso de tramitación de estatutos e bases, os propietarios interesados poderán dirixirse ó concello solicitando seren incorporados á xunta.</p>
<p>3. Despois da aprobación definitiva dos estatutos e bases, o concello notificarálle-lo acordo correspondente ós propietarios afectados, significando ós que non solicitaran a súa incorporación que poderán facelo, se así o desexasen, no prazo dun mes desde a notificación, coa advertencia da expropiación ou ocupación dos seus terreos, de acordo co previsto no artigo 134 da Lei do solo de Galicia.</p>
<p>4. Os propietarios ou interesados que non concorran ó outorgamento da escritura de constitución poderán consentir seren incorporados mediante escritura de adhesión, que deberá ser outorgada no prazo de quince días hábiles contados a partir da data de outorgamento da anterior.</p>
<p>5. Ós propietarios que non formalizaren a súa incorporación na forma e prazos expresos, seralles aplicable o réxime previsto no artigo 134 da Lei do solo de Galicia.</p>
<p>Artigo 9º.-Constitución.</p>
<p>1. O concello convocará tódolos propietarios para a constitución da entidade, mediante notificación certificada, coa antelación mínima de dez (10) días hábiles á data prevista.</p>
<p>2. A constitución farase mediante escritura pública na que deberá constar:</p>
<p>-A relación de propietarios e, se é o caso, empresas urbanizadoras.</p>
<p>-Relación e descrición dos predios dos que son titulares.</p>
<p>-Acordo de constitución.</p>
<p>-Persoas que se designen para ocuparen cargos do consello rector.</p>
<p>3. Trasladarase ó concello copia autorizada da escritura de constitución e este adoptará, se procede, acordo aprobatorio e elevará o acordo municipal e copia das escrituras ó Rexistro de Entidades Urbanísticas.</p>
<p>Artigo 10º.-Incorporación de empresas urbanizadoras.</p>
<p>1. Poderán incorporarse á xunta empresas urbanizadoras que acheguen, en todo ou en parte, os recursos necesarios para a urbanización.</p>
<p>2. A incorporación poderá tramitarse no momento en que se proceda á adxudicación das obras de urbanización. Será necesario, amais, que as empresas urbanizadoras incorporadas garantan a súa xestión na forma e contía que determine, se é o caso, a asemblea.</p>
<p>3. Para a avaliación das contribucións da empresa urbanizadora haberá que se ater ó indicado nas bases de actuación.</p>
<p>Artigo 11º.-Titularidades especiais.</p>
<p>1. Cando os predios pertenzan a menores ou incapacitados, formarán parte da xunta os seus representantes legais e a disposición de tales predios pola xunta non estará suxeita a limitacións de carácter civil.</p>
<p>2. No caso de existir cotitularidade sobre un predio ou dereito, os cotitulares deberán designar unha persoa para o exercicio das súas facultades como asociado, respondendo solidariamente fronte á entidade de cantas obrigas dimanaren da súa condición. Se non designan representante no prazo que para o efecto sinale a xunta, será nomeado por esta coa aprobación municipal.</p>
<p>3. No caso de que algún predio pertenza en propiedade a unha persoa e calquera outra teña dereito real limitativo do dominio sobre ela, ou, no caso da existencia de arrendamento, a calidade de socio corresponderá ó propietario, sen prexuízo de que ó titular do dereito real ou persoal lle sexan recoñecidos os dereitos que lle correspondan.</p>
<p>Artigo 12º.-Transmisión de bens e dereitos.</p>
<p>1. A incorporación dos propietarios á xunta non implica a transmisión a ela da propiedade dos inmobles, actuando aquela como fiduciaria con poder de disposición.</p>
<p>2. Os membros da xunta poderán allea-los seus terreos e a correlativa cota de participación na xunta, coas seguintes condicións e efectos:</p>
<p>a) O transmitente notificará de modo fidedigno á xunta as circunstancias do adquirente e as condicións da transmisión, para os efectos da necesaria constancia.</p>
<p>b) O adquirente, por calquera clase de título, queda subrogado, a partir do momento da transmisión, nos dereitos e obrigas vinculados á participación alleada, mesmo os que estean pendentes de materialización, facendo expresa mención diso no título de transmisión.</p>
<p>c) A condición de socio é inseparable da propiedade dos terreos correspondentes.</p>
<p>Capítulo III</p>
<p>Dereitos e obrigas dos membros da xunta</p>
<p>Artigo 13º.-Dereitos dos socios.</p>
<p>1. Serán dereitos dos socios:</p>
<p>a) Exerce-las facultades dominicais sobre os predios da súa propiedade achegados, coas limitacións derivadas da afección daqueles ó cumprimento das obrigas inherentes ó sistema de compensación e dos actos de disposición ou administración efectuados pola xunta en exercicio das súas facultades fiduciarias.</p>
<p>b) Recibi-los terreos que como resultado da aplicación do sistema lles correspondan e as diferencias de adxudicación en metálico.</p>
<p>c) Participar na distribución de lucros e cargas derivados do planeamento que se executa e no patrimonio resultante da liquidación, en proporción ás súas respectivas cotas.</p>
<p>d) Asistir, por si ou por medio de representante, ás sesións da asemblea xeral, emitindo o seu voto consonte a proporcionalidade derivada da súa cota de participación.</p>
<p>e) Coñece-las actuacións dos órganos de goberno da xunta, mediante os informes e contas rendidas por estes diante da asemblea xeral.</p>
<p>f) Interpo-los recursos que procedan contra os acordos adoptados polos órganos de goberno.</p>
<p>2. Para o exercicio dos seus dereitos, os membros da xunta terán de se acomodar ó indicado nos estatutos e acordos da entidade e poderá serlles esixido que se achen ó corrente no pagamento das cotas, sen prexuízo dos recursos que para o efecto eventualmente interpuxeran.</p>
<p>Artigo 14º.-Obrigas dos socios.</p>
<p>1. Son obrigas dos socios:</p>
<p>a) Pór á disposición dos órganos de goberno da xunta os documentos acreditativos da súa titularidade e, se é o caso, indica-las circunstancias dos titulares de dereitos reais ou persoais, con expresión da natureza e contía das cargas e gravames.</p>
<p>b) Sinalar un domicilio para efecto de notificacións, comunicándolle á xunta as mudanzas del.</p>
<p>c) Cumpri-los acordos adoptados polos órganos de goberno da xunta, sen prexuízo da posibilidade de interpo-los correspondentes recursos.</p>
<p>d) Satisfacer puntualmente as cantidades establecidas polos órganos de goberno, en proporción ó valor da súa participación, e nos prazos establecidos.</p>
<p>e) Notificarlle á xunta as transmisións, ou actos de gravame, dos terreos da súa propiedade.</p>
<p>f) Regulariza-la titularidade e situación rexistral dos terreos achegados, dentro dos prazos indicados polo consello rector.</p>
<p>g) Permiti-la ocupación dos seus predios para a execución das obras de urbanización, depósito de materiais e instalacións complementarias.</p>
<p>2. Os dereitos e obrigas dos socios poderán ser exercidos persoalmente ou a través de representantes designados para o efecto.</p>
<p>Capítulo IV</p>
<p>Órganos de goberno e administración</p>
<p>Artigo 15º.-Enumeración.</p>
<p>1. Os órganos de goberno e administración da xunta de compensación son a asemblea xeral e o consello rector.</p>
<p>2. O presidente e secretario do consello rector serano, tamén, da asemblea xeral.</p>
<p>3. Tódolos socios, incluídos os ausentes e os disidentes, quedan sometidos ós acordos validamente adoptados polos órganos de goberno, dentro das súas respectivas atribucións.</p>
<p>Artigo 16º.-Funcionamento da asemblea xeral.</p>
<p>1. A asemblea xeral é o órgano supremo de decisión da xunta de compensación e dela forman parte tódolos asociados.</p>
<p>2. A primeira reunión terá carácter constituínte e será convocada polos promotores dentro do prazo sinalado polo concello para o outorgamento da escritura de constitución.</p>
<p>3. Reunirase en forma ordinaria, polo menos, dúas veces ó ano; unha, dentro dos tres primeiros meses de cada exercicio (que coincidirá co ano natural), para aproba-la memoria, contas e balance do exercicio anterior; e a outra, nos tres últimos meses de cada exercicio, para aproba-lo orzamento do ano seguinte. Se este non for aprobado, prorrogarase o do exercicio anterior.</p>
<p>4. Toda reunión da asemblea xeral que non sexa unha das referidas no número anterior terá carácter extraordinario.</p>
<p>5. A asemblea xeral extraordinaria reunirase cando o acorde o seu presidente ou o consello rector, por propia iniciativa ou por proposta de socios que representaren, polo menos, trinta por cento (30%) das cotas, debendo indicarse na proposta os asuntos que han de ser tratados. Se o presidente ou o consello non convocan a asemblea dentro dos quince días seguintes ó da petición, os interesados poderán dirixirse ó concello para que sexa este o que a convoque. Entre a convocatoria e a realización da sesión non poderá decorrer máis dun mes.</p>
<p>6. As reunións da asemblea, ordinaria ou extraordinaria, serán convocadas polo presidente mediante carta con aviso de recepción, remitida ós socios da xunta, polo menos, con tres días de antelación á data indicada. A convocatoria indicará o lugar, día e hora da reunión, en primeira e segunda convocatoria, e os asuntos incluídos na orde do día. Entre a primeira e a segunda reunión deberá mediar, polo menos, o prazo de trinta minutos.</p>
<p>Malia o disposto no número anterior, a asemblea xeral entenderase convocada e quedará validamente constituída para tratar de calquera asunto da súa competencia, sempre que se acharen presentes tódolos seus membros e así o acorden por unanimidade, sen que sexa preciso, neste caso, convocatoria previa.</p>
<p>7. A asemblea xeral quedará validamente constituída, en primeira convocatoria, cando concorreren a ela, por si ou representados, socios con cotas de participación que representen, polo menos, o cincuenta por cento do total. En segunda convocatoria será válida a constitución da asemblea calquera que sexa o número de socios que concorran a ela, sempre que estea presente, amais do presidente e o secretario ou as persoas que legalmente os substitúan, un socio.</p>
<p>8. Os acordos adoptaranse por maioría simple de cotas de participación, salvo o de aprobación do proxecto de compensación que requirirá o voto favorable de socios con cotas de participación que representen as dúas terceiras partes do total.</p>
<p>9. Os acordos serán inmediatamente executivos, sen prexuízo dos recursos e accións que se interpoñan contra eles.</p>
<p>Artigo 17º.-Actas.</p>
<p>1. De cada reunión da asemblea xeral o secretario levantará acta, que poderá ser aprobada na mesma reunión ou na seguinte que se realice segundo decisión do presidente, facéndose constar nela os acordos adoptados, o resultado das votacións realizadas e, se é o caso, as intervencións das que se entregue o texto á mesa por escrito.</p>
<p>2. As actas figurarán no libro correspondente, debidamente dilixenciado, e serán asinadas polo presidente e polo secretario.</p>
<p>3. Por requirimento dos membros que estiveren ó corrente das súas obrigas ou dos órganos urbanísticos deberá o secretario, co visto e prace do presidente, expedir certificacións do contido do libro de actas.</p>
<p>Artigo 18º.-Atribucións da asemblea xeral.</p>
<p>Son atribucións da asemblea xeral.</p>
<p>a) A designación e cesamento dos membros do consello rector, a aprobación do orzamento de cada exercicio e das contas del.</p>
<p>b) A modificación dos estatutos, sen prexuízo da necesaria aprobación posterior polo concello.</p>
<p>c) A imposición de contribucións extraordinarias para atende-los gastos non previstos no orzamento anual, ou para atende-las insuficiencias temporais de tesouraría.</p>
<p>d) A realización de toda clase de actos de dominio tales como adquirir, allear e gravar toda clase de bens e dereitos; e constituír, modificar ou cancelar dereitos reais impostos sobre os bens ou dereitos pertencentes á xunta.</p>
<p>e) A aprobación de plans ou proxectos urbanísticos ou constructivos, para os someter á correspondente tramitación administrativa.</p>
<p>f) A formalización de créditos e a emisión de títulos, prestando garantía hipotecaria cos terreos integrados na xunta.</p>
<p>g) A resolución procedente para a incorporación á xunta de empresas urbanizadoras, sinalando a cota ou cotas de participación e a correlativa modificación das asignadas inicialmente ós socios propietarios.</p>
<p>h) A prestación das garantías que sexan esixidas pola Administración urbanística.</p>
<p>i) A disolución e liquidación da xunta de compensación; e</p>
<p>j) En xeral cantas sexan precisas para a xestión común.</p>
<p>Artigo 19º.-Do consello rector.</p>
<p>1. O consello rector é o órgano permanente de goberno e administración da xunta para o exercicio de cantas funcións non estean expresamente reservadas á asemblea polos presentes estatutos ou por acordo expreso dela.</p>
<p>2. Son funcións específicas do consello rector:</p>
<p>a) Executa-los acordos da asemblea xeral.</p>
<p>b) A proposición de acordos á asemblea xeral.</p>
<p>c) Administra-los fondos da xunta, para o cal poderá abrir, manter e cerrar contas correntes, de aforro e de crédito en institucións financeiras, depositando e retirando fondos delas como lle conveña; facer e esixir pagamentos, cobranzas e liquidacións, calquera que sexa a súa causa xurídica e a persoa ou entidade obrigada; librar, endosar, avalar e descontar letras de cambio; e, en xeral, realizar toda clase de actos e contratos en beneficio dos intereses da xunta.</p>
<p>d) Elevar proposta á asemblea xeral das contribucións económicas que han de realiza-los socios da xunta, facéndoas figurar no orzamento anual ordinario, así como das contribucións extraordinarias que sexan necesarias. Unha vez acordadas pola asemblea as contribucións ordinarias ou extraordinarias, o consello establecerá a forma e prazos de pagamento en que han de satisfacerse e procederá contra os socios morosos.</p>
<p>e) Solicitar dos órganos urbanísticos competentes o exercicio das potestades públicas, en beneficio dos intereses da xunta, para proceder á expropiación</p>
<p>dos predios dos que os propietarios non se integren na xunta de compensación, ou estean en descuberto das súas obrigas para con ela, ou para proceder, se é o caso, en vía de constrinximento administrativo contra estes últimos.</p>
<p>f) Adxudicar e contrata-las obras de urbanización derivadas dos proxectos previamente aprobados en asemblea xeral. En todo caso, o procedemento de contratación das obras de urbanización estará caracterizado polos principios de transparencia, publicidade e concorrencia.</p>
<p>g) Exercer cantas facultades lle sexan delegadas pola asemblea xeral de entre as asignadas como atribucións dela. Non serán delegables a designación dos membros do consello rector, aprobación do orzamento, nin a censura de contas.</p>
<p>h) Nomear e releva-lo persoal necesario para a xestión da xunta.</p>
<p>3. O consello rector componse de cinco membros e o secretario:</p>
<p>a) Presidente, vicepresidente e secretario, designados pola asemblea xeral.</p>
<p>b) Tres vocais, un dos cales será o representante do concello e outro dos propietarios minoritarios.</p>
<p>4. As designacións deberán recaer, necesariamente, en persoas físicas. O nomeamento efectuarase por dous anos, podendo procederse á súa reelección por períodos iguais en virtude de acordo expreso da asemblea xeral. En caso de falecemento, renuncia ou acordo de cesamento dun ou máis membros, o propio consello poderá designa-las persoas que deban substituílos ata a súa renovación regulamentaria.</p>
<p>5. O consello rector determinará o seu propio réxime de actuación, sesións, acordos e actas. En calquera caso os acordos do consello rector serán adoptados por maioría do seus membros.</p>
<p>Artigo 20º.-Do presidente, vicepresidente e secretario.</p>
<p>1. O presidente é o representante legal, xudicial e extraxudicial, da xunta de compensación e dos seus órganos de goberno, podendo outorgar poderes para o exercicio de referida representación. Correspóndelle ó presidente:</p>
<p>a) Convocar, presidir, suspender e levanta-las sesións da asemblea xeral e do consello rector.</p>
<p>b) Fixa-la orde do día, dirixi-las deliberacións e decidi-los empates con voto de calidade; executar e facer cumpri-los acordos da asemblea e do consello rector, autoriza-las súas actas, certificados e cantos documentos o requiran.</p>
<p>c) Exercer, na forma que o consello rector determine, calquera actividade bancaria que esixa o funcionamento da xunta.</p>
<p>d) En xeral, exercer cantas funcións sexan inherentes ó seu cargo, ou lle sexan delegadas pola asemblea xeral ou polo consello rector.</p>
<p>O presidente será designado pola asemblea xeral e o seu nomeamento terá a duración prevista no artigo 19º, podendo ser reelecto indefinidamente.</p>
<p>2. O vicepresidente, que será nomeado en igual forma e polo mesmo período có presidente, substituirá o presidente en casos de vacante, ausencia, delegación, doenza ou imposibilidade.</p>
<p>3. O secretario, que será nomeado en igual forma có presidente, é o fedatario da xunta. Son funcións deste:</p>
<p>a) Asistir ás reunións da asemblea xeral e do consello rector.</p>
<p>b) Levantar acta das sesións que realicen a asemblea xeral e o consello rector, transcribíndoas ó libro de actas correspondente.</p>
<p>c) Expedir, por petición de parte, certificados delas, co visto e prace do presidente.</p>
<p>d) Levar un libro-rexistro no que se relacionarán os socios integrantes da xunta de compensación, con expresión das súas circunstancias persoais, domicilio, data de incorporación, predios dos que son titulares e cantos datos complementarios se xulguen procedentes.</p>
<p>e) Notificarlle a tódolos os membros da xunta, cando pola súa natureza ou entidade proceda, os acordos da asemblea xeral e do consello rector e, se é o caso, ós órganos urbanísticos competentes.</p>
<p>O cargo de secretario poderá ser atribuído a unha persoa que no sexa membro da xunta, tendo en tal caso voz pero non dereito de voto nas reunións que se realicen. No caso de vacante, ausencia ou doenza, o cargo será desempeñado por un membro do consello rector designado polo seu presidente.</p>
<p>Capítulo V</p>
<p>Réxime económico e xurídico</p>
<p>Artigo 21º.-Patrimonio.</p>
<p>O patrimonio da xunta estará integrado polos bens e dereitos que, por calquera título, sexan adquiridos por ela.</p>
<p>Artigo 22º.-Ingresos e gastos.</p>
<p>1. Serán ingresos da xunta de compensación:</p>
<p>a) As contribucións iniciais dos socios.</p>
<p>b) As cantidades pagas polos socios, con carácter ordinario ou extraordinario.</p>
<p>c) As subvencións e doazóns que se obteñan.</p>
<p>d) Os productos dos alleamentos de bens de que a xunta sexa titular.</p>
<p>e) As rendas e productos do seu patrimonio.</p>
<p>f) As participacións e ingresos procedentes de convenios con outras entidades e organismos para a realización de fins urbanísticas.</p>
<p>2. Serán gastos da xunta de compensación os de:</p>
<p>a) Xestión da actuación urbanística.</p>
<p>b) Execución das obras de urbanización e, se é o caso, de edificación.</p>
<p>c) Pagamento de honorarios profesionais, administrativos, de garda, vixilancia, etc., que se produzan.</p>
<p>d) Indemnizacións por expropiacións de bens e dereitos, cando a xunta fose beneficiaria da expropiación.</p>
<p>e) Cantos fosen esixidos polo cumprimento do obxecto social da xunta.</p>
<p>Artigo 23º.-Contribucións dos socios.</p>
<p>1. Sinaladas pola asemblea xeral as contribucións que, con carácter ordinario ou extraordinario, deban efectua-los socios, o consello rector definirá a forma e condicións de pagamento delas. A contía de tales contribucións será proporcional ás cotas que sexan atribuídas a cada socio.</p>
<p>2. Agás acordo en contrario, o depósito das cantidades que teñan que paga-los socios realizarase na conta bancaria designada para o efecto, dentro do mes seguinte á data de notificación do acordo do consello rector requirindo o pagamento. Vencido o prazo de pagamento en período voluntario a débeda será recargada nun dez por cento, en resarcimento de danos e perdas, e devengará, desde este momento ata ser paga, xuros ó tipo legal do diñeiro máis dous puntos. Vencido o prazo de pagamento voluntario, o consello rector procederá a lle solicitar ó concello a cobranza da débeda en vía de constrinximento administrativo ou a expropiación dos terreos do socio moroso.</p>
<p>Artigo 24º.-Interpretación dos estatutos.</p>
<p>A interpretación deste estatutos correspóndelles ós órganos de goberno da xunta.</p>
<p>Artigo 25º.-Impugnación de acordos.</p>
<p>1. Os acordos dos órganos da xunta son inmediatamente executivos e non se suspenderán por seren impugnados, salvo se así sexa acordado polo órgano que deba resolve-lo recurso.</p>
<p>2. Os acordos da asemblea poderán ser impugnados diante do Concello da Coruña, mediante a interposición do correspondente recurso, que deberá ser presentado no prazo máximo de quince días, desde a súa notificación ou desestimación presunta por silencio, que se entenderá producido se transcorren tres meses desde a presentación sen que recaera resolución.</p>
<p>No suposto dos acordos adoptados polo consello rector, o prazo computarse desde a data do seu coñecemento polo interesado, ou desde o momento en que se dea conta á asemblea xeral. Os acordos do consello rector poderán ser impugnados, no prazo de quince días desde notificación deles, diante da asemblea xeral, que deberá resolver no prazo de tres meses; transcorrido o cal entenderase desestimada a impugnación.</p>
<p>3. Non estarán lexitimados para a impugnación destes acordos aqueles que votaran a favor, por si ou a través de representantes.</p>
<p>Capítulo VI</p>
<p>Disolución e liquidación</p>
<p>Artigo 26º.-Disolución.</p>
<p>1. A xunta de compensación disolverase polas seguintes causas:</p>
<p>a) Cumprimento dos obxectivos sociais.</p>
<p>b) Acordo da asemblea xeral, adoptado co voto favorable de socios que representen o cincuenta por cento das cotas de adxudicación. Os socios, por subrogación, ficarán obrigados ó cumprimento das obrigas contraídas pola xunta e suxeitos ás responsabilidades subsidiarias a que puidese haber lugar.</p>
<p>2. O acordo de disolución requirirá a aprobación do concello e o cumprimento do disposto para o efecto na normativa urbanística.</p>
<p>Artigo 27º.-Liquidación.</p>
<p>Cando se extinga a personalidade xurídica terá lugar a liquidación da xunta, na forma seguinte:</p>
<p>1. O consello rector procederá á liquidación, con observancia das instruccións dictadas para o efecto pola asemblea xeral.</p>
<p>2. O patrimonio que poda restar en terreos, dereitos ou metálico, distribuirase entre os asociados en proporción ás súas respectivas cotas de adxudicación na entidade.</p>
<p>Capítulo VII</p>
<p>Réxime xurídico</p>
<p>Artigo 28º.-Réxime xurídico.</p>
<p>En todo aquilo non expresamente recollido nestes estatutos, haberá que se ater ó establecido con carácter supletorio pola Lei do solo de Galicia, Regulamento de xestión urbanística e nas restantes disposicións legais de aplicación.</p>

