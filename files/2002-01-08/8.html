---
date: '2002-01-08'
id: D1E
page: 217
number: 5
agency: SERVICIO GALEGO DE SAÚDE
section: IV. OPOSICIÓNS E CONCURSOS
title: >-
  Resolución do 21 de decembro de 2001, da División de Recursos Humanos, pola
  que se fai público o acordo do 19 de decembro de 2001, do tribunal que xulga o
  proceso selectivo para o ingreso na categoría ATS/DUE de persoal estatutario
  do Servicio Galego de Saúde, convocado por Resolución do 20 de marzo de 2001.
range: Resolución
url: 'https://www.xunta.gal/dog/Publicados/2002/20020108/AnuncioD1E_gl.html'
---
<p>Con base no artigo cuarto da Resolución do 19 de novembro de 2001, da División de Recursos Humanos do Servicio Galego de Saúde (DOG nº 229, do 27 de novembro), o tribunal da categoría ATS/DUE, xulgador do proceso selectivo convocado por Resolución do 20 de marzo de 2001, adoptou acordo do 19 de decembro de 2001 polo que se lle dá publicidade á reclamación interposta por diversos aspirantes contra o definitivo cadro de respostas ó segundo exercicio da fase de oposición do citado proceso selectivo.</p>
<p>Polos efectos de carácter xeral que poidan derivar da tramitación da citada reclamación, cómpre darlle publicidade ó citado acordo.</p>
<p>Con base no antedito, a División de Recursos Humanos do Servicio Galego de Saúde</p>
<p>RESOLVE:</p>
<p>Único.-Publica-lo acordo do tribunal para a categoría de ATS/DUE do 19 de decembro de 2001, que a seguir se transcribe literalmente.</p>
<p>Santiago de Compostela, 21 de decembro de 2001.</p>
<p>Valeriano Martínez García</p>
<p>Director xeral de Recursos Humanos</p>
<p>ANEXO</p>
<p>Acordo do 19 de decembro de 2001, do tribunal que xulga o proceso selectivo para o ingreso na categoría ATS/DUE de persoal estatutario do Servicio Galego de Saúde, convocado por Resolución do 20 de marzo de 2001</p>
<p>O artigo cuarto da Resolución do 19 de novembro de 2001, da División de Recursos Humanos do Servicio Galego de Saúde, dispón: «os interesados poderán presentar reclamación perante o tribunal no prazo de cinco días naturais, contados a partir do día seguinte ó da súa publicación».</p>
<p>Con base na citada disposición, Gonzalo Filgueira Rodríguez e María Rosa Pérez Resúa formularon</p>
<p>reclamación contra o definitivo cadro de respostas ó segundo exercicio da fase de oposición do proceso selectivo convocado por Resolución do 20 de marzo de 2001 e, en concreto, contra a resposta dada como válida á pregunta nº 62.</p>
<p>Polo alcance xeral dos efectos da resolución que se derive da súa tramitación sobre a puntuación dos aspirantes que participaron no citado exercicio, o tribunal acordou necesario abrir un período de alegacións de dez días, contados a partir da publicación oficial deste acordo, para que os interesados que así o consideren poidan comparecer na sede da División de Recursos Humanos do Sergas, á vista do expediente tramitado, e alega-lo que coiden conveniente en defensa dos seus intereses ou achega-la documentación que consideren oportuna.</p>
<p>Santiago de Compostela, 19 de decembro de 2001. Francisco López Rois. Presidente do tribunal.</p>

