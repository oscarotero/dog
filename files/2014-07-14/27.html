---
date: '2014-07-14'
id: CA02-040614-0005
page: 31079
number: 132
agency: 'Consellería de Medio Ambiente, Territorio e Infraestruturas'
section: VI. Anuncios. a) Administración autonómica.
title: >-
  ANUNCIO do 23 de maio de 2014, da Secretaría Xeral de Calidade e Avaliación
  Ambiental, polo que se somete a información pública a solicitude de
  autorización ambiental integrada para a planta de procesamento de aceites e
  graxas animais e vexetais que a Agrupación de Fabricantes de Aceites Marinos,
  S.A. (AFAMSA) posúe no concello de Mos (Pontevedra) (clave do expediente
  2014-IPPC-I-13).
range: Anuncio
url: >-
  https://www.xunta.gal/dog/Publicados/2014/20140714/AnuncioCA02-040614-0005_gl.html
---
<p>Para os efectos previstos na Lei 16/2002, do 1 de xullo, de prevención e control integrados da contaminación (BOE núm. 157, do 2 de xullo), faise público que por espazo de trinta (30) días hábiles, contados a partir do seguinte ao da publicación deste anuncio no Diario Oficial de Galicia, quedará exposta a seguinte documentación:</p>
    <p>– Documentación para a solicitude de autorización ambiental integrada da Agrupación de Fabricantes de Aceites Marinos, S.A. (AFAMSA) en Mos (Pontevedra). Abril 2014.</p>
    <p>Co fin de que calquera interesado poida consultala e, se é o caso, formular no dito prazo as alegacións, suxestións ou observacións que consideren convenientes, os citados documentos estarán á disposición dos interesados, en horario de atención ao público, nas seguintes dependencias:</p>
    <p>– Secretaría Xeral de Calidade e Avaliación Ambiental-Servizo de Prevención e Control Integrados da Contaminación (R/ San Lázaro, s/n, 15781 Santiago de Compostela).</p>
    <p>Ademais poderán consultalos na páxina web da Consellería de Medio Ambiente, Territorio e Infraestruturas:</p>
    <p>(http://www.cmati.xunta.es/ &gt;&gt;medio ambiente e sostibilidade&gt;&gt; prevención e control de actividades&gt;&gt;autorización ambiental integrada &gt;&gt;proxectos en información pública).</p>
    <p>Santiago de Compostela, 23 de maio de 2014</p>
    <footer><p>Justo de Benito Basanta<br>Secretario xeral de Calidade e Avaliación Ambiental</p></footer>
    <h2>ANEXO I<br>Memoria resumo</h2>
    <p>Clave do expediente: 2014-IPPC-I-13.</p>
    <p>Peticionaria: Agrupación de Fabricantes de Aceites Marinos, S.A. (AFAMSA).</p>
    <p>Domicilio social: Parque empresarial da Veigadaña, Rúa Baloutas, 25, 36416 Mos (Pontevedra).</p>
    <p>Localización da instalación: Parque empresarial da Veigadaña, Rúa Baloutas, 25, 36416 Mos (Pontevedra).</p>
    <p>Actividade: procesamento de aceites e graxas animais e vexetais.</p>
    <p>Descrición: a actividade da planta consiste na transformación de aceites de orixe animal e graxas de orixe vexetal nos seguintes produtos: aceites refinados, aceites desmucilaxinados, aceites winterizados, graxas hidroxenadas, etc. As liñas produtivas existentes son:</p>
    <p>– Refinaría: nesta liña desmucilaxínanse, neutralízanse, lávanse e decolóranse os aceites e graxas. </p>
    <p>– Winterizado: nesta liña realízase un arrefriamento do aceite ou graxa refinados para separar a parte esteárica, co obxectivo de obter un aceite limpo e transparente a baixa temperatura.</p>
    <p>– Oxidación-sulfitación: neste proceso realízase unha oxidación forzada do aceite e posteriormente engádense uns reactivos que permiten que o aceite sexa soluble en auga.</p>
    <p>– Desdobramento: nesta liña trátanse as augas do desmucilaxinate mediante quecemento, axitación e adición de ácido sulfúrico, co obxectivo de separar a auga das impurezas. Ademais, trátanse do mesmo xeito as pastas de neutralización e as augas de lavado, separando a auga das oleínas (aceite acedo).</p>
    <p>– Hidroxenación: neste proceso auméntase o punto de fusión dos aceites e graxas, e convértense en sólidos a temperatura ambiente.</p>
    <p>– Atomización: nesta liña realízase un arrefriamento da graxa hidroxenada, facéndoa pasar por unha boca atomizadora, e fabricar así, un produto en po.</p>
    <p>– Saponificación: neste proceso saponíficase unha graxa vexetal facéndoa reaccionar con óxido cálcico e auga. Antes de almacenala e unha vez fría, faise pasar a graxa saponificada por un muíño. A empresa conta con dúas liñas de saponificación en paralelo que traballan alternativamente; deste xeito, mentres nunha se traballa, na outra realízanse todas as tarefas de mantemento e limpeza.</p>
    <p>Os procesos auxiliares da actividade da planta, son:</p>
    <p>– Estación depuradora de augas residuais, que conta cun pretratamento (eliminación de graxas e aceites), tratamento físico-químico, floculación e flotación, un tratamento biolóxico de lodos activos e deshidratación de lodos.</p>
    <p>– Tratamento de gases: para o tratamento da emisión de aire do proceso de oxidación, disponse dun oxidador térmico rexerativo. No proceso de atomización, a emisión de aire pasa a través dun filtro de mangas. No proceso de saponificación, o aire xerado na etapa de arrefriamento e moenda faise pasar por un filtro de mangas antes da súa saída á atmosfera.</p>
    <p>Verteduras: a instalación verte as augas residuais industriais tratadas, as augas pluviais e as fecais, á rede separativa existente no polígono industrial.</p>

