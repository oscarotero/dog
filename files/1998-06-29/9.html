---
date: '1998-06-29'
id: E0BA
page: 7
number: 123
agency: CONSELLERÍA DE INDUSTRIA E COMERCIO
section: III. OUTRAS DISPOSICIÓNS
title: >-
  Decreto 191/1998, do 5 de xuño, polo que se declara a urxente ocupación de
  bens e dereitos co obxecto de impoñe-la servidume de paso para o
  establecemento e conservación dun tramo da liña eléctrica a 15/20 kV, desde o
  C.T. de Castro ata a praia de Vilarrube no concello de Valdoviño, provincia da
  Coruña. (Expediente 95/164-1).
range: Decreto
url: 'https://www.xunta.gal/dog/Publicados/1998/19980629/AnuncioE0BA_gl.html'
---
<p>Unión Eléctrica-Fenosa, S.A., con enderezo para efectos de notificacións na rúa Severo Ochoa, nº 2, 15008 A Coruña, solicitou da Consellería de Industria e Comercio, a concesión dos beneficios de expropiación forzosa e a declaración de urxente ocupación dos terreos afectados pola execución do proxecto de construcción da L.M.T. aérea a 15/20 kV, de 3.064 m de lonxitude, con conductor LA-110, sobre apoios de formigón e metálicos, co orixe no C.T. Castro e final no apoio número 195 da liña</p>
<p>Robles-Ventosa, afectando no seu percorrido o termo municipal de Valdoviño (A Coruña) (expediente 95/164-1).</p>
<p>A dita instalación autorizouse, declarouse de utilidade pública e aprobouse o seu proxecto de execución, por resolución da Delegación Provincial da Consellería de Industria e Comercio da Coruña do 22-5-1996, a cal foi obxecto de publicación, inseríndose no DOG do 25-6-1996, no BOP da Coruña do 13-6-1996, e no BOE do 13-6-1996.</p>
<p>A solicitude de urxente ocupación fíxose e tramitouse de acordo co disposto no artigo 31 do Decreto 2619/1996, do 20 de outubro, polo que se aproba o regulamento da Lei 10/1966, do 18 de marzo, de expropiación forzosa e sancións en materia de instalacións eléctricas, aplicable ó presente expediente en virtude do establecido polo parágrafo 2 disposición transitoria segunda da Lei 54/1997, do 27 de novembro, do sector eléctrico.</p>
<p>Os anuncios de información pública aberta en función desta petición, coa relación de interesados, bens e dereitos afectados, publicáronse no DOG do 10-2-1997, no BOP da Coruña do 14-2-1997, no xornal La Voz de Galicia do 14-2-1997, e no taboleiro de anuncios da Casa do Concello de Valdoviño e no da delegación provincial. Ó mesmo tempo na forma regulamentaria notificóuselle individualmente a cada un dos interesados que figuran na dita relación, agás ós titulares dos predios 78, 93, 95, 100 e 108/1, que por seren de enderezo descoñecido, déuselle traslado das actuacións ó Ministerio Fiscal de conformidade co artigo 5 da Lei de expropiación forzosa, do 16 de decembro de 1954.</p>
<p>Durante o período en que se someteu a trámite de información pública, recibíronse as seguintes alegacións:</p>
<p>a) Manuel Sanesteban Coira, con consentimento da súa nai, María Cesárea Coira Romero propietaria dos predios nº 2 e 17, solicita rectificación do erro cometido na titularidade deles; posteriormente solicita o paso soterrado da liña no predio nº 17, por considerar que o trazado proposto divide o predio en dúas metades, facendo imposible a edificación de vivendas. Por outra banda, Daniel Nicasio Sanesteban Coira, actuando tamén en nome da súa nai María Cesárea Coira Romero, reitera as alegacións contidas nos escritos anteriores.</p>
<p>b) Luis Suevos Fernández, titular dos predios nº 14, 14/1 e 22, solicita que se lle remita plano dos predios afectados e outros datos sobre o trazado da liña.</p>
<p>c) Marisol Coira Muíño, titular do predio nº 16, solicita o paso soterrado da liña por considerar que o proxecto actual imposibilita a edificabilidade do predio.</p>
<p>d) María Teresa Lamigueiro Lamigueiro, titular do predio nº 20, solicita o paso soterrado da liña por considerar que o proxecto actual imposibilita a edificabilidade do predio.</p>
<p>e) Luis Pita Breijo, titular do predio nº 21, solicita a expropiación total do predio, xa que considera que co trazado da liña eléctrica o citado predio carecería de todo valor ou utilidade.</p>
<p>f) Armanda Lamigueiro Lamigueiro, titular do predio nº 23, solicita a expropiación total dun anaco de 53 m que considera quedaría segregado do resto do predio polo trazado da liña, converténdose en inútil e carente de valor.</p>
<p>g) María Eugenia Lamigueiro Lamigueiro, titular do predio nº 25, solicita o paso soterrado da liña por considerar que o proxecto actual imposibilita a edificabilidade do predio.</p>
<p>h) María del Rosario Lamigueiro Lamigueiro, titular do predio nº 26, fai consta-la cualificación urbanística do predio e que a expropiación afecta a uns 104 eucaliptos, e sinala un novo enderezo para efectos de notificacións.</p>
<p>i) María del Carmen Lamigueiro Lamigueiro, titular do predio nº 27, solicita a expropiación total dun anaco do predio que considera quedaría segregado do resto polo trazado da liña, converténdose en inútil e carente de valor.</p>
<p>j) María González Rey, titular do predio nº 28, solicita a expropiación total dun anaco de 250 m que considera quedaría segregado do resto do predio polo trazado da liña, converténdose en inútil e carente de valor.</p>
<p>k) José López Pita, titular do predio nº 39, solicita máis información ou plano para a perfecta identificación do predio e as dimensións da afección.</p>
<p>l) Benigna Rey Pita afirma se-la titular dos predios nº 49, 50, 50/2, 60 e 62; ademais, solicita a expropiación total dos predios nº 49 e 50, xa que considera que co trazado da liña eléctrica os citados predios carecerían de todo valor ou utilidade.</p>
<p>m) Fernando Saavedra Rey, titular dos predios nº 72 e 94, considera que o expediente sofre un vicio radical de nulidade por falta de notificación individual e pide que se acorde a instalación do tendido eléctrico por unha vía alternativa seguindo as estremas dos predios.</p>
<p>n) Josefa Pita Veiga, titular dos predios nº 105 e 111, considera que o expediente sofre dun vicio radical de nulidade por falta de notificación individual e pide que se acorde a instalación do tendido eléctrico por unha vía alternativa seguindo as estremas dos predios.</p>
<p>o) María Pita Veiga, titular do predio nº 132, considera que o expediente sofre un vicio radical de nulidade por falta de notificación individual e pide que se acorde a instalación do tendido eléctrico por unha vía alternativa seguindo as estremas dos predios.</p>
<p>As alegacións foron remitidas á empresa beneficiaria para a súa contestación.</p>
<p>Unha vez practicada por técnicos da Delegación Provincial da Consellería de Industria e Comercio da Coruña a inspección sobre o terreo seguindo o trazado aprobado para a instalación desta liña, púidose comprobar, segundo certificado emitido ó respecto, que nos bens afectados, sobre os que se solicitan os beneficios de expropiación, para os efectos da servidume, non se dan as limitacións previstas no artigo 56 da Lei 40/1994, do 30 de decembro, de ordenación do sistema eléctrico nacional, que reitera as sinaladas no artigo 6 da Lei 10/1966, do 18 de marzo, e que é aplicable a este expediente en virtude do establecido no apartado 2 da disposición transitoria segunda da devandita Lei 54/1997, nin lle son de aplicación as prohibicións e limitacións dos artigos 25 e 26 do Decreto 2619/1966, do 20 de outubro, respectivamente.</p>
<p>Á vista das alegacións, das respostas da empresa beneficiaria e da inspección sobre o terreo, dedúcese que:</p>
<p>a) A entidade beneficiaria facilitoulle-las informacións solicitadas a Luis Suevos Fernández (predio nº 14, 14/1 e 22) e a José López Pita (predio nº 30).</p>
<p>b) Unión Eléctrica-Fenosa, S.A. corrixiu os erros cometidos na relación de bens e dereitos afectados, segundo o alegado por María Cesárea Coira Romero e Benigna Rey Pita, mais durante o procedemento de levantamento de actas previas á ocupación deberán presenta-la documentación xustificativa correspondente. Tamén tomou nota dos novos enderezos achegados para os efectos de posteriores notificacións.</p>
<p>c) No que respecta á pretensión de nulidade das actuacións por falta de notificación individual realizada por Fernando Saavedra Rey, Josefa Pita Veiga e María Pita Veiga, constan na delegación provincial os avisos de recepción correspondentes ás notificacións individuais, constando os de Fernando Saavedra Rey e María Pita Veiga como rexeitados polos destinatarios e a de Josefa Pita Veiga como ausente do seu domicilio; por outra banda, os tres afectados presentaron as súas alegacións en tempo en forma, polo que non se pode aducir indefensión ó teren perfecto coñecemento do expediente.</p>
<p>d) Non se poden acepta-lo paso da liña soterrado solicitado por María Cesárea Coira Romero, Marisol Coira Muíño, María Teresa Lamigueiro Lamigueiro e María Eugenia Lamigueiro Lamigueiro, nin a variación proposta por Fernando Saavedra Rey, Josefa Pita Veiga e María Pita Veiga, xa que non concorren os requisitos esixidos polos apartado 1 e 3 do artigo 26 do citado Decreto 2619/1996, do 20 de outubro.</p>
<p>e) Con data 6-5-1997, a Delegación Provincial da Coruña dictou resolucións nas que denegou as solicitudes de expropiación total formuladas por Luis Pita Breijo, e Benigna Rey Pita, xa que dos datos que constan no expediente non resultou probado que a explotación ou conservación do resto dos predios</p>
<p>non expropiado sexa antieconómico para os seus titulares, requisito esixido tanto no artigo 5 da Lei 10/1966, do 18 de marzo, como no artigo 23 do seu regulamento, e tamén no artigo 23 da Lei de expropiación forzosa, do 16 de decembro de 1954, e artigo 22 do seu regulamento.</p>
<p>f) Con respecto ás solicitudes de ampliación da superficie que se vai expropiar efectuadas por Armanda Lamigueiro Lamigueiro, María del Carmen Lamigueiro Lamigueiro e María González Rey, a Delegación Provincial da Coruña dictou resolucións do 6-5-1997 denegándoas, xa que neste caso non son de aplicación os artigos 23 e 46 da Lei de expropiación forzosa, xa que a instalación da liña non fai antieconómica a conservación do resto do predio, senón que unicamente diminúe o seu valor, polo que os prexuízos que puideran derivarse de tal situación poderán ser valorados, se procede, polo Xurado Provincial de Expropiación á hora de fixa-lo xusto prezo.</p>
<p>Estímase xustificada a urxente ocupación solicitada pola compañía Unión Eléctrica-Fenosa, S.A., xa que con esta liña se pretende mellora-la subministración de enerxía eléctrica nos sectores de influencia, debido ás numerosas reclamacións presentadas por cortes e deficiente subministración, aumentando deste xeito a seguridade para as persoas e bens, e debido a que a imposición da servidume de paso, polo procedemento ordinario, faría imposible atende-lo servicio demandado coa celeridade debida.</p>
<p>Na súa virtude, e por proposta do conselleiro de Industria e Comercio e logo de deliberación do Consello da Xunta de Galicia, na súa reunión do día cinco de xuño de mil novecentos noventa e oito</p>
<p>DISPOÑO:</p>
<p>Artigo único.-De conformidade co establecido polo artigo 52 da Lei de expropiación forzosa, do 16 de decembro de 1954, declárase a urxente ocupación dos bens e dereitos afectados pola servidume de paso da instalación da liña eléctrica, a 15/20 kV, desde o C.T. Castro ata a praia de Vilarrube, (expediente 95/164-1) proxectada e proposta por Unión Eléctrica-Fenosa, S.A. cos efectos e alcance previstos nos artigos 55 e 57 da Lei 40/1994, do 30 de decembro, de ordenación do sistema eléctrico nacional.</p>
<p>Os bens e dereitos que afecta esta disposición sitúanse no termo municipal de Valdoviño (A Coruña) e son tódolos que figuran na relación presentada pola empresa solicitante dos beneficios de expropiación, que consta no expediente, o cal se someteu á información pública na forma e datas anteriormente descritas.</p>
<p>Santiago de Compostela, cinco de xuño de mil novecentos noventa e oito.</p>
<p>Manuel Fraga Iribarne</p>
<p>Presidente</p>
<p>Antonio Couceiro Méndez</p>
<p>Conselleiro de Industria e Comercio</p>
<p>5947</p>

