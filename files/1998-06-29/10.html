---
date: '1998-06-29'
id: E0BE
page: 7
number: 123
agency: 'CONSELLERÍA DE PESCA, MARISQUEO E ACUICULTURA'
section: III. OUTRAS DISPOSICIÓNS
title: >-
  Orde do 22 de xuño de 1998 pola que se establecen normas de admisión de
  alumnos nos centros docentes dependentes da Consellería de Pesca, Marisqueo e
  Acuicultura, para o curso académico 1998-1999.
range: Orde
url: 'https://www.xunta.gal/dog/Publicados/1998/19980629/AnuncioE0BE_gl.html'
---
<p>En virtude das atribucións conferidas polo Real decreto 4189/1982, do 29 de decembro, sobre traspaso de funcións e servicios da Administración do Estado á Comunidade Autónoma de Galicia en materia de agricultura e pesca, é competencia desta consellería a fixación de normas de admisión de alumnos nos seus centros docentes.</p>
<p>O Decreto 428/1993, do 17 de decembro, polo que se regula e refunde a normativa en materia de formación náutico-pesqueira, no seu artigo 26, establece os criterios obxectivos para a admisión dos alumnos nos centros de ensino propios da Consellería de Pesca, Marisqueo e Acuicultura. Na súa virtude,</p>
<p>DISPOÑO:</p>
<p>Primeiro.-Requisitos de idade e académicos.</p>
<p>Artigo 1º</p>
<p>A convocatoria de postos escolares para os centros docentes da Consellería de Pesca, Marisqueo e Acuicultura comprende os estudios que para cada especialidade e niveis educativos teñen recoñecidos os devanditos centros. O número de prazas, así como a súa distribución por cursos e especialidades, estará en función das vacantes que para cada curso se determinen.</p>
<p>Artigo 2º</p>
<p>Será condición imprescindible para a admisión nun centro docente reuni-los requisitos de idade e académicos esixidos pola normativa vixente para o nivel educativo e o curso ó que se pretende acceder.</p>
<p>Para os estudios náutico-pesqueiros na modalidade de formación permanente de adultos, só poderán facelo os alumnos que teñan cumpridos 17 anos antes do 31 de decembro do ano no que soliciten a admisión e estean en posesión das titulacións suficientes para cada nivel educativo.</p>
<p>Segundo.-Iniciación do procedemento.</p>
<p>Artigo 3º</p>
<p>Os directores dos centros da Consellería de Pesca, Marisqueo e Acuicultura abrirán un período de admisión de solicitudes para a educación secundaria obrigatoria, formación profesional marítimo-pesqueira e ciclos formativos, de acordo coas datas fixadas pola Consellería de Educación e Ordenación Universitaria.</p>
<p>Para os alumnos de formación náutico-pesqueira o prazo de admisión de solicitudes rematará o día 1 de setembro.</p>
<p>Artigo 4º</p>
<p>As solicitudes dos aspirantes formalizaranse no modelo oficial que se publica como anexo II desta orde, que para tal fin facilitarán os centros de ensino náutico-pesqueiro de Ferrol, Vigo, A Illa de Arousa e Ribeira e as delegacións territoriais e comarcais desta consellería.</p>
<p>Xunto coa solicitude entregarase:</p>
<p>-Fotocopia do DNI do solicitante.</p>
<p>-Fotocopia de documento polo que se acredite reuni-los requisitos académicos necesarios: certificado de estudios, título, libro de escolaridade ou, se é o caso, certificado da actividade profesional.</p>
<p>-Fotocopia da primeira folla da libreta de inscrición marítima ( para os alumnos na modalidade de formación permanente de adultos).</p>
<p>-Certificado médico oficial ou fotocopia da folla de recoñecemento médico previo ó embarque.</p>
<p>-Calquera outro xustificante que se teña en conta nos criterios prioritarios e complementarios, para a súa posterior valoración pola comisión cualificadora.</p>
<p>Artigo 5º</p>
<p>As solicitudes de admisión presentaranse nos rexistros dos centros docentes da Consellería de Pesca, Marisqueo e Acuicultura onde se vai formaliza-la matrícula, ou por calquera das formas establecidas na Lei 30/1992, de réxime xurídico da administracións públicas e do procedemento administrativo común, dentro do prazo establecido no artigo 3º desta orde.</p>
<p>Terceiro.-Criterios de admisión.</p>
<p>Artigo 6º</p>
<p>Cando o número de solicitudes supere a dispoñibilidade de postos escolares, os alumnos serán admitidos por rigorosa orde de puntuación para cada especialidade formativa: para os alumnos de ensinanzas regradas seguiranse os criterios publicados pola Consellería de Educación e Ordenación Universitaria e para os alumnos de formación permanente de adultos aplicarase o baremo fixado nos criterios prioritarios e complementarios que se especifican no anexo I da presente orde.</p>
<p>Para os ciclos formativos de acuicultura, considérase zona de influencia do centro toda a Comunidade Autónoma de Galicia.</p>
<p>As persoas que estean en posesión dunha titulación universitaria ou equivalente, independentemente da puntuación que obteñan segundo o mencionado bare</p>
<p>mo, ocuparán as últimas prazas nas listas de admisión con respecto dos demais solicitantes con outras titulacións.</p>
<p>Criterios prioritarios:</p>
<p>a) Rendemento académico.</p>
<p>b) Días de embarque (para formación permanente de adultos).</p>
<p>c) Irmáns do solicitante matriculados no centro.</p>
<p>d) Proximidade do domicilio ó centro docente.</p>
<p>Criterios complementarios:</p>
<p>a) Condición de emigrante retornado do alumno, os seus pais ou titores, nos tres últimos anos.</p>
<p>b) Situación de familia numerosa.</p>
<p>c) Idade (para alumnos de formación permanente de adultos).</p>
<p>d) Renda da unidade familiar.</p>
<p>Cuarto.-Adxudicación de prazas.</p>
<p>Artigo 7º</p>
<p>A valoración das solicitudes efectuaraa unha comisión cualificadora que estará formada por:</p>
<p>-O director do centro, que actuará como presidente.</p>
<p>-O xefe de estudios do centro.</p>
<p>-Un pai de alumno membro do consello escolar.</p>
<p>-Dous profesores do centro, membros do consello escolar.</p>
<p>-Un representante da Dirección Xeral de Formación Pesqueira e Investigación.</p>
<p>-O secretario do centro docente, que actuará como secretario da comisión, con voz e voto.</p>
<p>En caso de empate dirimirá o voto de calidade do presidente.</p>
<p>Artigo 8º</p>
<p>As listas de admitidos na educación secundaria obrigatoria, formación profesional de 2º grao, e formación profesional específica farase pública no taboleiro de anuncios dos centros segundo os prazos e criterios establecidos pola Consellería de Educación e Ordenación Universitaria.</p>
<p>Contra esta lista abrirase un prazo de reclamacións de 3 días naturais contados desde a súa publicación. As reclamacións serán resoltas nun prazo de 5 días naturais pola comisión e contra esta resolución poderase interpoñer recurso ordinario perante o conselleiro de Pesca, Marisqueo e Acuicultura no prazo dun mes.</p>
<p>Artigo 9º</p>
<p>A concesión ou denegación de praza seralles notificada ós interesados de acordo co disposto no artigo 89 da Lei 30/1992, do 26 de novembro, de réxime</p>
<p>xurídico das administracións públicas e do procedemento administrativo común.</p>
<p>Artigo 10º</p>
<p>Queda totalmente prohibida a incorporación de alumnos sen reserva mentres non se esgote a relación de alumnos suplentes nas distintas especialidades.</p>
<p>Quinto.-Prazos de matrícula.</p>
<p>Artigo 11º</p>
<p>Os alumnos que renoven matrícula no centro para o curso superior e teñan aprobadas tódalas asignaturas na convocatoria de xuño, así como os admitidos por primeira vez no centro para cursa-las ensinanzas de formación profesional marítimo-pesqueira, educación secundaria obrigatoria e ciclos formativos de grao medio e superior en acuicultura realizarán a súa matrícula nas datas fixadas pola Consellería de Educación e Ordenación Universitaria.</p>
<p>Os alumnos que accedan ós ciclos formativos a través da proba de acceso someteranse ós prazos e normativa que para tal fin estableza a Consellería de Educación e Ordenación Universitaria para o curso 1998-1999.</p>
<p>O prazo de matrícula correspondente ós alumnos de formación náutico-pesqueira na modalidade de formación permanente de adultos, será do 2 ó 18 de setembro, ámbolos dous inclusive.</p>
<p>Artigo 12º</p>
<p>Excepcionalmente, e por motivos xustificados, a Dirección Xeral de Formación Pesqueira e Investigación poderá prorroga-lo prazo de matrícula na modalidade de formación permanente de adultos.</p>
<p>Sexto.-Incorporación.</p>
<p>Artigo 13º</p>
<p>1. Os alumnos incorporaranse á praza obtida unicamente para cursa-los estudios que se solicitaron.</p>
<p>2. Os alumnos incorporados quedarán suxeitos ás normas de réxime interno do centro.</p>
<p>Disposicións derradeiras</p>
<p>Primeira.-Facúltase o director xeral de Formación Pesqueira e Investigación para dictar tódalas normas que sexan necesarias para o desenvolvemento da presente orde.</p>
<p>Segunda.-A presente orde entrará en vigor o día seguinte ó da súa publicación do Diario Oficial de Galicia.</p>
<p>Santiago de Compostela, 22 de xuño de 1998.</p>
<p>Amancio Landín Jaráiz</p>
<p>Conselleiro de Pesca, Marisqueo e Acuicultura</p>
<p>ANEXO I</p>
<p>Baremo</p>
<p>Criterios prioritarios.</p>
<p>-Nota media de sobresaliente: 4 puntos.</p>
<p>-Nota media de notable: 3 puntos.</p>
<p>-Nota media de ben: 2 puntos.</p>
<p>-Nota media de suficiente: 1 punto.</p>
<p>-Embarque (para alumnos de formación permanente de adultos):</p>
<p>-Máis de 700 días: 5 puntos.</p>
<p>-De 500 a 700: 4 puntos.</p>
<p>-De 300 a 499: 3 puntos.</p>
<p>-De 100 a 299: 2 puntos.</p>
<p>-De 50 a 99: 1 punto.</p>
<p>-Existencia de irmáns no centro:</p>
<p>-Ós aspirantes que teñan irmáns matriculados no centro engadiránselles 2 puntos por cada un deles.</p>
<p>-Proximidade do domicilio:</p>
<p>-Alumnos con domicilio na zona de influencia do centro: 4 puntos.</p>
<p>-Alumnos con domicilio nas zonas limítrofes do centro: 3 puntos.</p>
<p>ANEXO I</p>
<p>Baremo</p>
<p>Criterios complementarios.</p>
<p>-Condición de emigrante retornado do alumno, dos seu pais ou titores nos tres últimos anos: 2 puntos.</p>
<p>-Situación de familia numerosa: 2 puntos.</p>
<p>-Idade (para alumnos de formación permanente de adultos).</p>
<p>-Maiores de 25 anos: 3 puntos.</p>
<p>-Entre 20 e 25 anos: 2 puntos.</p>
<p>-Menores de 20 anos: 1 punto.</p>
<p>-Renda familiar.</p>
<p>Xuntarase fotocopia da folla de liquidación do imposto sobre a renda das persoas físicas da unidade familiar, correspondente ó último exercicio. Cando os contribuíntes opten pola modalidade de declaración separada, presentarase fotocopia de ámbalas dúas follas da declaración.</p>
<p>Cando non se presentase a declaración do imposto sobre a renda das persoas físicas, por non te-la obriga de facela pola contía dos ingresos, cubrirá a declaración segundo o modelo que se xunta no anexo III, o cabeza de familia ou solicitante ( se alegase a súa independencia familiar e económica).</p>
<p>-Rendas iguais ou inferiores ó salario mínimo interprofesional: 2 puntos.</p>
<p>-Rendas superiores ó salario mínimo interprofesional que non supere o dobre deste: 1 punto.</p>
<p>En ningún caso se computarán as circunstancias alegadas e non xustificadas debidamente.</p>
<p>5152</p>

