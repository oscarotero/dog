---
date: '1998-06-29'
id: E0CA
page: 7
number: 123
agency: INSTITUTO GALEGO DE ESTATÍSTICA
section: III. OUTRAS DISPOSICIÓNS
title: >-
  Resolución do 4 de xuño de 1998 pola que se convocan tres bolsas para
  colaborar en proxectos cofinanciados con fondos comunitarios na área da
  estatística pública, no Instituto Galego de Estatística.
range: Resolución
url: 'https://www.xunta.gal/dog/Publicados/1998/19980629/AnuncioE0CA_gl.html'
---
<p>A Lei 9/1988, do 19 de xullo, de estatística de Galicia, regula os principios e as normas nas que se basea a actividade estatística da Comunidade Autónoma, encomendándolle ó Instituto Galego de Estatística (IGE), entre outras funcións, o impulso e fomento da investigación estatística que contribúa a mellora-lo coñecemento da realidade social e económica de Galicia, así como o perfeccionamento profesional do persoal estatístico da Comunidade Autónoma.</p>
<p>Coa finalidade de fomenta-la formación e investigación, o IGE considera necesaria a convocatoria de tres bolsas dirixidas á formación de persoal cualificado na área da estatística pública.</p>
<p>Por todo isto, esta dirección resolve facer pública a presente convocatoria, que se aterá ás seguintes bases:</p>
<p>Primeira.-Obxecto.</p>
<p>Convócanse tres bolsas para colaborar en proxectos cofinanciados con fondos comunitarios na área da estatística pública. As bolsas concederanse para calquera das titulacións previstas no artigo 1 da Lei 12/1992, do 9 de novembro, de creación de determinadas escalas de persoal funcionario ó servicio da Xunta de Galicia.</p>
<p>Segunda.-Requisitos dos solicitantes.</p>
<p>Poderán solicitar estas bolsas aquelas persoas que reúnan os seguintes requisitos no momento de remata-lo prazo de presentación de solicitudes :</p>
<p>1. Posuí-la nacionalidade dun Estado membro da Unión Europea, e ser veciño ou estar domiciliado en calquera dos municipios da Comunidade Autónoma de Galicia.</p>
<p>2. Ter iniciado os estudios relativos á correspondente licenciatura ou enxeñería durante o curso 1991/1992 ou posteriores, e estar en posesión dalgunha das seguintes titulacións: socioloxía, informática, matemáticas, económicas, ciencias empresarais ou enxeñería.</p>
<p>3. Non ter sido separado do servicio de calquera das administracións públicas mediante expediente disciplinario.</p>
<p>4. Non ter sido beneficiario doutra bolsa de formación ou investigación estatística convocada polo IGE.</p>
<p>Terceira.-Presentación, formalización e prazo das solicitudes.</p>
<p>As solicitudes formalizaranse no impreso que se achega como anexo a esta convocatoria, presenta</p>
<p>ranse no rexistro xeral deste organismo, sito na rúa Ramón Piñeiro, 27, 3º 15702 Santiago de Compostela, ou nos rexistros dos demais órganos e oficinas ós que se refire o artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>As solicitudes deberán ir acompañadas da seguinte documentación en orixinal ou fotocopia debidamente compulsada :</p>
<p>-Documento nacional de identidade e NIF. No suposto de ser nacional dun Estado membro da Unión Europea, deberase presenta-la documentación equivalente.</p>
<p>-Certificación do expediente académico do solicitante, coas cualificacións obtidas e data de finalización dos estudios.</p>
<p>-Currículum vitae do solicitante, no que se sinalará a formación e a experiencia no campo da estatística. Non se valorarán aqueles méritos que non estean acreditados documentalmente.</p>
<p>-Declaración expresa responsable de non ter sido separado do servicio de calquera das administracións públicas mediante expediente disciplinario.</p>
<p>-Declaración expresa responsable de non ter sido beneficiario con anterioridade doutra bolsa de formación ou investigación estatística convocada polo IGE.</p>
<p>O prazo de presentación de solicitudes será de quince días naturais, contados a partir do día seguinte ó da publicación, no Diario Oficial de Galicia, da presente convocatoria.</p>
<p>Cuarta.-Selección e avaliación das solicitudes.</p>
<p>A selección e avaliación das solicitudes levaraa a cabo unha comisión que estará integrada polos seguintes membros:</p>
<p>Presidenta: a secretaria técnica do IGE.</p>
<p>Vocais:</p>
<p>José Manuel Prada Sánchez, director do Departamento de Estatística e Investigación Operativa da Facultade de Matemáticas da Universidade de Santiago de Compostela.</p>
<p>José María Riobóo Almanzor, catedrático de Economía Aplicada (estatística económica e empresarial) da Facultade de Ciencias Económicas e Empresariais da Universidade de Santiago de Compostela.</p>
<p>Actuará como secretario un funcionario/a do IGE.</p>
<p>Rematado o prazo de presentación de solicitudes, a comisión de avaliación fará pública a lista provisoria de admitidos e excluídos, dispoñendo os interesados de cinco días naturais para presenta-las alegacións oportunas. Unha vez resoltas, exporase a relación definitiva de aspirantes admitidos.</p>
<p>A avaliación dos méritos acreditados levarase a cabo conforme o seguinte baremo :</p>
<p>-O expediente académico, ata un máximo de 4 puntos, sendo necesario acadar un mínimo de 1.25 puntos para poder ser avaliados os restantes apartados. Se o solicitante está ademais en posesión do grao de licenciado ou presenta o proxecto fin de carreira coa cualificación, engadiranse a aquel 0.5, 0.25 ou 0.1 puntos se a súa cualificación é sobresaliente, notable ou aprobado.</p>
<p>-Cursos, seminarios e outras actividades de formación directamente relacionadas coa estatística, ata un máximo de 0.5 puntos, contabilizándose 0.05 puntos por cada 20 horas recibidas.</p>
<p>-Cursos, seminarios ou otras activadades de formación directamente relacionadas con ferramentas informáticas de uso habitual no tratamento e análise de datos, ata un máximo de 0.25 puntos, contabilizándose 0.05 puntos por cada 20 horas recibidas.</p>
<p>-Participación en estudios, traballos ou proxectos directamente relacionados coa estatística, ata un máximo de 0.5 puntos.</p>
<p>-Outros méritos curriculares, ata un máximo de 0.1 puntos.</p>
<p>Os solicitantes seleccionados poderán ser convocados a unha entrevista persoal.</p>
<p>Rematada a fase de avaliación, a comisión elevará ó director do IGE unha proposta de concesión.</p>
<p>Quinta.-Resolución e notificación.</p>
<p>Vista a proposta de concesión, a presente convocatoria resolverase por resolución do director do IGE e nela designará tres titulares e seis suplentes. Esta resolución, que se publicará no DOG, e no taboleiro de anuncios do IGE, notificaráselles ós beneficiarios, de acordo co previsto na Lei 30/1992, do 26 de novembro, de réxime xurídico das administracións públicas e do procedemento administrativo común, e nela indicaráselle-la data de incorporación ó IGE.</p>
<p>Recibida a notificación, e nos cinco días seguintes, os beneficiarios deberán proceder a :</p>
<p>-Comunicar por escrito a aceptación da bolsa e de cantas obrigas se deriven do seu desfrute.</p>
<p>-Acreditar que están ó día das súas obrigas tributarias coa Seguridade Social, e non ter pendente ningunha débeda, por ningún concepto, coa Administración pública da Comunidade Autónoma, mediante documento orixinal ou fotocopia debidamente compulsada.</p>
<p>O bolseiro que non se incorporase na data establecida na notificación, ou que non presentara a documentación esixida, perderá os dereitos inherentes á bolsa. Neste suposto o director do IGE procederá á concesión da bolsa ó seleccionado que figuraba como suplente na resolución de concesión.</p>
<p>Sexta.-Contía e duración da bolsa.</p>
<p>O importe da bolsa será de cento trinta e cinco mil pesetas (135.000) brutas mensuais, que se farán efectivas, polo importe líquido, na conta bancaria que solicite o bolseiro.</p>
<p>O tempo de duración da bolsa será de doce meses contados a partir da súa incorporación ó IGE; durante este período o bolseiro terá dereito a un seguro combinado de cobertura de asistencia cirúrxica e médica, en réxime de consultorio e domiciliario.</p>
<p>Sétima.-Obrigas dos bolseiros.</p>
<p>-Cumprir co réxime de formación e investigación establecido polo director do IGE, contando co asesoramento, orientación e dirección dos funcionarios que se designen para tales efectos.</p>
<p>-Presentar antes de remata-lo período de desfrute da bolsa unha memoria referida á actividade de formación e investigación desenvolvida.</p>
<p>-Permanecer no centro un tempo non inferior a trinta horas semanais.</p>
<p>Oitava.-Renuncia á bolsa.</p>
<p>A renuncia á bolsa por parte do beneficiario, unha vez iniciado o seu desfrute, deberá comunicarse cun mínimo de quince días naturais en escrito dirixido ó director do IGE, quen poderá, polo período que falte, concederlla ó seleccionado que figure como suplente na resolución de concesión.</p>
<p>Novena.-Dotación económica e aplicación orzamentaria.</p>
<p>Para a concesión das bolsas que se convocan na presente resolución existe crédito na aplicación 05.50.441A.640.2 dos orzamentos do IGE para o ano 1998.</p>
<p>Décima.-Cláusula xeral.</p>
<p>A participación na convocatoria supón a aceptación expresa das súas bases.</p>
<p>A concesión e posterior aceptación da bolsa non supón ningún tipo de vinculación laboral entre o bolseiro e o Instituto Galego de Estatística.</p>
<p>O director poderá revoga-lo desfrute da bolsa se o bolseiro non realiza ou incumpre as tarefas que se lle asignen, ou se aquelas non reúnen os requisitos de calidade esixibles; no tal suposto, así como no de renuncia da bolsa por parte do beneficiario, o director do IGE procederá na forma prevista na base quinta desta convocatoria.</p>
<p>Disposición derradeira</p>
<p>A presente resolución entrará en vigor o día seguinte ó da súa publicación no DOG.</p>
<p>Santiago de Compostela, 4 de xuño de 1998.</p>
<p>J. Antonio Campo Andión</p>
<p>Director do Instituto Galego de Estatística</p>
<p>6125</p>

