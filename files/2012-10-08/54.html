---
date: '2012-10-08'
id: G0230-011012-9
page: 38631
number: 192
agency: Fundación Amancio Ortega Gaona e Fundación Pedro Barrié de la Maza
section: VI. Anuncios. c) Outros anuncios.
title: >-
  ANUNCIO do 5 de outubro de 2012 polo que se convocan 75 bolsas para a
  realización do primeiro curso de bacharelato en Estados Unidos nun instituto
  ou high school para o curso escolar 2013/14.
range: Anuncio
url: >-
  https://www.xunta.gal/dog/Publicados/2012/20121008/AnuncioG0230-011012-9_gl.html
---
<p>Bases do Programa de bolsas High School. Un ano académico nos Estados Unidos.</p>
    <p>I. Presentación do Programa de bolsas High School.</p>
    <p>A Fundación Amancio Ortega e a Fundación Barrié, na súa arela por melloraren o ensino e o nivel de preparación dos novos estudantes de Galicia, continúan o seu compromiso co programa de bolsas para a realización dun ano académico nun instituto de ensino público, high school, dos Estados Unidos e convocan a IV edición do programa de bolsas, segundo as bases do presente documento:</p>
    <p>1. Obxecto do Programa de bolsas High School.</p>
    <p>Realización dun ano académico nos Estados Unidos nun instituto ou high school en lingua inglesa, promovendo a aprendizaxe e o intercambio de culturas.</p>
    <p>2. Obxectivos do Programa de bolsas High School.</p>
    <p>O Programa de bolsas High School da Fundación Amancio Ortega e da Fundación Barrié persegue a consecución dos seguintes obxectivos:</p>
    <p>• Aprender inglés e mellorar as aptitudes de aprendizaxe na xente nova.</p>
    <p>• Contribuír á formación integral do estudante.</p>
    <p>• Potenciar a confianza dos estudantes e a capacidade de adaptación a un novo contorno. </p>
    <p>• Desenvolver a capacidade dos alumnos para avaliar os seus propios progresos.</p>
    <p>• Fomentar o respecto ás culturas e o intercambio de costumes.</p>
    <p>• Prepararse ante os retos dun mundo globalizado.</p>
    <p>3. Estrutura organizativa do Programa de bolsas High School.</p>
    <p>• Este programa de bolsas foi elaborado de forma conxunta pola Fundación Amancio Ortega e a Fundación Barrié, sendo estas institucións as creadoras desta iniciativa e patrocinadoras da presente convocatoria.</p>
    <p>• A FSL (Foreign Study League).</p>
    <p>Para obter a mellor eficacia, xestión e seguimento, o Programa de bolsas High School, a Fundación Amancio Ortega e a Fundación Barrié contan co apoio da FSL, empresa especializada na organización de programas de intercambio internacional de estudantes e con máis de 40 anos de experiencia con programas nos Estados Unidos.</p>
    <p>• O Council on International Educational Exchange (CIEE).</p>
    <p>É unha organización educativa non gobernamental recoñecida pola UNESCO; constitúe a estrutura humana de apoio da FSL nos Estados Unidos. Institución fundada en 1947, que actualmente conta con máis de 800 profesionais en 30 países e cunha eficaz rede de voluntariado de profesionais da educación.</p>
    <p>II. Condicións de participación no Programa de bolsas High School da Fundación Amancio Ortega e a Fundación Barrié.</p>
    <p>Os alumnos que desexen inscribirse no Programa de bolsas da Fundación Amancio Ortega e a Fundación Barrié deberán cumprir os requisitos e as condicións estipulados nesta convocatoria de bolsas. Estas disposicións serán as únicas valoradas e cuantificadas para a selección:</p>
    <p>1. Ter cumpridos 15 anos antes do 1 de agosto de 2013.</p>
    <p>2. Ser alumno de 4º de educación secundaria obrigatoria (ESO) nun centro de ensino en Galicia.</p>
    <p>3. Ter, como termo medio académico, unha media mínima de 7,5 puntos no curso escolar anterior á solicitude (3º curso de ESO), certificada polo centro de ensino.</p>
    <p>4. A cualificación da materia de inglés do curso anterior deberá ser como mínimo de 7 puntos, certificada polo centro de ensino.</p>
    <p>5. Presentar o formulario de inscrición debidamente cuberto e enviado a través da web www.becashighschool.org</p>
    <p>6. Todos os alumnos deberán presentar o certificado correspondente ás declaracións de IRPF do exercicio do ano anterior, expedido pola Axencia Estatal de Administración Tributaria, coa finalidade de establecer a renda per cápita da unidade familiar. No caso de solicitantes que formen parte de unidades familiares non obrigadas a declarar, deberá achegarse certificación expedida pola Axencia Estatal de Administración Tributaria, acreditativa da ausencia de datos, e, ademais, achegar información fidedigna sobre a situación económica de renda e patrimonio, polos medios que se consideren oportunos. </p>
    <p>Os requirimentos arriba mencionados son obrigatorios para participar no Programa de bolsas High School. En calquera caso, a Fundación Amancio Ortega e a Fundación Barrié resérvanse o dereito a comprobar, polos medios que consideren oportunos, a veracidade dos datos achegados.</p>
    <p>A participación nesta convocatoria de bolsas implica a aceptación expresa da súa resolución, a cal se considerará vinculante e inapelable para todos os participantes neste programa de bolsas.</p>
    <p>III. Selección dos aspirantes.</p>
    <p>– Fase de preselección.</p>
    <p>Será automaticamente preseleccionado un máximo de 150 alumnos entre todas as solicitudes recibidas correctamente, segundo a epígrafe II das presentes bases, e de acordo cos seguintes criterios:</p>
    <p>1. Expediente académico de 3º curso de ESO.</p>
    <p>2. Última nota de inglés. De non ter elixido a materia de inglés no centro escolar, aceptaranse outros certificados oficiais de idioma que xustifiquen o seu coñecemento. Neste suposto, o candidato debe incluír unha nota numérica equivalente á nota do seu certificado, que será revisada polo Departamento de Xestión do Programa de bolsas High School.</p>
    <p>A Fundación Amancio Ortega e a Fundación Barrié darán a coñecer a listaxe dos alumnos preseleccionados a través da páxina web www.becashighschool.org</p>
    <p>– Fase de selección final.</p>
    <p>Os alumnos preseleccionados serán convocados pola Fundación Amancio Ortega e a Fundación Barrié para a realización dunha proba de nivel oral e escrito dos seus coñecementos de lingua inglesa.</p>
    <p>Ademais da proba de inglés, os alumnos realizarán unha entrevista persoal co fin de achegar toda a documentación obrigatoria segundo as condicións de participación, que permita verificar a autenticidade dos datos achegados no formulario de inscrición en liña. Ademais, será imprescindible achegar documentación complementaria para continuar o proceso de selección.</p>
    <p>De maneira particular:</p>
    <p>• O formulario cuberto e enviado con anterioridade, impreso e asinado polo alumno e polos seus pais e/ou titores.</p>
    <p>• Un certificado médico que garanta o seu estado de boa saúde.</p>
    <p>• Un documento que acredite o réxime de custodia do alumno solicitante, se for aplicable ao caso.</p>
    <p>Os resultados da proba de inglés serán combinados co nivel de renda per cápita para obter a puntuación final de cada solicitante preseleccionado.</p>
    <p>Daráselles preferencia na selección final a aqueles candidatos con renda per cápita inferior. </p>
    <p>Todos os alumnos que sexan finalmente seleccionados para o Programa de bolsas High School 2013/14 deberán aceptar expresamente as normas e os procedementos de conduta do programa. Esta aceptación será asinada mediante un acordo persoal entre o alumno, os seus pais, titores e/ou representantes legais, coa FSL e as fundacións patrocinadoras (ver documento «Normativa do programa»).</p>
    <p>IV. Contido xeral das bolsas High School.</p>
    <p>– Fase I. Preparación e saída (España).</p>
    <p>• Familia de acollida para cada estudante que participe no Programa de bolsas High School nos Estados Unidos. </p>
    <p>• High school de acollida de cada estudante, entre máis de 18.000 centros de referencia repartidos por toda a Unión Americana.</p>
    <p>• Escolarización nun centro educativo público ou high school dos Estados Unidos durante un curso escolar (10 meses, entre agosto e maio, aproximadamente do seguinte ano). </p>
    <p>• Tramitación e obtención do visado necesario para a entrada e permanencia no país durante a duración da bolsa.</p>
    <p>• Viaxes e desprazamentos desde Galicia até a poboación de destino nos Estados Unidos.</p>
    <p>• Asesoramento na elección de materias, tendo en conta as normas establecidas polo Ministerio de Educación e a Comunidade Autónoma de Galicia para a validación de estudos.</p>
    <p>– Fase II. Estadía nos Estados Unidos.</p>
    <p>• Acompañamento á reunión xeral de orientación e introdución á cultura americana e procedementos legais do país, en Nova York.</p>
    <p>• Asistencia e apoio nos aeroportos para o traslado e chegada dos estudantes ao seu destino.</p>
    <p>• Seguimento continuo do alumno e da súa vida académica familiar, por un coordinador local da organización de apoio nos Estados Unidos (CIEE). O equipo de coordinadores locais está supervisado, pola súa vez, por un director de programa nos Estados Unidos, en comunicación permanente coas fundacións.</p>
    <p>• Axuda monetaria para os gastos menores, que se lle aboará mensualmente ao alumno, por un período de 10 meses entre agosto de 2013 e maio de 2014 (ambos os dous incluídos). Farase efectiva unha vez comece os estudos na high school seleccionada e a través dunha conta bancaria aberta en Banco Pastor.</p>
    <p>• Servizo de atención permanente durante as 24 horas á disposición dos alumnos e dos pais.</p>
    <p>• Seguro de responsabilidade civil e asistencia sanitaria.</p>
    <p>– Fase III. Volta á cidade de orixe.</p>
    <p>• Viaxes e desprazamentos de volta desde a poboación de destino nos Estados Unidos até Galicia.</p>
    <p>• Tramitación da validación do curso académico realizado nos Estados Unidos.</p>
    <p>A Coruña, 5 de outubro de 2012</p>
    <table>
     <tbody>
      <tr>
       <td>Óscar Ortega Chávez&lt;br&gt;Director xeral da Fundación Amancio Ortega</td>
       <td>&amp;nbsp;&amp;nbsp;&amp;nbsp;&amp;nbsp;Javier López Martínez&lt;br&gt;&amp;nbsp;&amp;nbsp;&amp;nbsp;&amp;nbsp;Director xeral da Fundación Barrié</td>
      </tr>
     </tbody>
    </table>

