---
date: '2008-05-05'
page: 7
number: 85
agency: CONSELLERÍA DE TRABALLO
section: I. DISPOSICIÓNS XERAIS
title: >-
  Orde do 28 de abril de 2008 pola que se establece o procedemento e os
  requisitos para acadar os acordos sobre a taxa de estabilidade en sectores de
  actividade.
range: Orde
---
<p>Mediante o Decreto 289/1997, do 9 de outubro, esta comunidade autónoma asumiu as funcións e servizos transferidos pola Administración do Estado relativos á xestión realizada polo Instituto Nacional de Emprego no ámbito do traballo, o emprego e a formación e, a través do Decreto 211/2005, do 11 de agosto, polo que se fixa a estrutura orgánica dos departamentos da Xunta de Galicia e mais o Decreto 536/2005, do 6 de outubro, polo que se establece a súa estrutura orgánica, modificado polo Decreto 20/2007, do 22 de febreiro, e polo Decreto 14/2008, do 7 de febreiro, a Consellería de Traballo asume o exercicio das competencias e funcións, entre outras materias, no relativo ás políticas activas de emprego.</p>
<p>Correspóndelle agora a esta consellería a xestión das políticas activas de emprego no marco establecido no artigo 40 da Constitución española, na Lei 56/2003, do 16 de decembro, de emprego, nos artigos 29 e 30 do Estatuto de autonomía de Galicia, nos obxectivos de crecemento e emprego da Unión Europea, e no novo Acordo sobre obxectivos e medidas de emprego de Galicia e sobre o novo modelo do Servizo Público de Emprego.</p>
<p>Impulsado polo Goberno galego o proceso de Diálogo Social de Galicia, e como resultado deste, a Xunta de Galicia, a Confederación de Empresarios de Galicia (CEG), UGT-Galicia e o Sindicato Nacional de CC.OO. de Galicia subscribiron o 5 de febreiro de 2007 o Acordo sobre obxectivos e medidas de emprego de Galicia, que establece os obxectivos que cómpre acadar en materia de emprego na liña de converxencia coa media do Estado e coa de Europa, e as medidas e recursos que se implementarán cara á consecución destes obxectivos, iniciándose unha nova etapa no marco das relacións laborais.</p>
<p>Neste acordo establécese, entre outros, o obxectivo de incrementar a taxa de estabilidade no emprego incrementándoa entre 10 e 12 puntos. Para iso proponse, ademais doutras medidas, a de poñer en marcha programas de promoción e xestión de plans de estabilidade que establezan taxas sectoriais para acadar e que analicen a situación dos distintos sectores de actividade e o establecemento de cláusulas de estabilidade específicas nos convenios colectivos.</p>
<p>Sendo a vontade dos asinantes dos citados acordos sobre obxectivos e medidas de emprego seguir a traballar no camiño marcado por este proceso de concertación para os efectos de consolidar e desenvolver os obxectivos a prol dun mercado de traballo galego máis competitivo, produtivo, estable, igual e seguro, a Consellería de Traballo, consciente da importancia de que as taxas de estabilidade dos diferentes sectores de actividade se determinen mediante un acordo sectorial consensuado e pactado no ámbito territorial de Galicia, regula para o ano 2008, nunha orde independente da dos incentivos á contratación por conta allea vinculados a plans de estabilidade, o procedemento e os requisitos para acadar os acordos sobre a taxa de estabilidade nos diferentes sectores de actividade.</p>
<p>Así, nesta orde establécense, ademais do procedemento e os requisitos que deberán reunir os acordos sobre a taxa sectorial de estabilidade, os sectores produtivos que poderán ser obxecto de acordo sobre a taxa sectorial de actividade, todo iso coa finalidade da súa aplicación á orde da Consellería de Traballo que regule o programa de incentivos aos plans empresariais de estabilidade no emprego para o ano 2008.</p>
<p>Como continuidade do establecido no ano 2007, nesta orde defínense cinco sectores de actividade específicos, caracterizados por ter altos niveis de estacionalidade, que poderán ser obxecto de acordo sobre a taxa sectorial de estabilidade. A estes cinco, e para o ano 2008, engádense pola súa importancia no tecido produtivo galego as industrias agroalimentarias. Nas actividades económicas onde haxa un convenio colectivo sectorial, partindo do principio da autonomía das partes e cara a potenciar o establecemento de cláusulas de estabilidade nos convenios, poderanse realizar pactos sectoriais de estabilidade co mesmo procedemento que nos seis sectores mencionados.</p>
<p>En todos estes pactos de estabilidade fixarase a taxa existente no sector ou na empresa e a taxa para acadar no ano 2008 e deberase establecer un procedemento de seguimento e análise do sector.</p>
<p>Por todo o exposto, e no desenvolvemento da planificación presentada ante o Comité Autonómico de Emprego, na súa reunión do día 28 de novembro de 2007, consultado o Consello Galego de Relacións Laborais, e no exercicio das facultades que me confire o artigo 34 da Lei 1/1983, do 22 de febreiro, reguladora da Xunta e da súa Presidencia,</p>
<p>DISPOÑO:</p>
<p>Capítulo I</p>
<p>Artigo 1º.-Obxecto e finalidade.</p>
<p>Esta orde ten por obxecto establecer o procedemento e os requisitos que deberán reunir os acordos sobre a taxa sectorial de estabilidade coa finalidade da súa aplicación á orde da Consellería de Traballo que regule o programa de incentivos aos plans empresariais de estabilidade no emprego.</p>
<p>Artigo 2º.-Ámbito de aplicación.</p>
<p>1. Os sectores produtivos que poderán ser obxecto de acordo sobre a taxa sectorial de estabilidade son:</p>
<p>a) Agricultura, gandaría, caza e silvicultura. CNAE: 01, 02.</p>
<p>b) Industria téxtil e da confección. CNAE: 17, 18.</p>
<p>c) Construción. CNAE: 45.</p>
<p>d) Comercio retallista, agás o comercio de vehículos de motor, motocicletas e ciclomotores; reparación. CNAE: 52.</p>
<p>e) Hostalaría. CNAE: 55.</p>
<p>f) Industrias agroalimentarias. CNAE: 15.</p>
<p>2. Poderán acadar estes acordos ademais todos aqueles sectores de actividade nos que exista un convenio colectivo sectorial, inclúa ou non unha cláusula sobre a taxa de estabilidade no sector.</p>
<p>Artigo 3º.-Contido do acordo.</p>
<p>O acordo sobre a taxa sectorial de estabilidade deberá establecer:</p>
<p>a) A taxa de estabilidade inicial do sector.</p>
<p>-Nos pactos de sectores produtivos, esta taxa será a taxa de estabilidade mínima acordada no ano 2007. De non existir esta, acordarase unha polas partes lexitimadas.</p>
<p>-Nos pactos no ámbito de convenios sectoriais, esta taxa será a taxa de estabilidade mínima acordada no ano anterior ou, no seu defecto, a establecida no convenio sectorial. De non existir ningunha destas posibilidades, acordarase unha polas partes lexitimadas.</p>
<p>b) A taxa de estabilidade mínima que deberán acadar as empresas para poder acceder aos incentivos do programa de plans empresariais de estabilidade no emprego no ano 2008 deberá ser superior á taxa de estabilidade inicial.</p>
<p>Artigo 4º.-Partes lexitimadas para a súa sinatura.</p>
<p>Para os efectos destes acordos estarán lexitimados para a súa sinatura calquera das seguintes:</p>
<p>1. As organización sindicais e empresariais intersectoriais máis representativas en Galicia.</p>
<p>2. As partes lexitimadas para negociar o convenio colectivo sectorial correspondente.</p>
<p>Os acordos acadaranse no seo do Consello Galego de Relacións Laborais.</p>
<p>O Consello prestaralles ás partes lexitimadas que o soliciten o apoio técnico e o asesoramento que neste proceso precisen.</p>
<p>Artigo 5º.-Prazos.</p>
<p>Os acordos sobre a taxa sectorial de estabilidade obxecto desta orde deberán asinarse e enviaránselle ao Consello Galego de Relacións Laborais ata 45 días despois da publicación desta orde.</p>
<p>Artigo 6º.-Publicidade.</p>
<p>Os acordos sobre a taxa sectorial de estabilidade acadados publicaranse no DOG como resolución do director xeral de Promoción do Emprego co visto e prace do conselleiro de Traballo.</p>
<p>Artigo 7º.-Ausencia de acordo.</p>
<p>Nos quince días seguintes ao remate do prazo establecido no artigo 5º desta orde publicarase resolución do director xeral de Promoción do Emprego na cal se establecerá tanto a taxa inicial do sector como a taxa de estabilidade mínima que hai que acadar respecto dos sectores do artigo 2º.1, nos que non houbese acordo sobre a taxa sectorial de estabilidade.</p>
<p>Artigo 8º.-Análise de aplicación dos acordos.</p>
<p>Cada acordo sobre a taxa sectorial de estabilidade establecerá unha subcomisión o fin de analizar a contratación indefinida e temporal do propio sector no seo de cada comité provincial de emprego e de seguimento da contratación laboral. Esta subcomisión poderá solicitar aquela información que considere oportuna, co fin de analizar as causas da temporalidade no sector para o cal, se é o caso, realizará unha mostraxe entre empresas do sector.</p>
<p>Artigo 9º.-Vixencia dos acordos.</p>
<p>Os acordos acadados ao abeiro desta orde terán vixencia no ano 2008.</p>
<p>Disposicións derradeiras</p>
<p>Primeira.-Facúltase o director xeral de Promoción do Emprego para que dite, no ámbito das súas competencias, as resolucións e instrucións necesarias para o desenvolvemento e cumprimento desta orde.</p>
<p>Segunda. Esta orde entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, 28 de abril de 2008.</p>
<p>Ricardo Jacinto Varela Sánchez</p>
<p>Conselleiro de Traballo</p>

