---
date: '2008-10-16'
page: 18
number: 201
agency: CONSELLERÍA DE EDUCACIÓN E ORDENACIÓN UNIVERSITARIA
section: I. DISPOSICIÓNS XERAIS
title: >-
  Resolución do 2 de setembro de 2008, da Dirección Xeral de Formación
  Profesional e Ensinanzas Especiais, pola que se establece o perfil do programa
  de cualificación profesional inicial de pesca e transporte marítimo en
  Galicia.
range: Resolución
---
<p>O Real decreto 295/2004, do 20 de febreiro, estableceu, entre outras, a cualificación profesional de nivel 1 de operacións en pesca e transporte marítimo, pertencente á familia profesional marítimo-pesqueira, así como os módulos formativos asociados ás unidades de competencia de que se compón.</p>
<p>A Orde do 13 de maio de 2008 pola que se regulan os programas de cualificación profesional inicial na Comunidade Autónoma de Galicia establece no seu artigo 8 que os currículos dos módulos específicos dos perfís profesionais que se establezan se desenvolverán por medio de resolución da Dirección Xeral de Formación Profesional e Ensinanzas Especiais e que deberán tomar como referencia os módulos formativos asociados ás unidades de competencia que inclúa o perfil.</p>
<p>Na súa virtude, esta dirección xeral</p>
<p>RESOLVE:</p>
<p>Primeiro.-Obxecto.</p>
<p>Esta resolución ten por obxecto o establecemento do perfil profesional do programa de cualificación profesional inicial de pesca e transporte marítimo en Galicia.</p>
<p>Segundo.-Identificación.</p>
<p>O programa de cualificación profesional inicial de pesca e transporte marítimo queda identificado polos seguintes elementos:</p>
<p>-Denominación: pesca e transporte marítimo.</p>
<p>-Nivel: programa de cualificación profesional inicial.</p>
<p>-Duración: 580 horas.</p>
<p>-Familia profesional: marítimo-pesqueira.</p>
<p>Terceiro.-Competencia xeral.</p>
<p>Executar con precisión as ordes dadas ao temoneiro, cumprir cos deberes do servizo de vixía e garda na ponte de navegación e na máquina do buque, apoiando nos traballos de manobra, carga, descarga e pesca, e responder correctamente ás situacións de emerxencia.</p>
<p>Cuarto.-Competencias profesionais, persoais e sociais.</p>
<p>As competencias profesionais, persoais e sociais deste programa de cualificación profesional inicial son as que se relacionan a seguir:</p>
<p>a) Apoiar nas manobras de atracada, fondeadura e remolque, seguindo instrucións do capitán ou patrón e as boas prácticas mariñeiras.</p>
<p>b) Apoiar o oficial ou patrón na garda de porto ou fondeadura, seguindo instrucións e boas prácticas mariñeiras.</p>
<p>c) Apoiar nas operacións de control periódico dos equipamentos de seguridade individuais e colectivos do buque.</p>
<p>d) Gobernar o buque en modo manual ou automático utilizando os compases magnéticos e o xirocompás, e cumprindo as ordes recibidas en galego, castelán e inglés.</p>
<p>e) Realizar o servizo de vixilancia na ponte de navegación baixo as ordes do oficial encargado da garda.</p>
<p>f) Levar a cabo unha garda adecuada aos deberes da mariñeiría que forma parte da garda da cámara de máquinas e caldeiras.</p>
<p>g) Informar e tomar medidas iniciais ao ter coñecemento dunha emerxencia, consonte as boas prácticas mariñeiras.</p>
<p>h) Apoiar nas operacións de arranxamento e alistamento dos equipamentos de pesca na cuberta previas ás operacións de pesca.</p>
<p>i) Apoiar nas operacións de arranxamento e alistamento dos equipamentos de pesca colaborando na largada e na viraxe de aparellos de palangre, artes de arrastre e cerco, seguindo as instrucións do contramestre e as boas prácticas mariñeiras.</p>
<p>j) Adoptar as medidas correctas nos casos de emerxencia e distinguir os sinais de alarma.</p>
<p>k) Abandonar o buque e sobrevivir na auga ou a bordo da embarcación de supervivencia.</p>
<p>l) Colaborar na extinción de incendios utilizando a indumentaria e o equipamento adecuados, manexando aparellos de respiración autónomos cando cumpra.</p>
<p>m) Cumprir as normas de seguridade no traballo, utilizando os equipamentos de seguridade e protección axeitados.</p>
<p>n) Dar a alarma e o diagnóstico dos accidentes ou das emerxencias de tipo médico, de forma adecuada e no momento correcto.</p>
<p>o) Reducir ao mínimo o risco de agravar os danos propios e os das vítimas, en caso de accidente.</p>
<p>p) Seguir os procedementos organizativos establecidos para a protección do medio mariño.</p>
<p>Quinto.-Relación de cualificacións e unidades de competencia do Catálogo nacional das cualificacións profesionais incluídas no perfil profesional.</p>
<p>Cualificacións profesionais completas incluídas no perfil:</p>
<p>Operacións en pesca e transporte marítimo, MAP004_1 (Real decreto 295/2004), que abrangue as seguintes unidades de competencia:</p>
<p>-UC0010_1: contribuír ás operacións básicas de arranxamento, manobra e mantemento do buque.</p>
<p>-UC0011_1: realizar as gardas de navegación e goberno do buque.</p>
<p>-UC0012_1: realizar as actividades extractivas da pesca.</p>
<p>Sexto.-Contorno profesional.</p>
<p>1. Ámbito profesional. Desenvolve a súa actividade tanto en buques pesqueiros, sen límites, como en buques dedicados ao transporte, á seguridade e ao salvamento marítimo.</p>
<p>2. Sectores produtivos. Localízase nos seguintes sectores:</p>
<p>-Extractivo de recursos pesqueiros.</p>
<p>-Servizos: transporte marítimo de mercadorías.</p>
<p>-Servizos: salvamento e seguridade marítima.</p>
<p>3. Ocupacións e postos de traballo salientables:</p>
<p>-Mariñeiro/a de ponte, de pesca e mercante.</p>
<p>-Mariñeiro/a de máquinas, de pesca e mercante.</p>
<p>-Contramestre.</p>
<p>Sétimo.-Módulos específicos.</p>
<p>1. Os módulos específicos toman como referentes os módulos formativos asociados ás unidades de competencia de que se compón o perfil profesional, así como da formación que establece o código de formación do Convenio internacional sobre normas de formación, titulación e garda da xente de mar de 1978, para os mariñeiros que forman parte da garda de navegación establecida na sección A-II/4, os mariñeiros que forman parte da garda de cámara de máquinas da sección AIII/4, os requisitos de formación básica en aspectos de seguridade da sección A-VI/I, traspostos á lexislación española mediante a Orde FOM/2296/2002, do 4 de setembro (BOE nº 226, do 20 de setembro), pola que se regulan os programas de formación dos títulos profesionais de mariñeiros. Iso queda desenvolvido no anexo I desta resolución.</p>
<p>2. Son os que se relacionan a seguir:</p>
<p>-ME0073: manobra e mantemento do buque.</p>
<p>-ME0074: garda de navegación e goberno do buque.</p>
<p>-ME0075: extracción da pesca.</p>
<p>-ME0076: garda de navegación na cámara de máquinas e operacións auxiliares.</p>
<p>-ME0077: seguridade, primeiros auxilios e respecto polo ambiente.</p>
<p>-ME0078: formación en centros de traballo.</p>
<p>Oitavo.-Espazos e equipamentos.</p>
<p>1. Os espazos e os equipamentos mínimos necesarios para o desenvolvemento das ensinanzas deste perfil profesional son os establecidos no anexo II desta resolución.</p>
<p>2. Os espazos formativos establecidos poden ser ocupados por diferentes grupos de alumnado.</p>
<p>3. Non cómpre que os espazos formativos se diferencien mediante pechamentos.</p>
<p>Noveno.-Profesorado e persoas formadoras.</p>
<p>1. A atribución docente dos módulos específicos que constitúen as ensinanzas deste perfil profesional nos programas de cualificación profesional inicial impartidos en centros de ensino públicos dependentes da Consellería de Educación e Ordenación Universitaria establécense no anexo III A) desta resolución.</p>
<p>2. As titulacións requiridas para a impartición dos módulos específicos que conforman o perfil profesional nos programas de cualificación profesional inicial para os centros de titularidade privada ou doutras administracións distintas da educativa establécense no anexo III B) desta resolución.</p>
<p>3. O perfil das persoas formadoras que impartan os módulos específicos en contornos produtivos establécese no anexo IV desta resolución.</p>
<p>Décimo.-Relación de módulos específicos coas unidades de competencia do Catálogo nacional de cualificacións profesionais que inclúe o programa.</p>
<p>A relación dos módulos específicos coas unidades de competencia do Catálogo nacional de cualificacións profesionais que inclúe o programa é a que figura na táboa que se inclúe como anexo V desta resolución.</p>
<p>Décimo primeiro.-Distribución horaria dos módulos específicos.</p>
<p>A distribución horaria dos módulos específicos cursados en contornos non produtivos especifícase no anexo VI desta resolución.</p>
<p>Disposición derradeira</p>
<p>Entrada en vigor.</p>
<p>Esta resolución entrará en vigor aos vinte días da súa publicación no Diario Oficial de Galicia.</p>
<p>Santiago de Compostela, 2 de setembro de 2008.</p>
<p>Antonio Vázquez Vázquez</p>
<p>Director xeral de Formación Profesional</p>
<p>e Ensinanzas Especiais</p>
<p>ANEXO I</p>
<p>Módulos específicos</p>
<p>1. Módulo específico: manobra e mantemento do buque.</p>
<p>-Código: ME0073.</p>
<p>-Duración: 70.</p>
<p>1.1. Resultados de aprendizaxe e criterios de avaliación.</p>
<p>* RA1. Recoñece as partes, os elementos e os equipamentos do buque, así como as súas denominacións a bordo, tanto en cuberta como na ponte de goberno.</p>
<p>-CA1.1. Distinguiuse a nomenclatura das partes dun buque e dos seus elementos fixos e móbiles.</p>
<p>-CA1.2. Identificáronse as partes e os elementos do buque susceptibles de desgaste e de mantemento frecuente.</p>
<p>* RA2. Realiza destramente as operacións de carga de provisións e equipamentos do buque, a súa estiba e o seu arranxamento a son de mar.</p>
<p>-CA2.1. Recoñecéronse, nun suposto práctico, os equipamentos e as provisións, e detectouse si hai deficiencias neles.</p>
<p>-CA2.2. Arranxáronse, nun suposto práctico, os equipamentos e as provisións nos pañois de forma ordenada e a son de mar.</p>
<p>-CA2.3. Realizouse, nun suposto práctico, a trincaxe de todos os elementos móbiles e comprobáronse os peches estancos de zapóns e portelos.</p>
<p>* RA3. Colabora na execución das manobras do buque seguindo as ordes do capitán ou do patrón.</p>
<p>-CA3.1. Identificáronse os elementos necesarios para as manobras do buque.</p>
<p>-CA3.2. Recoñecéronse as frases e as expresións utilizadas nas manobras do buque.</p>
<p>-CA3.3. Describíronse as tarefas que se realizan nas manobras de atracada, desatracada, fondeadura e viraxe da áncora.</p>
<p>* RA4. Realiza destramente as operacións de conservación do casco, das superestruturas e dos equipamentos de cuberta, así como as de protección do buque.</p>
<p>-CA4.1. Identificáronse os útiles e os equipamentos de limpeza e mantemento do buque.</p>
<p>-CA4.2. Realizáronse, nun suposto práctico, os traballos de limpeza, rascadura e repintado das partes do buque que o necesiten.</p>
<p>-CA4.3. Engraxáronse e lubricáronse, nun suposto práctico, os pescantes, os guinches e as maquinillas do buque.</p>
<p>-CA4.4. Describíronse as operacións de mantemento dos extintores, das mangas, dos botes e das balsas salvavidas.</p>
<p>1.2. Contidos básicos.</p>
<p>Tecnoloxía naval:</p>
<p>-Nomenclatura das partes do buque.</p>
<p>-Elementos fixos e móbiles.</p>
<p>Manobra:</p>
<p>-Manobras básicas: atracada, desatracada, fondeadura, remolque e varada.</p>
<p>-Cabos, equipamentos auxiliares de manobra e ordes.</p>
<p>Seguridade marítima e contaminación:</p>
<p>-Control periódico dos equipamentos individuais de supervivencia no mar e loita contra incendios: equipamentos de protección persoal e equipamentos respiratorios autónomos.</p>
<p>-Control periódico dos equipamentos colectivos de supervivencia e sistemas de loita contra incendios.</p>
<p>-Procedementos elementais de protección ambiental.</p>
<p>Mantemento do buque:</p>
<p>-Mantemento dos buques de madeira, de ferro, de poliéster, etc. Tratamentos específicos.</p>
<p>-Mantemento dos elementos e dos dispositivos mecánicos e de seguridade do buque.</p>
<p>Prevención de riscos laborais:</p>
<p>-Precaucións xerais durante a realización de todas as actividades.</p>
<p>-Lei de prevención de riscos laborais.</p>
<p>Lexislación e orientación laboral:</p>
<p>-Coñecementos básicos da lexislación. Formación e orientación laboral.</p>
<p>1.3. Orientacións pedagóxicas.</p>
<p>Este módulo específico contén a formación necesaria para desempeñar a función de contribuír ás operacións básicas de arranxamento, manobra e mantemento do buque.</p>
<p>A definición desta función e as liñas de actuación no proceso de ensino e aprendizaxe que permiten alcanzar os obxectivos do módulo versarán sobre:</p>
<p>-Intervención nas operacións básicas relacionadas co arranxamento do buque.</p>
<p>-Colaboración nas manobras de atracada, desatracada, fondeadura, remolque e varada, contribuíndo á seguridade do buque.</p>
<p>-Participación nos traballos de mantemento do buque.</p>
<p>2. Módulo específico: garda de navegación e goberno do buque.</p>
<p>-Código: ME0074.</p>
<p>-Duración: 70 horas.</p>
<p>2.1. Resultados de aprendizaxe e criterios de avaliación.</p>
<p>* RA1. Realiza a garda de navegación exercendo o servizo de vixía.</p>
<p>-CA1.1. Interpretáronse as ordes e as comunicacións recibidas.</p>
<p>-CA1.2. Interpretouse a información subministrada polos equipamentos básicos de navegación e goberno.</p>
<p>-CA1.3. Identificáronse as luces ou os sinais acústicos dos buques e do balizamento.</p>
<p>-CA1.4. Describiuse o procedemento de cambio da garda.</p>
<p>-CA1.5. Nun suposto práctico, utilizáronse os sistemas de comunicacións internas do buque e os de alarma, así como o equipamento de seguridade.</p>
<p>* RA2. Goberna o buque cumprindo as ordes recibidas, mesmo se se dan en inglés.</p>
<p>-CA2.1. Mantívose o rumbo, nun suposto práctico, en todas as condicións meteorolóxicas e de navegación, dentro dos límites aceptables.</p>
<p>-CA2.2. Efectuáronse, nun suposto práctico, os cambios de rumbo.</p>
<p>-CA2.3. Interpretáronse, nun suposto práctico, as ordes e as comunicacións recibidas en distintos idiomas.</p>
<p>2.2. Contidos básicos.</p>
<p>Tecnoloxía naval:</p>
<p>-Coñecemento sobre a nomenclatura e as definicións a bordo na ponte de goberno e na cuberta do buque.</p>
<p>-Goberno do buque.</p>
<p>-Utilización dos sistemas de comunicacións internas a bordo.</p>
<p>-Utilización do compás magnético e do xirocompás.</p>
<p>-Ordes ao temón en galego, en castelán e en inglés.</p>
<p>-Paso do piloto automático ao goberno manual, e viceversa.</p>
<p>Garda de navegación:</p>
<p>-Información necesaria para realizar unha garda segura.</p>
<p>-Procedementos de entrega, realización e cambio de garda.</p>
<p>-Deberes do vixía, incluída a notificación da demora aproximada.</p>
<p>-Regulamento de abordaxes.</p>
<p>-Idea xeral do regulamento internacional de sinais.</p>
<p>-Sinais acústicos, luces e outros obxectos.</p>
<p>Manobra:</p>
<p>-Boas prácticas mariñeiras: comprobación do cadro xeral de luces de navegación e a operatividade do indicador de temón e tifón; comprobación do bo funcionamento do sistema de comunicación coa cámara de máquinas (teléfono, tuba e telégrafo).</p>
<p>Inglés:</p>
<p>-Vocabulario normalizado de navegación marítima en inglés.</p>
<p>-Ordes ao temoneiro en inglés.</p>
<p>-Aspectos relativos ás tarefas de garda.</p>
<p>-Probas prácticas de ordes ao temoneiro en inglés.</p>
<p>Seguridade marítima e contaminación:</p>
<p>-Coñecemento dos deberes en caso de emerxencia e dos sinais de alarma.</p>
<p>-Coñecemento dos sinais pirotécnicos de socorro. Radiobalizas RLS satelitarias e RESAR.</p>
<p>-Precaucións para evitar falsas alertas de socorro e medidas que se deben tomar en caso de se activaren accidentalmente.</p>
<p>-Procedementos elementais de protección ambiental.</p>
<p>2.3. Orientacións pedagóxicas.</p>
<p>Este módulo específico contén a formación necesaria para desempeñar a función de realizar as gardas de navegación e goberno do buque.</p>
<p>A definición desta función e as liñas de actuación no proceso de ensino e aprendizaxe que permiten alcanzar os obxectivos do módulo versarán sobre:</p>
<p>-Realización das gardas de navegación.</p>
<p>-Realización das manobras de goberno do buque.</p>
<p>3. Módulo específico: extracción da pesca.</p>
<p>-Código: ME0075.</p>
<p>-Duración: 150 horas.</p>
<p>3.1. Resultados de aprendizaxe e criterios de avaliación.</p>
<p>* RA1. Describe as artes de arrastre e cerco e os aparellos de palangre que se utilizan nas modalidades de pesca, a maquinaria auxiliar e os útiles de traballo asociados.</p>
<p>-CA1.1. Distinguíronse as artes ou os aparellos apropiados en función da modalidade extractiva que se practique.</p>
<p>-CA1.2. Identificáronse as partes das artes e dos aparellos.</p>
<p>-CA1.3. A través dun suposto práctico operouse coa maquinaria auxiliar para realizar as principais operacións de pesca.</p>
<p>-CA1.4. Identificáronse os útiles de traballo que se utilizan nestas actividades.</p>
<p>* RA2. Describe as manobras de largada e viraxe con aparellos de palangre, tanto na secuencia como nas peculiaridades de cada posto da devandita manobra.</p>
<p>-CA2.1. Nun suposto práctico, describiuse a sucesión temporal das fases de encarnada, largada e viraxe durante un día de traballo.</p>
<p>-CA2.2. Relatouse a fase de encarnada para cada tipo de palangre e de carnada.</p>
<p>-CA2.3. Describiuse a manobra de largada, resaltando as diferenzas no xeito de traballar segundo os diversos tipos de palangre e as condicións climatolóxicas.</p>
<p>-CA2.4. Explicouse a manobra de viraxe e a utilización de cada sistema e enumeráronse as funcións específicas do virador.</p>
<p>* RA3. Describe as manobras de largada e viraxe dunha arte de arrastre.</p>
<p>-CA3.1. Explicouse, utilizando un exemplo, a sucesión das fases de preparación da arte para a súa largada e viraxe durante un día de traballo.</p>
<p>-CA3.2. Nun suposto práctico, describiuse o proceso de disposición da arte e a localización da mariñeiría na cuberta nos momentos previos á fase de largada.</p>
<p>-CA3.3. Explicáronse, utilizando un exemplo, as manobras na fase de largada.</p>
<p>-CA3.4. Nun suposto práctico, explicáronse as manobras da fase de viraxe.</p>
<p>-CA3.5. Describiuse o proceso de baleiramento das capturas a bordo.</p>
<p>* RA4. Describe a manobra de largada e viraxe dunha arte de cerco.</p>
<p>-CA4.1. Explicouse, utilizando un exemplo, a sucesión das fases de preparación da arte para a súa largada e viraxe.</p>
<p>-CA4.2. Nun suposto práctico, describiuse o proceso de disposición da arte e a localización da mariñeiría na cuberta nos momentos previos á fase de largada.</p>
<p>-CA4.3. Explicáronse as manobras na fase de largada.</p>
<p>-CA4.4. Nun suposto práctico, explicáronse as manobras da fase de viraxe.</p>
<p>-CA4.5. Explicouse o xeito de operar co salabardo para o baleiramento do cope.</p>
<p>* RA5. Aplica métodos hixiénicos adecuados para asegurar que as capturas se reciban a bordo con garantía de calidade.</p>
<p>-CA5.1. Explicáronse as etapas necesarias para a limpeza e a desinfección das instalacións e os equipamentos.</p>
<p>-CA5.2. Explicouse o xeito en que se deben almacenar os útiles e os produtos de limpeza.</p>
<p>-CA5.3. En casos prácticos de limpeza de instalacións e equipamentos:</p>
<p>-Identificáronse os útiles e os produtos necesarios.</p>
<p>-Levouse a cabo a limpeza dun equipamento ou dunha zona de traballo.</p>
<p>-Almacenáronse correctamente os utensilios utilizados.</p>
<p>* RA6. Mantén en perfecto uso de operación os calamentos, as artes e os palangres.</p>
<p>-CA6.1. Clareouse un aparello, a través dun suposto práctico, e realizouse a reposición das brazolas e o empate de anzois, así como o mantemento das boias emisoras.</p>
<p>-CA6.2. Reparáronse, a través dun suposto práctico, pequenas avarías na arte e no calamento ocasionadas polo traballo.</p>
<p>3.2. Contidos básicos.</p>
<p>Palangre:</p>
<p>-Elementos básicos.</p>
<p>-Forma de traballo dos aparellos</p>
<p>-Manobra de largada e viraxe.</p>
<p>Artes de arrastre:</p>
<p>-Elementos básicos.</p>
<p>-Forma de traballo destas artes.</p>
<p>-Manobra de largada e viraxe.</p>
<p>Artes de cerco:</p>
<p>-Elementos básicos.</p>
<p>-Forma de traballo das artes de cerco.</p>
<p>-Manobra de largada e viraxe.</p>
<p>-Mantemento de artes e aparellos.</p>
<p>Seguridade e hixiene:</p>
<p>-Hixiene alimentaria para o persoal manipulador de alimentos.</p>
<p>-Técnicas de limpeza e desinfección de instalacións e maquinaria que estean en contacto coas materias primas.</p>
<p>-Produtos de limpeza: características, propiedades, riscos, modo de uso e tempo de actuación.</p>
<p>3.3. Orientacións pedagóxicas.</p>
<p>Este módulo específico contén a formación necesaria para desempeñar a función de realizar as actividades extractivas da pesca.</p>
<p>A definición desta función e as liñas de actuación no proceso de ensino e aprendizaxe que permiten alcanzar os obxectivos do módulo versarán sobre:</p>
<p>-Disposición do equipamento de pesca e da cuberta do buque.</p>
<p>-Execución das operacións de largada e viraxe de aparellos de palangre.</p>
<p>-Execución das operacións de largada e viraxe de aparellos da arte de arrastre.</p>
<p>-Execución das operacións de largada e viraxe de aparellos da arte de cerco.</p>
<p>4. Módulo específico: garda de navegación na cámara de máquinas e operacións auxiliares.</p>
<p>-Código: ME0076.</p>
<p>-Duración: 70 horas.</p>
<p>4.1. Resultados de aprendizaxe e criterios de avaliación.</p>
<p>* RA1. Leva a cabo a garda de navegación na cámara de máquinas atendendo as ordes dadas polo oficial encargado.</p>
<p>-CA1.1. Entendéronse as ordes con claridade e realizáronse as comunicacións de xeito claro e conciso.</p>
<p>-CA1.2. Axustouse a realización, a entrega e o cambio da garda aos procedementos aceptados.</p>
<p>-CA1.3. Comprobáronse os parámetros de presión e temperatura, coas secuencias de tempo requiridas.</p>
<p>* RA2. Leva a cabo a garda de caldeiras atendendo as ordes dadas polo oficial encargado.</p>
<p>-CA2.1. Avaliouse o estado da caldeira baseándose na información obtida dos indicadores locais e remotos e nunha inspección física (niveis de auga e presión de vapor).</p>
<p>-CA2.2. Axustáronse os parámetros e as súas secuencias de traballo segundo criterios de seguridade e de eficiencia óptima.</p>
<p>* RA3. Pon en marcha, opera e para os sistemas de abastecemento de fluídos: auga e aceites combustibles.</p>
<p>-CA3.1. Comprobouse que o circuíto estea aberto exclusivamente para realizar o abastecemento requirido.</p>
<p>-CA3.2. Comprobáronse os parámetros de presión, caudal e nivel de carga coas secuencias de tempo requiridas.</p>
<p>-CA3.3. Tomáronse as medidas preventivas para evitar a contaminación do medio mariño.</p>
<p>* RA4. Pon en marcha os equipamentos e aplica os procedementos de emerxencia.</p>
<p>-CA4.1. Tomáronse as medidas iniciais ao ter coñecemento dunha situación de emerxencia ou anómala, axustándose aos procedementos establecidos.</p>
<p>-CA4.2. Notificouse a recepción das ordes recibidas e realizáronse as comunicacións de xeito claro e conciso.</p>
<p>4.2. Contidos básicos.</p>
<p>Tecnoloxía naval:</p>
<p>-Terminoloxía utilizada nos espazos de máquinas.</p>
<p>-Nomenclatura propia das máquinas e do equipamento.</p>
<p>-Funcionamento seguro da caldeira.</p>
<p>-Grupos hidráulico e pneumático da cámara de máquinas.</p>
<p>-Xeradores e cadros eléctricos.</p>
<p>-Bombas de lastre e trasfega de fluídos.</p>
<p>-Circuítos de auga doce e salgada.</p>
<p>Garda de navegación:</p>
<p>-Información necesaria para realizar unha garda segura.</p>
<p>-Procedementos propios da garda da cámara de máquinas: entrega, realización e cambio da garda.</p>
<p>-Utilización dos sistemas de comunicacións internas a bordo.</p>
<p>Manobra:</p>
<p>-Boas prácticas mariñeiras.</p>
<p>-Alistamento dos sistemas que subministran forza eléctrica, pneumática e hidráulica suficiente para realizar as operacións de manobras de atracada, desatracada e fondeadura (xeradores eléctricos, botellas e compresores de aire comprimido e servomotor).</p>
<p>-Alistamento da bomba contra incendios.</p>
<p>-Comprobación do bo funcionamento do sistema de comunicación coa ponte de navegación (teléfono, tuba, telégrafo) e da operatividade do servomotor, do temón e do tifón.</p>
<p>Seguridade marítima e contaminación:</p>
<p>-Deberes en caso de emerxencia e sinais de alarma.</p>
<p>-Sistemas de alarma da cámara de máquinas e aptitude para distinguir as alarmas (sinais acústicos e visuais de emerxencia).</p>
<p>-Precaucións para evitar falsas alertas de socorro e medidas para tomar en caso de se activaren accidentalmente.</p>
<p>-Bombas de emerxencia contra incendios.</p>
<p>-Vías de evacuación.</p>
<p>-Localización e uso dos equipamentos de loita contra incendios nos espazos de máquinas.</p>
<p>-Procedementos elementais de protección ambiental nas operacións de toma e trasfega de combustibles e aceites, e de achicamento de sentinas.</p>
<p>Inglés:</p>
<p>-Vocabulario normalizado en inglés de elementos da cámara de máquinas.</p>
<p>-Ordes en inglés á mariñeiría das operacións da cámara de máquinas.</p>
<p>-Aspectos relativos ás tarefas de garda.</p>
<p>4.3. Orientacións pedagóxicas.</p>
<p>Este módulo específico é un módulo soporte, polo que dá resposta á necesidade de achegar unha formación adecuada para a comprensión das funcións de garda de navegación na cámara de máquinas e operacións auxiliares.</p>
<p>A definición desta función e as liñas de actuación no proceso de ensino e aprendizaxe que permiten alcanzar os obxectivos do módulo versarán sobre:</p>
<p>-Realización da garda de navegación na cámara de máquinas.</p>
<p>-Realización da garda de caldeiras.</p>
<p>-Comprobación dos sistemas de abastecemento de fluídos (auga, aceites e combustibles).</p>
<p>-Actuación ante procedementos de emerxencia.</p>
<p>5. Módulo específico: seguridade, primeiros auxilios e respecto polo ambiente.</p>
<p>-Código: ME0077.</p>
<p>-Duración: 70 horas.</p>
<p>5.1. Resultados de aprendizaxe e criterios de avaliación.</p>
<p>* RA1. Supervivencia no mar en caso de abandono do buque.</p>
<p>-CA1.1. Adoptáronse as medidas axustadas ao procedemento establecido ao identificar sinais de reunión. Realizouse unha demostración práctica de colocación dun chaleco salvavidas e dun traxe de supervivencia.</p>
<p>-CA1.2. Tomáronse as medidas individuais cunha secuencia correcta e no momento adecuado, en función das circunstancias e das condicións reinantes, e reducíronse ao mínimo os perigos e as ameazas para a supervivencia. Realizouse unha demostración práctica para saltar á auga con seguridade desde certa altura, nadar levando posto un chaleco salvavidas e manterse en flotación sen chaleco salvavidas.</p>
<p>-CA1.3. Abordouse a embarcación de supervivencia cun método apropiado, que non supoña perigo para outros superviventes. Realizouse unha demostración práctica para abordar unha embarcación de supervivencia desde o buque e desde a auga levando un chaleco salvavidas e drizar unha balsa salvavidas que estea en posición invertida levando posto un chaleco salvavidas.</p>
<p>-CA1.4. Adoptáronse procedementos e leváronse a cabo actuacións na auga, logo de abandonado o buque, que reduzan ao mínimo as ameazas para a supervivencia. Realizouse unha demostración práctica para adoptar primeiras medidas ao abordar a embarcación de supervivencia e aumentar as posibilidades de supervivencia, largar unha áncora flotante ou áncora de capa, manexar o equipamento da embarcación de supervivencia e manexar os dispositivos de localización, incluído o equipamento radioeléctrico.</p>
<p>* RA2. Reduce ao mínimo os riscos de incendio e mantén un estado de preparación que permita responder a situacións de emerxencia en que se produzan incendios.</p>
<p>-CA2.1. Adoptáronse as medidas axustadas á práctica e aos procedementos aceptados, ao se decatar dunha emerxencia. Realizouse unha demostración práctica para extinguir un incendio de hidrocarburos cun aparello de néboa e boquilla aspersoras, con po químico seco ou pulverizadores de espuma.</p>
<p>-CA2.2. Adoptáronse as medidas correctas axustadas aos procedementos establecidos, ao identificarse o sinal de emerxencia que corresponda á reunión. Realizouse unha demostración práctica para extinguir incendios con néboa ou outro axente apropiado de loita contra incendios, nun camarote ou nunha cámara de máquinas simulada onde haxa un incendio e abundante fume.</p>
<p>-CA2.3. Utilizouse a indumentaria e o equipamento adecuado, dada a natureza das operacións de loita contra incendios. Realizouse unha demostración práctica para entrar nun compartimento onde se inxectase espuma de alta expansión e atravesalo cun cable de seguridade, pero sen aparello respiratorio.</p>
<p>-CA2.4. Tomáronse as medidas individuais cunha secuencia correcta e no momento adecuado, en función das circunstancias e das condicións reinantes.</p>
<p>-CA2.5. Conseguiuse extinguir o incendio utilizando procedementos, técnicas e axentes extintores adecuados. Realizouse unha demostración práctica para utilizar distintos tipos de extintores portátiles, extinguir incendios pequenos (do equipamento eléctrico, de hidrocarburos e de propano), extinguir con auga incendios de grande envergadura, utilizando lanzas de aspersión e chorro, e extinguir incendios con espuma, po ou outro axente químico apropiado.</p>
<p>-CA2.6. Manexouse o aparello de respiración autónomo utilizando técnicas e seguindo procedementos axustados aos aceptados. Realizouse unha demostración práctica para utilizar o aparello de respiración autónomo, loitar contra o lume en espazos pechados cheos de fume levando un aparello respiratorio autónomo e levar a cabo unha operación de rescate nun espazo cheo de fume, cun aparello respiratorio.</p>
<p>* RA3. Adopta medidas inmediatas ao se producir un accidente ou outro tipo de emerxencia médica.</p>
<p>-CA3.1. Deuse a alarma de xeito adecuado e no momento oportuno, dadas as circunstancias do accidente ou da emerxencia de tipo médico.</p>
<p>-CA3.2. Efectuouse con rapidez o diagnóstico completo das causas das lesións e determinouse a súa natureza e a súa gravidade, cunha secuencia adecuada das medidas adoptadas, que non supoña unha ameaza para a vida humana.</p>
<p>-CA3.3. Reduciuse ao mínimo o risco de agravar os danos propios e os das vítimas.</p>
<p>* RA4. Adopta medidas inmediatas ao detectar unha emerxencia.</p>
<p>-CA4.1. Adoptáronse as medidas iniciais axustadas aos procedementos de resposta establecidos ao se detectar unha emerxencia.</p>
<p>-CA4.2. Transmitiuse a información de alarma de xeito rápido, claro, completo e preciso.</p>
<p>* RA5. Toma precaucións para previr a contaminación do medio mariño.</p>
<p>-CA5.1. Seguíronse os procedementos organizativos establecidos para protexer o medio mariño.</p>
<p>* RA6. Cumpre as boas prácticas de seguridade no traballo.</p>
<p>-CA6.1. Seguíronse as prácticas de seguridade no traballo e utilizáronse os equipamentos de seguridade e de protección axeitados.</p>
<p>* RA7. Comprende as ordes e faise entender en relación coas tarefas de a bordo.</p>
<p>-CA7.1. Establecéronse comunicacións claras e eficaces.</p>
<p>* RA8. Contribúe a que as relacións humanas a bordo sexan boas.</p>
<p>-CA8.1. Cumpríronse as normas de traballo e de comportamento.</p>
<p>5.2. Contidos básicos.</p>
<p>Supervivencia persoal no mar:</p>
<p>-Tipos de situacións de emerxencia: abordaxes, incendios, afundimento, etc.</p>
<p>-Dispositivos individuais e colectivos de salvamento que levan os buques.</p>
<p>-Equipamento da embarcación de supervivencia.</p>
<p>-Localización dos dispositivos persoais de salvamento.</p>
<p>-Principios de supervivencia:</p>
<p>-Formación e exercicios.</p>
<p>-Indumentaria e equipamentos de protección persoal.</p>
<p>-Necesidade de estar preparado para calquera emerxencia.</p>
<p>-Medidas que procede adoptar ao ser chamado ás estacións das embarcacións de supervivencia.</p>
<p>-Medidas que se deben adoptar cando se insta a abandonar o buque.</p>
<p>-Actuación na auga.</p>
<p>-Medidas a bordo das embarcacións de supervivencia: principais perigos para os superviventes.</p>
<p>Loita contra incendios e extinción:</p>
<p>-Organización da loita contra incendios a bordo.</p>
<p>-Localización dos dispositivos de loita contra incendios e das vías de evacuación en caso de emerxencia.</p>
<p>-Elementos do lume e da explosión.</p>
<p>-Tipos e fontes de ignición.</p>
<p>-Materiais inflamables.</p>
<p>-Risco de que se produza e de que se propague un incendio.</p>
<p>-Necesidade dunha vixilancia constante.</p>
<p>-Medidas que se deben adoptar a bordo dos buques.</p>
<p>-Detección de lume e fume e sistemas automáticos de alarma.</p>
<p>-Clasificación dos incendios e dos axentes extintores que se poden utilizar.</p>
<p>-Equipamentos de loita contra incendios e a súa localización a bordo.</p>
<p>-Instrucións en: instalacións fixas e equipamentos de loita contra incendios; equipamentos persoais, dispositivos e equipamentos de loita contra incendios; métodos, axentes e procedementos de loita contra incendios; e utilización do equipamento respiratorio para a loita contra incendios e para levar a cabo operacións de rescate.</p>
<p>Primeiros auxilios:</p>
<p>-Avaliación das necesidades das vítimas e das ameazas para a propia seguridade persoal.</p>
<p>-Estrutura e funcións do corpo humano.</p>
<p>-Medidas inmediatas que se deben adoptar en casos de emerxencia.</p>
<p>Seguridade persoal e responsabilidades sociais:</p>
<p>-Tipos de emerxencias: abordaxes, incendios, afundimentos, etc.</p>
<p>-Plans de continxencias a bordo.</p>
<p>-Sinais de emerxencia e tarefas específicas asignadas a membros da tripulación no cadro de obrigas. Postos de reunión. Uso do equipamento persoal de seguridade.</p>
<p>-Medidas que se adoptarán ao se detectar unha emerxencia, incluídos os casos de incendio, abordaxe, afundimento e vía de auga.</p>
<p>-Medidas que se adoptarán ao recibir os sinais de alarma de emerxencia.</p>
<p>-Vías de evacuación e sistemas internos de comunicación e de alarma.</p>
<p>Prevención da contaminación do medio mariño:</p>
<p>-Efectos da contaminación accidental ou operacional do medio mariño.</p>
<p>-Procedementos básicos de protección ambiental.</p>
<p>Seguridade no traballo:</p>
<p>-Importancia da adopción de prácticas de seguridade no traballo.</p>
<p>-Dispositivos de protección e seguridade dispoñibles para se protexer contra os perigos durante o traballo.</p>
<p>-Precaucións que se adoptarán antes de entrar en espazos pechados.</p>
<p>-Familiarización coas medidas internacionais sobre prevención de accidentes e medicina ocupacional.</p>
<p>-Aptitude para entender ordes e para se comunicar cos demais en relación coas tarefas de a bordo.</p>
<p>Relacións humanas a bordo:</p>
<p>-Importancia de manter boas relacións profesionais e humanas a bordo.</p>
<p>-Responsabilidades sociais, condicións laborais, dereitos e obrigas individuais. Perigo do consumo de drogas e do abuso do alcohol.</p>
<p>5.3. Orientacións pedagóxicas.</p>
<p>Este módulo específico é un módulo soporte, polo que dá resposta á necesidade de achegar unha formación axeitada para a comprensión das funcións de seguridade, primeiros auxilios e respecto polo ambiente.</p>
<p>A definición desta función e as liñas de actuación no proceso de ensino e aprendizaxe que permiten alcanzar os obxectivos do módulo versarán sobre:</p>
<p>-Actuación ante o abandono do buque.</p>
<p>-Actuación ante accidente ou emerxencia (médica, incendio, etc.).</p>
<p>-Prevención da contaminación do medio mariño.</p>
<p>-Cumprimento da seguridade do traballo.</p>
<p>6. Módulo específico: formación en centros de traballo.</p>
<p>-Código: ME0078.</p>
<p>-Duración: 160 horas.</p>
<p>6.1. Resultados de aprendizaxe e criterios de avaliación.</p>
<p>* RA1. Apoiar nas tarefas de cuberta atendendo ás instrucións do contramestre e ás normas de seguridade.</p>
<p>-CA1.1. Colaborouse na execución das operacións de trincaxe de todos os elementos móbiles.</p>
<p>-CA1.2. Manexáronse con seguridade e destreza os cabos, os cables, as defensas, etc., nas manobras con guindastres, aparellos, guinches, molinetes, cabrestantes, etc.</p>
<p>* RA2. Apoiar nas tarefas de supervisión e control periódicos dos equipamentos de supervivencia e loita contra incendios.</p>
<p>-CA2.1. Colaborouse na revisión dos equipamentos individuais de salvamento (chalecos e traxes de inmersión) e informouse do seu estado de conservación.</p>
<p>-CA2.2. Colaborouse na revisión dos equipamentos colectivos de salvamento (botes e os seus equipamentos, balsas e sistemas de posta en flotación) e informouse do seu estado de conservación.</p>
<p>-CA2.3. Colaborouse na revisión dos equipamentos manuais contra incendios (extintores portátiles, estacións, manga e sistemas fixos de extinción), e informouse do seu estado operativo.</p>
<p>-CA2.4. Colaborouse na revisión do sistema de alarma xeral do buque e informouse do seu estado operativo.</p>
<p>* RA3. Apoiar o servizo de vixía da garda de navegación na ponte seguindo as instrucións do oficial encargado:</p>
<p>-CA3.1. Colaborouse na detección de sinais acústicos, luces ou outros obxectos e informouse das demoras aproximadas.</p>
<p>-CA3.2. Informouse a seguinte quenda e o oficial encargado ao entrar e ao saír de garda.</p>
<p>* RA4. Realizar, baixo supervisión, o servizo de temoneiro en augas abertas.</p>
<p>-CA4.1. Mantívose o rumbo sostido co temón e efectuáronse os cambios de rumbo segundo as ordes recibidas.</p>
<p>-CA4.2. Cambiouse correctamente o modo de goberno de manual a automático, e viceversa.</p>
<p>-CA4.5. Informouse a seguinte quenda e o oficial encargado ao entrar e ao saír de garda.</p>
<p>* RA5. Apoiar as operacións de pesca e arranxamento de artes e aparellos de pesca.</p>
<p>-CA5.1. Colaborouse nas manobras de largada e viraxe das artes e dos aparellos de pesca.</p>
<p>-CA5.2. Colaborouse no arranxamento e na reparación de pequenas avarías nas artes, nos aparellos e no calamento de pesca.</p>
<p>* RA6. Apoiar nas operacións con combustibles e fluídos contaminantes.</p>
<p>-CA6.1. Colaborouse na tarefa de toma de combustible, logo da comprobación do circuíto, cumprindo as normas de seguridade establecidas e consonte as medidas de prevención do medio mariño.</p>
<p>-CA6.2. Colaborouse na operación de trasfega de consumos aos tanques de diario a través dos sistemas e das instalacións auxiliares, logo da comprobación do circuíto, cumprindo as normas de seguridade establecidas e consonte as medidas de prevención do medio mariño.</p>
<p>* RA7. Apoiar a posta en marcha e parada do sistema de propulsión e dos servizos do buque.</p>
<p>-CA7.1. Colaborouse na comprobación da operatividade das fontes de enerxía.</p>
<p>-CA7.2. Colaborouse na comprobación dos circuítos auxiliares que alimentan o sistema.</p>
<p>* RA8. Apoiar na realización das gardas na cámara de máquinas, seguindo as instrucións da persoa responsable da garda.</p>
<p>-CA8.1. Colaborouse na observación dos parámetros de traballo do motor principal, asegurando o seu correcto funcionamento.</p>
<p>-CA8.2. Colaborouse na observación dos parámetros de traballo dos servizos auxiliares, asegurando o seu correcto funcionamento.</p>
<p>* RA9. Amosar unha actitude de respecto cara ao resto do persoal, cara aos procedementos e cara ás normas internas.</p>
<p>-CA9.1. Identificáronse as normas de prevención de riscos laborais que é preceptivo aplicar na actividade.</p>
<p>-CA9.2. Mantívose unha actitude de respecto polo medio mariño nas actividades que se desenvolven e aplicáronse as normas internas e externas vinculadas.</p>
<p>-CA9.3. Utilizáronse os equipamentos de protección individual, segundo os riscos que comporte a actividade profesional e as normas da compañía armadora.</p>
<p>* RA10. Interpretar e executar as instrucións recibidas e responsabilizarse do labor desenvolvido, comunicándose coa persoa axeitada en cada momento.</p>
<p>-CA10.1. Estableceuse unha comunicación e unha relación eficaces coas persoas responsables e os membros do equipo, mantendo un trato fluído e correcto.</p>
<p>-CA10.2. Coordinouse co resto do equipo para se informar de calquera cambio, necesidade salientable ou imprevisto.</p>
<p>Ver referencia pdf "20100D001P007.PDF"</p>

