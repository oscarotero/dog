---
date: '2008-12-17'
page: 22
number: 244
agency: PRESIDENCIA
section: I. DISPOSICIÓNS XERAIS
title: >-
  Lei 12/2008, do 3 de decembro, pola que se modifican a Lei 7/1996, do 10 de
  xullo, de desenvolvemento comarcal, e a Lei 5/2000, do 28 de decembro, de
  medidas fiscais e de réxime orzamentario e administrativo, e se racionalizan
  os instrumentos de xestión comarcal e de desenvolvemento rural.
range: Lei
---
<p>Exposición de motivos</p>
<p>I</p>
<p>A Lei 7/1996, do 10 de xullo, de desenvolvemento comarcal, supuxo a consolidación legal dun modelo experimental de desenvolvemento local iniciado en 1990.</p>
<p>A intervención no territorio que pretendía ese modelo tiña como obxectivo a corrección dos desequilibrios territoriais. Partía de estruturas comarcais como pezas básicas para atinxir un desenvolvemento territorial equilibrado e introducía o deseño de instrumentos de planificación comarcal e a creación e designación de órganos encargados da súa execución.</p>
<p>Porén, o tempo transcorrido desde a aprobación da devandita lei amosa uns escasos resultados. Constátase que os instrumentos de xestión e promoción deseñados apenas contribuíron a estimular o desenvolvemento endóxeno da xeneralidade das comarcas do país e a dinamizar aquelas de carácter rural con maiores índices de regresión económica e demográfica.</p>
<p>II</p>
<p>Esta lei, considerando as circunstancias anteditas, derroga a regulación da Lei 7/1996, do 10 de xullo, de desenvolvemento comarcal, no que atinxe aos órganos de xestión e promoción, co obxectivo de mellorar a coordinación das actuacións da Xunta de Galicia en materia de desenvolvemento rural, de xeito que se favoreza dun xeito máis eficaz o desenvolvemento de iniciativas que impulsen a dinamización económica e a mellora da calidade de vida nas áreas rurais de Galicia a través dun enfoque territorial, integrado e participativo, que supere a concepción que presidía a devandita disposición legal.</p>
<p>As modificacións introducidas afectan, en primeiro termo, as fundacións para o desenvolvemento comarcal; derrógase o artigo 25 da Lei 7/1996, do 10 de xullo, de desenvolvemento comarcal, que determinou a composición dos padroados destas fundacións, co fin de que o seu impulso e a súa promoción residan nos axentes públicos e privados de cada territorio, incluíndo non só os representantes dos concellos e dos sectores estratéxicos produtivos da comarca, senón tamén os axentes doutros sectores económicos e sociais da comarca. Con iso, estase a posibilitar que sexan os propios padroados de cada fundación os que establezan a súa composición, e unha maior autonomía de vontade para decidir o futuro delas en función das características de cada ámbito territorial, sen máis límites ca os establecidos na Lei 12/2006, do 1 de decembro, de fundacións de interese galego.</p>
<p>En segundo lugar, a adopción dunha estratexia coordinada en materia de desenvolvemento rural e comarcal fai que deveña innecesario o mantemento da Sociedade para o Desenvolvemento Comarcal de Galicia, sociedade de carácter instrumental para a realización de actividades de planificación e desenvolvemento comarcal.</p>
<p>Como consecuencia, reorganízanse as competencias en materia de dinamización comarcal para englobalas nas máis amplas de desenvolvemento rural, tendo en conta a existencia de centros directivos administrativos e mesmo doutros entes de dereito público dependentes da Administración galega con competencias análogas, o que, con base nos principios de eficacia e coordinación que presiden a actuación pública, leva a que as funcións desempeñadas ata agora pola devandita sociedade na mencionada materia pasen a ser exercidas polas unidades da propia Administración competentes en desenvolvemento rural.</p>
<p>Nesa liña, prevese un maior protagonismo do centro directivo con competencias en materia de desenvolvemento rural no que atinxe á definición e integración das políticas de desenvolvemento comarcal na estratexia de desenvolvemento rural. Así mesmo, dáselles unha nova redacción ás funcións que desenvolve a Axencia Galega de Desenvolvemento Rural, co fin de asumir parte das actuacións relacionadas co desenvolvemento comarcal, especialmente no relativo á xestión dos centros comarcais. O obxectivo é mellorar a integración destes centros nas estruturas que deseñan e executan a política de desenvolvemento rural, co fin de que contribúan a dar apoio ás iniciativas de desenvolvemento rural, polo que se orienta prioritariamente a súa actividade a impulsar proxectos innovadores dirixidos á dinamización económica e á mellora da calidade de vida nas áreas rurais.</p>
<p>Alén diso, tamén se adecuan as funcións da citada axencia ás previstas no novo período de programación 2007-2013 dos fondos agrarios de desenvolvemento rural, así como á asunción daquelas funcións relacionadas co desenvolvemento económico e social baixo un enfoque territorial a nivel local e comarcal.</p>
<p>No que atinxe a outras actividades desenvolvidas pola Sociedade para o Desenvolvemento Comarcal de Galicia -como é o caso dos servizos que presta de apoio ao desenvolvemento territorial, a través do Sistema de Información Territorial de Galicia, que axuda a unha mellor xestión do territorio e á ordenación do espazo rural e, así mesmo, pode ser unha ferramenta útil para a xestión da conservación da superficie agraria útil e a mobilidade das terras agrarias produtivas-, pasarán a ser desenvolvidas pola sociedade pública creada en virtude da autorización do artigo 7 da Lei 7/2007, do 21 de maio, de medidas administrativas e tributarias para a conservación da superficie agraria útil e do Banco de Terras de Galicia, xa que dentro do seu obxecto social figuran actividades análogas ás desenvolvidas pola unidade do Sistema de Información Territorial de Galicia, como é a ordenación territorial galega e o mellor aproveitamento das terras para a actividade agraria, en prol de racionalizar o </p>
<p>sector público. Se ben correspóndelle ao Consello da Xunta, en virtude do establecido no Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia, e na Lei 3/1985, do 12 de abril, do patrimonio da comunidade autónoma, a definitiva decisión sobre a disolución da Sociedade para o Desenvolvemento Comarcal de Galicia, así como a adopción das medidas relativas ao persoal e bens pertencentes ou adscritos a esta.</p>
<p>Por todo o exposto, o Parlamento de Galicia aprobou e eu, de conformidade co artigo 13.2º do Estatuto de Galicia e co artigo 24 da Lei 1/1983, do 23 de febreiro, reguladora da Xunta e da súa Presidencia, promulgo en nome de El-Rei, a Lei pola que se modifican a Lei 7/1996, do 10 de xullo, de desenvolvemento comarcal, e a Lei 5/2000, do 28 de decembro, de medidas fiscais e de réxime orzamentario e administrativo, e se racionalizan os instrumentos de xestión comarcal e de desenvolvemento rural.</p>
<p>Artigo primeiro.-Modificacións na Lei 7/1996, do 10 de xullo, de desenvolvemento comarcal</p>
<p>Un.-O artigo 20 queda redactado nos seguintes termos:</p>
<p>«Artigo 20.-Órganos.</p>
<p>A coordinación do Plan de desenvolvemento comarcal levarana a cabo o órgano competente en materia de desenvolvemento comarcal da Xunta de Galicia, así como o Consello Comarcal e a Comisión de Comarcalización regulados nesta lei.»</p>
<p>Dous.-O parágrafo primeiro do artigo 21 queda redactado nos seguintes termos:</p>
<p>«Artigo 21.-Órgano competente en materia de desenvolvemento comarcal.</p>
<p>A Xunta de Galicia, a través do órgano que teña asignadas as funcións en materia de desenvolvemento comarcal, exercerá as competencias en materia de elaboración, coordinación e seguimento do Plan de desenvolvemento comarcal.»</p>
<p>Artigo segundo.-Modificacións na disposición adicional sexta da Lei 5/2000, do 28 de decembro, de medidas fiscais e de réxime orzamentario e administrativo</p>
<p>Un.-O punto Dous queda redactado nos seguintes termos:</p>
<p>«As funcións da axencia serán:</p>
<p>a) Elaborar estratexias e plans integrados de valorización do medio rural, que coordinen actuacións de diversa natureza e conten coa participación dos axentes socioeconómicos públicos e privados.</p>
<p>b) Difundir e realizar o seguimento das políticas de desenvolvemento rural aplicables en cada momento.</p>
<p>c) Impulsar a formulación e aplicación a nivel comarcal de estratexias de desenvolvemento rural integrado, en especial mediante a dinamización e coordinación dos grupos de desenvolvemento rural encargados da súa execución.</p>
<p>d) Articular proxectos de desenvolvemento rural con carácter piloto e innovador, dirixidos ao reforzamento da base produtiva das áreas rurais, á valorización dos seus recursos e á mellora da calidade de vida dos seus habitantes.</p>
<p>e) Promover e favorecer a cooperación entre os axentes públicos e privados cuxas actuacións incidan directa ou indirectamente no desenvolvemento das zonas rurais.</p>
<p>f) Contribuír ao reforzamento do tecido social e á mellora da capacidade organizativa das áreas rurais.</p>
<p>g) Xestionar as medidas e actuacións que se lle encomenden no marco da programación 2007-2013 dos fondos agrarios de desenvolvemento rural.</p>
<p>h) Aplicar outras medidas e actuacións que teñan por obxecto, en particular, a dinamización do tecido produtivo e a fixación de poboación nas áreas rurais, realizando as actuacións precisas para promover a igualdade efectiva de mulleres e homes, en aplicación do artigo 30 da Lei 7/2004, do 16 de xullo, para a igualdade de mulleres e homes, dos artigos 31.3º e 38.3º da Lei 2/2007, do 28 de marzo, do traballo en igualdade das mulleres de Galicia, e do artigo 30 da Lei orgánica 3/2007, do 22 de marzo, para a igualdade efectiva de mulleres e homes.</p>
<p>i) A dinamización comarcal, a través dos centros de desenvolvemento comarcal dependentes da Xunta de Galicia.»</p>
<p>Dous.-O punto Seis queda redactado nos seguintes termos:</p>
<p>«Os recursos da axencia serán:</p>
<p>a) As consignacións orzamentarias que lle sexan asignadas cada ano para o desenvolvemento do medio rural nos orzamentos xerais da Comunidade Autónoma de Galicia.</p>
<p>b) Os recursos procedentes do Fondo Europeo Agrícola de Desenvolvemento Rural (Feader) e outros fondos comunitarios, en canto proceda a súa consignación.</p>
<p>c) As subvencións e achegas de entidades e institucións públicas ou privadas, así como de particulares.</p>
<p>d) Calquera outro recurso que se lle poida atribuír.»</p>
<p>Disposicións adicionais</p>
<p>Primeira.-Disolución da Sociedade Anónima para o Desenvolvemento Comarcal de Galicia.</p>
<p>1. Autorízase o Consello da Xunta de Galicia a proceder á disolución, ao abeiro do previsto nos artigos 45 e seguintes da Lei 3/1985, de 12 de abril, de patrimonio da Comunidade Autónoma de Galicia, e nos artigos 262 e seguintes do Real decreto lexislativo 1564/1989, do 22 de decembro, polo que se aproba o texto refundido da Lei de sociedades anónimas, da Sociedade Anónima para o Desenvolvemento Comarcal de Galicia.</p>
<p>2. Facúltase a Xunta de Galicia para que estableza o réxime e destino do patrimonio e do persoal da Sociedade Anónima para o Desenvolvemento Comarcal de Galicia, de acordo co previsto nesta disposición adicional.</p>
<p>3. O patrimonio desta sociedade integrarase no patrimonio da comunidade autónoma, que queda adscrito ás entidades dependentes da Xunta de Galicia que asuman a continuidade das actividades e funcións da dita sociedade, de acordo co previsto na normativa aplicable en materia de patrimonio da Comunidade Autónoma galega.</p>
<p>4. O persoal que prestaba os seus servizos na Sociedade Anónima para o Desenvolvemento Comarcal de Galicia baixo unha modalidade de contrato laboral fixo, e fora seleccionado baixo os principios de publicidade, mérito e capacidade consonte o previsto na Lei 10/1996, do 5 de novembro, de actuación de entes e empresas nas que ten participación maioritaria a Xunta de Galicia, ou, se é o caso, de acordo coa normativa vixente no momento da incorporación, terá a opción de integrarse e pasar a prestar servizos, baixo a mesma modalidade contractual e na mesma categoría profesional e nas restantes condicións laborais, na Sociedade Anónima Xestora Bantegal ou na Axencia Galega de Desenvolvemento Rural consonte a regulación prevista nesta disposición adicional.</p>
<p>Para estes efectos, a opción de integración exercerase, no prazo dos vinte días seguintes ao acordo do Consello da Xunta de Galicia polo que se autorice a disolución da Sociedade Anónima para o Desenvolvemento Comarcal de Galicia, consonte as seguintes regras:</p>
<p>a) Na Sociedade Anónima Xestora Bantegal, cuxos estatutos foron aprobados polo Decreto 182/2007, do 6 de setembro, como persoal laboral fixo na mesma categoría profesional e nas restantes condicións laborais que teñan no momento da integración:</p>
<p>-O persoal laboral adscrito á Subdirección do Sistema de Información Territorial de Galicia (Sitga).</p>
<p>-O persoal laboral adscrito á Xerencia das categorías profesionais de técnicos superiores (grupo I, categoría 4 e categoría 9), coa excepción da previsión específica regulada na letra seguinte, secretaria de xerencia (grupo III, categoría 62), ordenanza-condutor e auxiliar de xestión (grupo IV, categorías 16 e 1) e técnico de apoio a sistemas de información (grupo III, categoría 2).</p>
<p>b) No ente de dereito público Axencia Galega de Desenvolvemento Rural, como persoal laboral fixo na mesma categoría profesional e nas restantes condicións laborais que teñan no momento da integración:</p>
<p>-O persoal laboral adscrito á Subdirección Técnica e de Estudos.</p>
<p>-O persoal laboral adscrito á Subdirección de Dinamización Comarcal.</p>
<p>-O persoal laboral adscrito á Xerencia das categorías profesionais de técnicos de apoio á xestión (grupo III, categoría 2), condutor (grupo III, categoría 63), oficial administrativo (grupo III, categoría 62), técnicos de deseño (grupo III, categoría 69); técnico superior TIC (grupo I, categoría 19) e técnico medio TIC (grupo II, categoría 7), así como o técnico superior xurídico que presta labores de apoio na xestión das fundacións comarcais.</p>
<p>5. No caso de que non se exerza a opción de integración no prazo previsto, producirase a extinción da relación laboral de acordo co previsto no Estatuto dos traballadores, cos efectos previstos nesa norma.</p>
<p>6. O persoal que prestaba os seus servizos na Sociedade Anónima para o Desenvolvemento Comarcal de Galicia baixo unha modalidade de contrato laboral temporal manterá a mesma relación, de acordo coas funcións que desempeñaban na devandita sociedade, na Sociedade Anónima Xestora Bantegal ou na Axencia Galega de Desenvolvemento Rural en tanto non se produza o seu cesamento por algunha das causas previstas legalmente.</p>
<p>Segunda.-Réxime específico das modificacións orzamentarias previstas nesta lei.</p>
<p>Facúltase a Consellería de Economía e Facenda, por proposta da consellaría competente en materia de desenvolvemento rural, a aprobar as modificacións orzamentarias previstas para levar a efecto o previsto nesta lei, incluídas as relativas aos orzamentos de explotación e capital das sociedades públicas afectadas, e será de aplicación a excepción ás limitacións de transferencias de créditos relativa a reorganizacións administrativas prevista no artigo 68.3 da Lei de réxime financeiro e orzamentario de Galicia.</p>
<p>Terceira.-Réxime das fundacións para o desenvolvemento das comarcas.</p>
<p>As fundacións para o desenvolvemento das comarcas rexeranse polo previsto nos seus estatutos e na Lei 12/2006, do 1 de decembro, de fundacións de interese galego.</p>
<p>Cuarta.-Referencias normativas ao Gabinete de Planificación e Desenvolvemento Territorial.</p>
<p>As referencias previstas na normativa vixente ao Gabinete de Planificación e Desenvolvemento Territorial entenderanse efectuadas, de conformidade coas previsións contidas nesta lei, ao órgano da Xunta de Galicia que teña asignadas as funcións en materia de desenvolvemento comarcal.</p>
<p>Disposición transitoria</p>
<p>Única.-Réxime das condicións laborais do persoal afectado pola reestruturación.</p>
<p>En tanto non se desenvolva, se é o caso, a negociación colectiva que estableza o réxime aplicable ao persoal das sociedades públicas e entes públicos afectados pola reestruturación, este rexerase polas seguintes condicións laborais:</p>
<p>1. O persoal que opte pola integración manterá as mesmas condicións laborais e salariais das que gozaba na Sociedade para o Desenvolvemento Comarcal de Galicia.</p>
<p>2. O persoal da Axencia Galega de Desenvolvemento Rural mantense estritamente ad personam nas condicións particulares que, con carácter global e en cómputo anual, excedan do conxunto de condicións do persoal integrado e veñan derivadas de normas preexistentes ou acordadas colectivamente.</p>
<p>Disposición derrogatoria</p>
<p>Única.-Derrogación normativa.</p>
<p>1. Derróganse os artigos 24, 25 e 26 da Lei 7/1996, do 10 de xullo, de desenvolvemento comarcal de Galicia.</p>
<p>2. Así mesmo, derróganse cantas disposicións de igual ou inferior rango se opoñan ao establecido nesta lei.</p>
<p>Disposicións derradeiras</p>
<p>Primeira.-Título competencial.</p>
<p>Esta lei dítase en exercicio das competencias contidas nos artigos 27.24 e 30.I.1 do Estatuto de autonomía de Galicia.</p>
<p>Segunda.-Desenvolvemento normativo.</p>
<p>Facúltase o Consello da Xunta de Galicia para desenvolver calquera outro aspecto necesario para a aplicación do disposto nesta lei.</p>
<p>Terceira.-Entrada en vigor.</p>
<p>Esta lei entrará en vigor aos vinte días da súa publicación no Diario Oficial de Galicia.</p>
<p>Santiago de Compostela, tres de decembro de dous mil oito.</p>
<p>Emilio Pérez Touriño</p>
<p>Presidente</p>

