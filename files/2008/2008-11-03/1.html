---
date: '2008-11-03'
page: 19
number: 213
agency: CONSELLERÍA DE SANIDADE
section: I. DISPOSICIÓNS XERAIS
title: >-
  Orde do 28 de outubro de 2008 para o acceso á carreira profesional do persoal
  laboral do sector sanitario público xestionado por entidades adscritas á
  Consellería de Sanidade e integrado no réxime estatutario polos procesos
  previstos no Decreto 91/2007.
range: Orde
---
<p>A teor do artigo 8 do Decreto 91/2007, do 26 de abril, de integración no réxime estatutario do persoal laboral do sector sanitario público xestionado por entidades adscritas á Consellería de Sanidade (DOG nº 100, do 25 de maio), tras o remate dos procesos de integración nel regulados establecerase o procedemento para que o persoal laboral fixo en 31-12-2005, que tivese optado pola súa integración no réxime estatutario, poida acceder ao recoñecemento previo do nivel de desenvolvemento profesional, de conformidade co Decreto 155/2005, do 9 de xuño, sobre un réxime extraordinario de recoñecemento do desenvolvemento profesional do persoal estatutario das categorías de licenciados sanitarios do Servizo Galego de Saúde (DOG nº 122, do 13 de xuño); e co Acordo de mesa sectorial do 12 de xuño de 2006 polo que se regula o acceso extraordinario á carreira profesional do persoal diplomado sanitario con vínculo estatutario fixo nas institucións sanitarias do Servizo Galego de Saúde e as bases de </p>
<p>negociación do réxime definitivo de carreira profesional, publicado en virtude de Resolución do 28 de xullo de 2006 (DOG nº 115, do 11 de agosto).</p>
<p>A cláusula adicional oitava do Acordo do 21 de xuño de 2007, publicado por Resolución do 25 de outubro de 2007 (DOG nº 208, do 26 de outubro) fai a mesma previsión en relación co acceso extraordinario á carreira profesional do persoal das categorías de xestión e servizos e sanitarias de formación profesional, que optase pola súa integración no réxime estatutario.</p>
<p>O mesmo Decreto 91/2007 establece que mediante orde da Consellería de Sanidade determinaranse os requisitos e o sistema de avaliación para o acceso ao recoñecemento previo do nivel profesional en termos parangonables aos recollidos para o persoal estatutario nas disposicións que o desenvolven, tendo en conta as características propias de funcionamento das institucións do ámbito de aplicación do decreto. Así mesmo, determinará o procedemento para presentación de solicitudes e recoñecemento do nivel de desenvolvemento profesional con determinación do alcance e a efectividade deste. O decreto determina tamén os efectos económicos de cada grao para as categorías de licenciados e diplomados sanitarios. O Acordo do 21 de xuño de 2007, pola súa parte, establece os efectos económicos para as categorías de xestión e servizos e sanitarias de formación profesional.</p>
<p>Esta orde estruturouse en nove artigos:</p>
<p>Do artigo 1 ao 6 establécense unha serie de normas de aplicación común para todas as categorías como é o ámbito de aplicación, procedemento de acceso e efectos do recoñecemento recollendo as liñas xerais do réxime de carreira establecidas nas tres normas vixentes que regulan o acceso do persoal estatutario ao réxime extraordinario de desenvolvemento profesional.</p>
<p>A apertura do prazo para solicitar o acceso a cada grao realizarase por resolución da División de Recursos Humanos e Desenvolvemento Profesional.</p>
<p>Realízase unha aclaración especial canto aos servizos prestados, cuxo cómputo incluirá os servizos prestados como persoal laboral na mesma categoría ou especialidade previos á integración (o artigo 7.4º do Decreto 91/2007 di que serán considerados para todos os efectos como servizos prestados no réxime estatutario).</p>
<p>Os artigos 7, 8 e 9 establecen normas específicas para as categorías de licenciados e diplomados sanitarios, e de xestión e servizos e sanitarias de formación profesional.</p>
<p>Os criterios de avaliación son os establecidos para cada categoría nas respectivas normas de carreira.</p>
<p>Constituiranse comités de avaliación de carreira en cada entidade, segundo o establecido nos acordos de diplomados sanitarios e de persoal de xestión e servizos e sanitario de formación profesional, aos que lles corresponderá a avaliación e proposta de recoñecemento dos graos. No caso dos licenciados sanitarios, non se crearon comités de centro, polo que a avaliación e proposta corresponderalle á Comisión Técnica de Avaliación.</p>
<p>Esta orde foi obxecto de negociación no seo da Mesa Sectorial.</p>
<p>Por todo o que antecede, en virtude das competencias conferidas pola Lei de Galicia 1/1983, do 22 de febreiro, reguladora da Xunta e da súa Presidencia, modificada pola Lei de Galicia 11/1988, do 20 de outubro, e polo Decreto 91/2007, do 26 de abril, de integración no réxime estatutario do persoal laboral do sector sanitario público xestionado por entidades adscritas á Consellería de Sanidade,</p>
<p>DISPOÑO:</p>
<p>Artigo 1º.-Obxecto.</p>
<p>Esta orde ten por obxecto regular os requisitos e o sistema de avaliación, así como o procedemento para a presentación de solicitudes, para o acceso ao réxime extraordinario de carreira profesional do persoal que resultou integrado no réxime estatutario segundo o previsto no Decreto 91/2007.</p>
<p>Artigo 2º.-Ámbito de aplicación.</p>
<p>Esta orde será de aplicación ao persoal laboral fixo do sector sanitario público xestionado por entidades adscritas á Consellería de Sanidade o 31 de decembro de 2005, e que resultou integrado no réxime estatutario como consecuencia dos procesos de integración derivados do Decreto 91/2007.</p>
<p>Artigo 3º.-Procedemento de acceso á carreira profesional.</p>
<p>3.1. Por resolución da División de Recursos Humanos e Desenvolvemento Profesional do Servizo Galego de Saúde efectuarase a correspondente convocatoria que abrirá o prazo para solicitar o recoñecemento de cada grao.</p>
<p>Esta resolución determinará en todo caso:</p>
<p>a) O baremo aplicable, de conformidade cos criterios de avaliación establecidos nesta orde para cada categoría.</p>
<p>b) O prazo de presentación de solicitudes, que será como mínimo de vinte días hábiles.</p>
<p>c) A documentación que deberá presentar o solicitante.</p>
<p>As solicitudes serán resoltas nos tres meses seguintes á finalización do prazo para a súa presentación. Caso de non notificarse a resolución nese prazo, entenderanse desestimadas.</p>
<p>3.2. O profesional deberá presentar solicitude no citado prazo, acompañándoa da acreditación do cumprimento dos requisitos exixidos ou de estar en condicións de cumprilos no día anterior á data de efectos a que se refire o artigo 5º.3, para o acceso a cada un dos graos.</p>
<p>3.3. O recoñecemento do grao de desenvolvemento profesional realizarase mediante resolución da División de Recursos Humanos e Desenvolvemento Profesional, logo da proposta do comité de avaliación correspondente.</p>
<p>Na resolución que se dite, que porá fin á vía administrativa, especificarase o grao acadado e os seus efectos así como os medios de impugnación que caiba interpoñer contra ela.</p>
<p>3.4. Prescindirase dos méritos vinculados directamente coa actividade asistencial ou profesional, na correspondente avaliación, no caso dos profesionais que permanecesen nalgunha das seguintes situacións:</p>
<p>a) Situación de servizos especiais a que se refire o artigo 64 da Lei 55/2003, do 16 de decembro, do Estatuto marco do persoal estatutario dos servizos de saúde ou situación equivalente prevista na normativa laboral.</p>
<p>b) Os períodos de permisos sindicais.</p>
<p>c) Excedencia por coidado de familiares.</p>
<p>d) Licenza por maternidade</p>
<p>e) Incapacidade temporal.</p>
<p>Artigo 4º.-Efectos do recoñecemento da carreira profesional.</p>
<p>O recoñecemento dos sucesivos graos da carreira profesional outorgará aos profesionais os seguintes dereitos:</p>
<p>a) A súa constancia para os efectos do currículo.</p>
<p>b) A acceder ao grao superior de acordo co establecido nesta orde, sempre que se acrediten o tempo de servizos prestados e os demais requisitos exixidos.</p>
<p>c) Ao aboamento do complemento de carreira na contía correspondente ao grao de encadramento.</p>
<p>Artigo 5º.-Complemento de carreira.</p>
<p>5.1. Cada un dos graos aboarase nas contías previstas para persoal estatutario nas seguintes normas: Decreto 155/2005, do 9 de xuño, (DOG nº 112, do 13 de xuño) sobre o réxime extraordinario de recoñecemento do desenvolvemento profesional do persoal estatutario das categorías de licenciados sanitarios; Acordo do 4 de xullo de 2006, sobre carreira profesional do persoal das categorías de diplomados sanitarios (DOG nº 155, do 11 de agosto); e Acordo do 21 de xuño de 2007 (DOG nº 208, do 26 de outubro) sobre réxime extraordinario de carreira profesional do persoal estatutario das categorías de xestión e servizos e sanitarias de formación profesional.</p>
<p>Durante a implantación do sistema, a contía anual por grao recoñecido será a seguinte:</p>
<p>-Persoal licenciado sanitario: as contías anuais que se perciban por este complemento devengaranse en 12 mensualidades, a razón de 3.000 euros/ano por nivel recoñecido.</p>
<p>A contía que se percibiu no ano 2007 incrementarase, a partir do año 2008, na porcentaxe fixada na Lei de orzamentos para as retribucións dos empregados públicos.</p>
<p>-Persoal diplomado sanitario: durante a implantación do sistema, a contía anual será a seguinte:</p>
<p>Ver referencia pdf "21300D001P007.PDF"</p>
<p>As contías no exercicio 2013 calcularanse sobre as contías do ano 2012, actualizadas cos incrementos respectivos que se establezan nas leis de orzamentos dos anos 2009, 2010, 2011 e 2012. A partir de 2014 as contías terán as actualizacións anuais previstas nas leis.</p>
<p>5.2. O complemento de carreira profesional obtido en virtude deste proceso percibirase sempre que o profesional se manteña en activo na categoría pola que accedeu á carreira profesional. De pasar a excedencia nesa categoría para ocupar outra, non levará consigo a percepción do complemento, con excepción dos supostos de promoción interna recollidos no Acordo do 21 de xuño de 2007, para as categorías de xestión e servizos e sanitarias de formación profesional.</p>
<p>5.3. Os efectos económicos de cada un dos graos, de acordo co disposto no Decreto 91/2007, do 26 de abril e no Acordo do 21 do xuño de 2007 son os seguintes:</p>
<p>Persoal das categorías de licenciado sanitario:</p>
<p>Grao I: efectos do 1 xullo de 2007.</p>
<p>Grao II: efectos do 1 xullo de 2008.</p>
<p>Grao III: efectos do 1 xullo de 2009.</p>
<p>Grao IV: efectos do 1 xullo de 2010.</p>
<p>Persoal das categorías de diplomado sanitario, e de xestión e servizos e sanitarias de formación profesional:</p>
<p>Grao I: efectos do 1 xullo de 2008.</p>
<p>Grao II: efectos do 1 xullo de 2009.</p>
<p>Grao III: efectos do 1 xullo de 2010.</p>
<p>Grao IV: efectos do 1 xullo de 2011.</p>
<p>Artigo 6º.-Cómputo dos servizos prestados.</p>
<p>Para efectos de réxime extraordinario de acceso a carreira profesional, o cómputo dos servizos prestados, para cada un dos graos, como persoal laboral nas entidades incluídas no ámbito de aplicación do Decreto 91/2007, realizarase nos termos regulados no Decreto 155/2005, do 9 de xuño (DOG nº 112, do 13 de xuño), Acordo de 4 de xullo de 2006 (DOG nº 155, do 11 de agosto), e Acordo do 21 de xuño de 2007 (DOG nº 208, do 26 de outubro).</p>
<p>Artigo 7º.-Persoal licenciado sanitario (normas específicas).</p>
<p>7.1. O réxime de carreira profesional aplicable ao persoal licenciado sanitario é o establecido no Decreto 155/2005, do 9 de xuño, (DOG nº 112, do 13 de xuño) sobre o réxime extraordinario de recoñecemento do desenvolvemento profesional do persoal estatutario das categorías de licenciados sanitarios, coas particularidades que se establecen no Decreto 91/2007, do 26 de abril e nesta orde.</p>
<p>7.2. Requisitos.</p>
<p>Para acceder ao recoñecemento do grao os profesionais que o soliciten deberán cumprir ou estar en condición de cumprir, na data de efectos establecida no artigo 5º.3 para cada grao, os requisitos seguintes:</p>
<p>a) Ter a condición de persoal estatutario fixo da correspondente categoría e/ou especialidade, obtida a través dos procesos previstos no Decreto 91/2007.</p>
<p>b) Estar en situación de activo ou asimilada, de conformidade co establecido na Lei 55/2003, do 16 de decembro, do estatuto marco.</p>
<p>c) Acreditar o tempo de experiencia profesional na mesma categoría e especialidade que se indica a continuación:</p>
<p>Grao I: 5 anos.</p>
<p>Grao II: 12 anos.</p>
<p>Grao III: 18 anos.</p>
<p>Grao IV: 23 anos.</p>
<p>d) Ter participado nos cinco exercicios inmediatamente anteriores á data da solicitude nos obxectivos asistenciais, reflectidos nos programas especiais do complemento de produtividade variable da fundación pública sanitaria ou empresa pública na cal estivese prestando servizos, e acreditar o seu cumprimento nun 70% en cada un dos cinco exercicios ou nun 75% de media nos ditos exercicios. Esta acreditación realizarase mediante certificación do director xerente da entidade de que se trate, de conformidade coa avaliación do cumprimento de obxectivos efectuada.</p>
<p>e) Ter acreditado o grao inmediatamente inferior ao solicitado, para os casos do grao II e sucesivos.</p>
<p>f) Presentar solicitude de recoñecemento do desenvolvemento profesional en tempo e forma.</p>
<p>7.3. Procedemento de avaliación.</p>
<p>7.3.1. Correspóndelle á Comisión Técnica de Avaliación realizar a avaliación das solicitudes e emitir a proposta de recoñecemento do grao de carreira profesional.</p>
<p>7.3.2. Cando por razóns da organización do traballo establecida, un profesional non puidese acreditar a súa participación nos programas de obxectivos do complemento de produtividade variable, quedará exonerado do requisito a que se refire a alínea d) do artigo anterior. Porén, o xerente da entidade emitirá certificación acreditativa deste extremo, así como informe detallado da súa participación nos resultados da actividade da entidade conforme se estableza nas condicións da avaliación.</p>
<p>7.3.3. Cando un profesional non incluído no parágrafo anterior non puidese acreditar o cumprimento do requisito a que se refire a alínea d) do artigo anterior, a comisión técnica de avaliación poderá emitir informe favorable sobre a solicitude dun interesado á vista, entre outros aspectos, do currículo docente e investigador, ou participación na xestión, sempre e cando as ditas actividades foren alleas ao programa de obxectivos do complemento de produtividade variable e se apreciase nelas un interese redundante na mellora do servizo asistencial, así como das peculiaridades da fundación pública sanitaria ou empresa pública na que prestase servizos que fosen determinantes e diferenciadoras da actividade asistencial desenvolvida polo profesional, de tal xeito que non puidese ser avaliada nos termos previstos nos parágrafos anteriores desta disposición.</p>
<p>Artigo 8º.-Persoal diplomado sanitario (normas específicas).</p>
<p>8.1. O réxime de carreira profesional aplicable ao persoal diplomado sanitario é o establecido no Acordo de mesa sectorial do 12 de xuño de 2006 polo que se regula o acceso extraordinario á carreira profesional do persoal diplomado sanitario con vínculo estatutario fixo nas institucións sanitarias do Servizo Galego de Saúde e as bases de negociación do réxime definitivo de carreira profesional, publicado en virtude de Resolución conxunta do 28 de xullo de 2006, da Secretaría Xeral do Servizo Galego de Saúde, e da División de Recursos Humanos e Desenvolvemento Profesional (DOG nº 115, do 11 de agosto), coas particularidades que se establecen nesta orde.</p>
<p>8.2. Requisitos.</p>
<p>Para acceder ao recoñecemento do grao os profesionais que o soliciten deberán cumprir ou estar en condición de cumprir, na data de efectos establecida no artigo 5º.3 para cada grao, os requisitos seguintes:</p>
<p>a) Ter a condición de persoal estatutario fixo da correspondente categoría e/ou especialidade, obtida a través dos procesos previstos no Decreto 91/2007.</p>
<p>b) Estar en situación de activo ou asimilada, de conformidade co establecido na Lei 55/2003, do 16 de decembro, do estatuto marco.</p>
<p>c) Acreditar o tempo de experiencia profesional na mesma categoría que se indica a continuación:</p>
<p>Grao I: 5 anos.</p>
<p>Grao II: 12 anos.</p>
<p>Grao III: 19 anos.</p>
<p>Grao IV: 25 anos.</p>
<p>d) Obter a avaliación favorable do comité avaliador da respectiva fundación/empresa pública sanitaria ou, de ser o caso, da comisión técnica de avaliación.</p>
<p>e) Ter acreditado o grao inmediatamente inferior ao solicitado, para os casos do grao II e sucesivos.</p>
<p>f) Presentar solicitude de recoñecemento do desenvolvemento profesional en tempo e forma.</p>
<p>8.3. Criterios de avaliación.</p>
<p>8.3.1. O recoñecemento dos sucesivos graos requirirá a avaliación favorable dos méritos do interesado relacionados cos seguintes aspectos do seu desenvolvemento profesional:</p>
<p>a) Actividade do profesional nos ámbitos da documentación asistencial e informativa que se determinen. Cando para un colectivo, servizo ou unidade específico resulte imposible, difícil ou inapropiado utilizar a documentación sanitaria e informativa como obxecto de avaliación, esta adaptarase ás características específicas da súa prestación de servizos.</p>
<p>b) Formación continuada acreditada e actividade docente.</p>
<p>c) Compromiso coa organización. Entre outras, consideraranse relacionadas con este aspecto do desenvolvemento profesional as seguintes actividades: participación en actividades de formación especializada; participación en comités internos ou proxectos institucionais; exercicio de funcións de dirección, xefatura, coordinación e supervisión.</p>
<p>d) Resultados de actividade (con indicadores obxectivables).</p>
<p>8.3.2. Os méritos e baremos aplicables para o acceso aos sucesivos graos serán os establecidos nas resolucións da División de Recursos Humanos e Desenvolvemento Profesional publicadas para o acceso a cada grao de réxime extraordinario de carreira profesional do persoal diplomado sanitario.</p>
<p>8.4. Comités de avaliación.</p>
<p>Constituirase un comité de avaliación en cada fundación/ empresa pública sanitaria. A súa composición determinaraa a comisión de seguimento do citado Acordo do 12 de xuño de 2006, garantindo, en todo caso, a participación de profesionais das categorías de diplomados sanitarios obxecto de avaliación.</p>
<p>Correspóndelles a estes comités avaliar os méritos dos solicitantes adscritos á institución e emitir as propostas de resolución.</p>
<p>Artigo 9º.-Persoal das categorías de xestión e servizos e sanitarias de formación profesional (normas específicas).</p>
<p>9.1. O réxime de carreira profesional aplicable ao persoal das categorías de xestión e servizos e sanitarias de formación profesional é o establecido no Acordo do 21 de xuño de 2007, publicado por Resolución conxunta da Secretaría Xeral do Servizo Galego de Saúde, e da División de Recursos Humanos e Desenvolvemento Profesional (DOG nº 208, do 26 de outubro) de acceso extraordinario á carreira profesional do persoal das categorías de xestión e servizos e sanitarias de formación profesional, coas particularidades que se establecen nesta orde.</p>
<p>9.2. Requisitos.</p>
<p>Para acceder ao recoñecemento do grao os profesionais que o soliciten deberán cumprir ou estar en condición de cumprir, na data de efectos establecida no artigo 5º.3 para cada grao, os requisitos seguintes:</p>
<p>a) Ter a condición de persoal estatutario fixo da correspondente categoría e/ou especialidade, obtida a través dos procesos previstos no Decreto 91/2007.</p>
<p>b) Estar en situación de activo ou asimilada, de conformidade co establecido na Lei 55/2003, do 16 de decembro, do estatuto marco.</p>
<p>c) Acreditar o tempo de experiencia profesional na mesma categoría que se indica a continuación:</p>
<p>Grao I: 5 anos.</p>
<p>Grao II: 12 anos.</p>
<p>Grao III: 19 anos.</p>
<p>Grao IV: 25 anos.</p>
<p>d) Obter a avaliación favorable do comité avaliador da respectiva fundación/empresa pública sanitaria ou, de ser o caso, da comisión técnica de avaliación.</p>
<p>e) Ter acreditado o grao inmediatamente inferior ao solicitado, para os casos do grao II e sucesivos.</p>
<p>f) Presentar solicitude de recoñecemento do desenvolvemento profesional en tempo e forma.</p>
<p>9.3. Criterios de avaliación.</p>
<p>3.1. O recoñecemento dos sucesivos graos requirirá a avaliación favorable dos méritos do interesado relacionados cos seguintes aspectos do seu desenvolvemento profesional:</p>
<p>a) Desempeño do posto: valorarase o nivel de desempeño nas actividades principais dos postos e/ou, segundo o caso, as actividades de colaboración.</p>
<p>b) Valoración en todo caso e, como mínimo, da formación continuada acreditada e a derivada do Plan de formación das administracións públicas.</p>
<p>c) Actividade docente.</p>
<p>d) Compromiso coa organización. Entre outras, consideraranse relacionadas con este aspecto do desenvolvemento profesional as seguintes actividades: participación en comités internos, na elaboración de protocolos de mellora dos procedementos de traballo, proxectos institucionais; exercicio de funcións de dirección, xefatura, coordinación e supervisión; así como outros aspectos de formación complementaria (mestrados e cursos superiores e de especialización relacionados coas funcións propias do posto de traballo, curso básico de prevención de riscos laborais, e formación en materia de xestión e organización sanitaria.</p>
<p>3.2. Os méritos e baremos aplicables para o acceso aos sucesivos graos serán os establecidos nas resolucións da División de Recursos Humanos e Desenvolvemento Profesional publicadas para o acceso a cada grao de réxime extraordinario de carreira profesional do persoal das categorías de xestión e servizos e sanitarias de formación profesional.</p>
<p>9.4. Comités de avaliación.</p>
<p>Constituirase un comité de avaliación en cada fundación/ empresa pública sanitaria. A súa composición determinarase pola comisión de seguimento do citado Acordo do 21 de xuño de 2007.</p>
<p>Correspóndelles aos comités avaliar os méritos dos solicitantes adscritos á institución e emitir as propostas de resolución.</p>
<p>Disposición derradeira</p>
<p>Esta orde entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, 28 de outubro de 2008.</p>
<p>María José Rubio Vidal</p>
<p>Conselleira de Sanidade</p>

