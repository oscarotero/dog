---
date: '2008-12-26'
page: 23
number: 250
agency: 'CONSELLERÍA DE PRESIDENCIA, ADMINISTRACIÓNS PÚBLICAS E XUSTIZA'
section: III. OUTRAS DISPOSICIÓNS
title: >-
  Orde do 10 de decembro de 2008 pola que se publica a modificación dos
  estatutos do Consorcio As Mariñas.
range: Orde
---
<p>O Consorcio As Mariñas tramitou a modificación dos seus estatutos co gallo de adaptalos á sentenza nº 633/2004 ditada o día 21 de xullo de 2004 polo Tribunal Superior de Xustiza de Galicia, no recurso contencioso-administrativo interposto polo Colexio Oficial de Funcionarios de Administración Local con habilitación de carácter nacional. En cumprimento do disposto no citado precepto, o presidente da devandita entidade supramunicipal remitiulle á Consellería de Presidencia, Administracións Públicas e Xustiza a documentación relativa á súa modificación.</p>
<p>A modificación dos estatutos dun consorcio local segue as mesmas regras e procedemento previsto no artigo 143 da Lei 5/1997, do 22 de xullo, de Administración local de Galicia, ao que remite o artigo 151 da mesma norma.</p>
<p>Examinado o expediente, considérase que a tramitación da modificación estatutaria acatou o procedemento legalmente previsto para tal fin que, en síntese, foi a que segue:</p>
<p>-O Pleno do Consorcio acorda iniciar o procedemento de modificación dos seus estatutos en sesión ordinaria que tivo lugar o 27 de setembro de 2004.</p>
<p>-O referido acordo someteuse a información pública durante o prazo dun mes e simultaneamente remitiuselles á Deputación Provincial da Coruña e á Consellería de Presidencia, Administracións Públicas e Xustiza, para a emisión de informe no devandito prazo.</p>
<p>-Consta certificado da secretaria do consorcio de non presentación de alegacións no dito período.</p>
<p>-Con data do 3 de decembro de 2004 a Dirección Xeral de Administración Local emitiu informe ao respecto.</p>
<p>-Pola súa banda, a Deputación Provincial da Coruña emitiu informe favorable da dita modificación en sesión plenaria que tivo lugar o 25 de novembro de 2004.</p>
<p>-O Pleno de todos os concellos consorciados aprobou por maioría absoluta do número legal de membros de cada corporación a modificación dos estatutos.</p>
<p>O presidente do Consorcio remitiulle á Consellería de Presidencia, Administracións Públicas e Xustiza unha copia certificada dos acordos de modificación dos estatutos.</p>
<p>En atención ao exposto e de conformidade co previsto no artigo 143.1ºd) da Lei 5/1997, do 22 de xullo, de Administración local de Galicia e demais normativa de aplicación,</p>
<p>DISPOÑO:</p>
<p>Artigo único.-Publicar a modificación dos estatutos do Consorcio As Mariñas. O texto é o que se recolle no anexo desta orde.</p>
<p>Santiago de Compostela, 10 de decembro de 2008.</p>
<p>José Luis Méndez Romeu</p>
<p>Conselleiro de Presidencia, Administracións Públicas e Xustiza</p>
<p>ANEXO</p>
<p>Artigo 14º.-Persoal ao servizo do Consorcio.</p>
<p>O persoal ao servizo do Consorcio estará constituído:</p>
<p>a) Secretario, interventor e tesoureiro.</p>
<p>b) Xerente.</p>
<p>c) Persoal laboral</p>
<p>d) De ser o caso, persoal eventual.</p>
<p>O persoal poderá ser propio ou adscrito agás o descrito na alínea a) anterior, que será nomeado conforme o artigo seguinte.</p>
<p>Artigo 15º.-Secretario, interventor e tesoureiro.</p>
<p>Os ditos cargos crearanse e clasificaranse como propios e independentes, de conformidade co establecido pola normativa específica de funcionarios con habilitación nacional.</p>

