---
date: '2008-02-18'
page: 2
number: 34
agency: CONSELLERÍA DE SANIDADE
section: I. DISPOSICIÓNS XERAIS
title: >-
  Orde do 25 de xaneiro de 2008 pola que se regulan os servizos prestados de
  forma electrónica, informática e telemática na Consellería de Sanidade e o
  Servizo Galego de Saúde.
range: Orde
---
<p>A Lei 11/2007, do 22 de xuño, regula o acceso electrónico dos cidadáns aos servizos públicos, e pretende, entre outras finalidades, facilitar o exercicio de dereitos e o cumprimento de deberes por medios electrónicos, así como facilitar o acceso por medios electrónicos dos cidadáns á información e ao procedemento administrativo.</p>
<p>Esta lei recoñece o dereito dos cidadáns a relacionarse coas administracións públicas por medios electrónicos e regula aspectos básicos das tecnoloxías da información para garantir os seus dereitos, un tratamento común ante elas e a validez e eficacia da actividade administrativa en condicións de seguridade xurídica.</p>
<p>O marco xurídico da sinatura electrónica vén determinado pola Lei 59/2003. No artigo 3 desta lei defínese a sinatura electrónica avanzada como aquela que permite identificar o asinante e detectar calquera cambio ulterior dos datos asinados, que está vencellada ao asinante de maneira única e aos datos a que se refire e que foi creada por medios que o asinante pode manter baixo o seu exclusivo control. Considérase sinatura electrónica recoñecida a sinatura electrónica avanzada baseada nun certificado recoñecido e xerada mediante un dispositivo seguro de creación de sinatura.</p>
<p>As tecnoloxías da información deben asegurar a dispoñibilidade, o acceso, a integridade, a autenticidade, a confidencialidade e a conservación dos datos, informacións e servizos que xestionen no exercicio das súas competencias.</p>
<p>En consecuencia, e co obxecto de alcanzar estas metas, no uso das facultades que me confire o artigo 34.6º da Lei 1/1983, do 22 de febreiro, reguladora da Xunta e da súa Presidencia, modificada pola Lei 11/1988, do 22 de outubro,</p>
<p>DISPOÑO:</p>
<p>Artigo 1º</p>
<p>A sede electrónica da Consellería de Sanidade e do Servizo Galego de Saúde será accesible a través dos enderezos electrónicos www.sergas.es e www.galiciasaude.es (estarán tamén accesibles a través doutras extensións como .org.es, sempre baixo o mesmo nome raíz de dominio). Esta sede dispón de sistemas que garanten o establecemento de comunicacións seguras sempre que sexan necesarias.</p>
<p>Artigo 2º.-Tipos de acceso e os seus requisitos.</p>
<p>En función do carácter da información a que se accede e das características dos servizos que se presten, e sempre conforme o disposto na lexislación vixente en materia de protección de datos de carácter persoal, os servizos prestados de forma electrónica, informática e telemática clasifícanse segundo catro tipos diferentes de requisitos de acceso:</p>
<p>-Servizos accesibles sen necesidade de autenticación.</p>
<p>-Servizos para cuxo acceso sexa necesario un usuario e un contrasinal numérico ou alfanumérico.</p>
<p>-Servizos con requisitos de sinatura electrónica avanzada ou recoñecida.</p>
<p>-Servizos de difusión de información con subscrición previa.</p>
<p>Artigo 3º</p>
<p>A Consellería de Sanidade e o Servizo Galego de Saúde recoñecerán os sistemas de sinatura electrónica incorporados ao DNI electrónico e os certificados electrónicos emitidos pola Fábrica Nacional de Moeda e Timbre-Real Casa da Moeda (FNMT-RCM). A Consellería de Sanidade e o Servizo Galego de Saúde considerarán o recoñecemento no futuro de certificados doutras entidades prestadoras de servizos de sinatura dixital, existindo sempre na sede electrónica da Consellería de Sanidade e do Servizo Galego de Saúde unha listaxe de todos os tipos de certificados recoñecidos por ela.</p>
<p>Artigo 4º</p>
<p>Os requisitos de acceso aplicables de acordo co disposto no artigo 2º desta orde incluiranse na sede electrónica, detallando as características dos servizos ofertados para os cidadáns, profesionais e empresas.</p>
<p>Santiago de Compostela, 25 de xaneiro de 2008.</p>
<p>María José Rubio Vidal</p>
<p>Conselleira de Sanidade</p>
<p>Ver referencia pdf "03400D001P007.PDF"</p>
<p>a) CESAMENTOS CONSELLERÍA DE POLÍTICA TERRITORIAL, OBRAS PÚBLICAS</p>
<p>E TRANSPORTES</p>

