---
date: '2008-06-16'
page: 11
number: 115
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Orde do 23 de maio de 2008 pola que se regulan os procedementos para a
  presentación de avais ante a Caixa Xeral de Depósitos da Xunta de Galicia, e
  para a súa devolución, empregando medios electrónicos.
range: Orde
---
<p>O Decreto 79/2007, do 19 de abril, polo que se establece a estrutura orgánica da Consellería de Economía e Facenda, establece que o obxecto e funcións da Caixa de Depósitos da Comunidade Autónoma de Galicia se encontra integrado pola instrumentación da constitución, custodia e devolución, ou chegado o caso, execución dos depósitos e garantías admitidos nela. Todo iso exclusivamente respecto daqueles depósitos e garantías en que a Comunidade Autónoma resulte garantida ou ben aqueloutros en que o garantido resulte ser un terceiro fronte á Administración da Comunidade Autónoma. Tamén se depositan todos aqueles depósitos e fianzas que por calquera motivo deban constituírse a favor ou a disposición dos organismos autónomos, universidades públicas, entes de dereito público, sociedades públicas e demais entes públicos dependentes ou vinculados á Comunidade Autónoma.</p>
<p>O procedemento establecido exixe que o interesado en constituír unha garantía ou depósito deba presentarse nas dependencias da Caixa de Depósitos, ben nos servizos centrais da Consellería de Economía e Facenda, ben nas das súas delegacións territoriais.</p>
<p>A Lei 11/2007, do 22 de xuño, de acceso electrónico dos cidadáns aos servizos públicos, insta as administracións públicas a facilitar o acceso por medios electrónicos á información e ao procedemento administrativo, crear as condicións de confianza no uso destes medios, simplificar os procedementos no densenvolvemento da súa actividade e no exercicio das súas competencias, e en particular nas relacións dos cidadáns coas administracións públicas.</p>
<p>A experiencia adquirida na presentación a través da oficina virtual tributaria da Consellería de Economía e Facenda de determinadas declaracións de tributos pon de manifesto a conveniencia de introducir na xestión da Caixa de Depósitos, e en particular na xestión de avais, novas técnicas de presentación, coa finalidade de axilizar a xestión dos avais presentados polos interesados por medio dun rápido tratamento informático dos datos subministrados polas entidades avalistas en beneficio de ambas as dúas partes.</p>
<p>En virtude do disposto, por proposta da Dirección Xeral de Política Financeira e Tesouro, e de acordo coas atribucións conferidas polo artigo 34.6º da Lei 1/1983, do 22 de febreiro, de normas reguladoras da Xunta e da súa Presidencia, modificada pola Lei 11/1988, do 20 de outubro,</p>
<p>DISPOÑO:</p>
<p>Artigo 1º.-Obxecto.</p>
<p>1. Esta orde ten por obxecto regular as condicións xerais da presentación telemática de avais polas entidades de crédito e sociedades de garantía recíproca e da súa devolución, ante a Caixa de Depósitos da Comunidade Autónoma, tanto en servizos centrais como nas delegacións territoriais da Consellería de Economía e Facenda.</p>
<p>2. As persoas ou entidades que precisen constituir unha garantía en documento de aval na Caixa Xeral de Depósitos poderán empregar o procedemento telemático que se regula nesta orde. Para iso, acudirán a unha entidade de crédito ou sociedade de garantía recíproca que subscribise coa Xunta de Galicia un convenio de colaboración en materia de formalización de avais. A entidade avalista, empregando tecnoloxías electrónicas autorizadas, xerará os xustificantes que acrediten a constitución e presentación dun aval ante a Administración autonómica.</p>
<p>Artigo 2º.-Ámbito de aplicación.</p>
<p>1. Esta orde será de aplicación aos avais outorgados polas citadas entidades avalistas, en procedementos suxeitos á lexislación de contratos do sector público, así como noutros procedementos en que o documento de aval exixido se axuste ao modelo que se recolle na Orde do 7 de xaneiro de 2000, pola que se desenvolve o Real decreto 161/1997, do 7 de febreiro, que aproba o Regulamento da Caixa Xeral de Depósitos.</p>
<p>2. Non será de aplicación aos avais para os que a norma reguladora que exixe a súa constitución estableza un modelo que non se axusta aos anteriormente mencionados.</p>
<p>Así mesmo, estarán excluídos deste procedemento as garantías provisionais a que se refire a lexislación de contratos do sector público.</p>
<p>Artigo 3º.-Enderezo da internet.</p>
<p>A presentación telemática de avais na Caixa de Depósitos da Comunidade Autónoma de Galicia farase a través da páxina web da Xunta de Galicia: www.economiaefacenda.org.</p>
<p>Artigo 4º.-Procedemento para a presentación e constitución telemática de avais.</p>
<p>1. O interesado en constituír unha garantía en documento de aval de forma telemática acudirá a unha entidade que subscribise o correspondente convenio de colaboración.</p>
<p>2. A entidade avalista terá que acceder á web da Consellería de Economía e Facenda da Xunta de Galicia e cubrir o formulario correspondente.</p>
<p>3. Cuberto o formulario e comprobado, farase a presentación formal polo usuario rexistrado, que requirirá a súa sinatura dixital.</p>
<p>4. En relación ás persoas autorizadas de cada entidade avalista para levar a cabo este procedemento, deberán ser dados de alta como usuarios rexistrados no Centro Informático para a Xestión Tributaria, Económico-Financeira e Contable (CIXTEC), para o que terán que dispor de poder bastante para actuar en nome da citada entidade e acompañar verificación da suficiencia dos seus poderes, corroborados pola Asesoría Xurídica da Xunta de Galicia.</p>
<p>O usuario que vai asinar a presentación disporá dun certificado dixital outorgado pola Fábrica Nacional de Moeda e Timbre, ou daquelas autoridades que sexan admitidas pola Consellería de Economía e Facenda.</p>
<p>Artigo 5º.-Xustificantes e o seu contido.</p>
<p>1. Neste procedemento o acto de presentación e constitución da garantía efectúase no mesmo momento, de xeito que, feita a presentación pola entidade avalista, a aplicación informática xerará o resgardo de constitución da garantía en aval (modelo 790), como xustificante con efectos acreditativos. Constará de dous exemplares de igual contido, un para o interesado e outro para presentar ante o órgano, organismo autónomo ou entidade pública dependente ou vinculada á Comunidade Autónoma a cuxa disposición se constitúe a garantía.</p>
<p>2. No resgardo de constitución constará a seguinte información:</p>
<p>a) Identificación da entidade avalista.</p>
<p>b) Identificación da persoa ou entidade garantida.</p>
<p>c) Norma que impón a constitución da garantía.</p>
<p>d) Órgano administrativo, organismo autónomo ou ente público dependente ou vinculado á Comunidade Autónoma a cuxa disposición se constitúe a garantía.</p>
<p>e) Obriga garantida.</p>
<p>f) Importe da garantía (en cifra e letra).</p>
<p>g) Data de constitución.</p>
<p>h) Número do rexistro especial de avais.</p>
<p>3. Así mesmo, no momento da presentación, a aplicación xerará dous documentos de aval, de igual contido dos que dispón a Caixa Xeral de Depósitos, un para a entidade avalista e outra para o interesado, coas características que se establecen nos artigos 15 e 17 do Real decreto 161/1997, do 7 de febreiro, e na Orde do 7 de xaneiro de 2000.</p>
<p>Este documento de aval será válido e producirá efectos desde a data de constitución da garantía e será título executable, nos termos legalmente previstos.</p>
<p>4. Para efectos da garantía e de cumprimento dos prazos de que dispón o interesado, a data de constitución será a da presentación telemática.</p>
<p>5. O resgardo de constitución da garantía (modelo 790) e o documento de aval, xerados pola aplicación informática, conterán ao pé un código seguro de verificación, que lle permite ao órgano, organismo autónomo ou ente público dependente ou vinculado a Comunidade Autónoma comprobar en calquera momento a súa validez e vixencia, a través da oficina virtual da Consellería de Economía e Facenda.</p>
<p>Artigo 6º.-Cancelación e devolución da garantía.</p>
<p>A cancelación e devolución da garantía efectuarase de acordo coa lexislación vixente, da seguinte forma:</p>
<p>1. Unha vez que a Caixa de Depósitos recibiu, por escrito, do órgano administrativo, organismo autónomo ou entidade pública dependente ou vinculada á Comunidade Autónoma á disposición do cal se constituíu a garantía, o acordo de cancelación, ben directamente ou ben por medio do interesado, procederá a dar de baixa a garantía nos seus rexistros.</p>
<p>2. Completada a baixa da garantía, a Caixa de Depósitos efectuará unha comunicación, por medios electrónicos, á entidade avalista indicando tal incidencia, de modo que esta xa pode acceder á aplicación a través da oficina virtual da Consellería de Economía e Facenda para comprobar e imprimir un xustificante da cancelación, con efectos de devolución.</p>
<p>Disposicións derradeiras</p>
<p>Primeira.-Facúltase o director xeral de Política Financeira e Tesouro para ditar cantas instrucións sexan necesarias para a execución desta orde.</p>
<p>Segunda.-Esta orde entrará en vigor aos vinte días seguintes ao da súa publicación no Diario Oficial de Galicia.</p>
<p>Santiago de Compostela, 23 de maio de 2008.</p>
<p>José Ramón Fernández Antonio</p>
<p>Conselleiro de Economía e Facenda</p>

