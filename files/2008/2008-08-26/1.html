---
date: '2008-08-26'
page: 16
number: 164
agency: CONSELLERÍA DE EDUCACIÓN E ORDENACIÓN UNIVERSITARIA
section: I. DISPOSICIÓNS XERAIS
title: >-
  Resolución do 30 de xullo de 2008, da Dirección Xeral de Formación Profesional
  e Ensinanzas Especiais, pola que se establece o perfil do programa de
  cualificación profesional inicial de cerámica en Galicia.
range: Resolución
---
<p>O Real decreto 1228/2006, do 27 de outubro de 2006, estableceu, entre outras, a cualificación profesional de nivel 1 de fabricación e transformación manual e semiautomática de produtos de vidro, pertencente á familia profesional de vidro e cerámica, así como os módulos formativos asociados ás unidades de competencia de que se compón.</p>
<p>A Orde do 13 de maio de 2008 pola que se regulan os programas de cualificación profesional inicial na Comunidade Autónoma de Galicia establece no seu artigo 8 que os currículos dos módulos específicos dos perfís profesionais que se establezan se desenvolverán por medio de resolución da Dirección Xeral de Formación Profesional e Ensinanzas Especiais, e que deberán tomar como referencia os módulos formativos asociados ás unidades de competencia que inclúa o perfil.</p>
<p>Na súa virtude, esta dirección xeral</p>
<p>RESOLVE:</p>
<p>Primeiro.-Obxecto.</p>
<p>Esta resolución ten por obxecto o establecemento do perfil profesional do programa de cualificación profesional inicial de cerámica en Galicia.</p>
<p>Segundo.-Identificación.</p>
<p>O programa de cualificación profesional inicial de cerámica queda identificado polos seguintes elementos:</p>
<p>-Denominación: cerámica.</p>
<p>-Nivel: programa de cualificación profesional inicial.</p>
<p>-Duración: 580 horas.</p>
<p>-Familia profesional: vidro e cerámica.</p>
<p>Terceiro.-Competencia xeral.</p>
<p>Realizar operacións manuais ou semiautomáticas de moldeamento, esmaltado, decoración e cocción de produtos cerámicos, a partir de deseños e modelos establecidos, seguindo as instrucións técnicas dadas e garantindo a calidade e a seguridade das operacións.</p>
<p>Cuarto.-Competencias profesionais, persoais e sociais.</p>
<p>As competencias profesionais, persoais e sociais deste programa de cualificación profesional inicial son as que se relacionan a seguir:</p>
<p>a) Preparar a barbotina nas condicións necesarias para a coadura, así como os moldes necesarios para o conformado de produtos cerámicos mediante coadura e para masas plásticas, de acordo cos procedementos e nas condicións de calidade establecidas.</p>
<p>b) Conformar produtos cerámicos mediante coadura e técnicas manuais ou semiautomáticas de moldeamento de masas plásticas, e obter a produción e a calidade establecidas.</p>
<p>c) Secar produtos conformados mediante coadura efectuando a carga e a descarga das pezas e o control das condicións de secado, asegurando a calidade do produto.</p>
<p>d) Preparar a pasta cerámica nas condicións necesarias para o seu conformado, consonte os procedementos e as condicións de calidade establecidas.</p>
<p>e) Secar produtos conformados mediante moldeamento efectuando a carga e a descarga das pezas e o control das condicións de secado, asegurando a calidade do produto.</p>
<p>f) Acondicionar esmaltes, ingobbio, tintas serigráficas, cores e sales solubles para a súa aplicación, conforme os procedementos e as condicións de calidade establecidas.</p>
<p>g) Realizar o esmaltado e a decoración de produtos cerámicos, mediante procedementos manuais ou semiautomáticos, e obter a produción e a calidade establecidas.</p>
<p>h) Realizar as operacións de carga do forno segundo o especificado na información de proceso, e conseguir a calidade establecida.</p>
<p>j) Realizar as operacións de selección e control do ciclo de cocción, de operación e de descarga do forno, de acordo coas instrucións técnicas recibidas, asegurando a calidade do produto.</p>
<p>k) Realizar as operacións de control, repaso, clasificación e embalaxe dos produtos cocidos de acordo coas especificacións de calidade establecidas.</p>
<p>l) Manter unha relación de respecto e colaboración no trato co resto do persoal.</p>
<p>m) Cumprir a normativa de prevención de riscos laborais durante todo o proceso produtivo.</p>
<p>n) Cumprir a normativa de protección ambiental durante todo o proceso produtivo.</p>
<p>o) Actuar con confianza na propia capacidade profesional e prestar atención ás innovacións que se produzan dentro do sector e que fomenten o seu desenvolvemento profesional.</p>
<p>p) Desenvolver a cultura emprendedora.</p>
<p>Quinto.-Relación de cualificacións e unidades de competencia do Catálogo nacional das cualificacións profesionais incluídas no perfil profesional.</p>
<p>Cualificacións profesionais completas incluídas no perfil:</p>
<p>Operacións de reprodución manual ou semiautomática de produtos cerámicos, VIC205_1 (Real decreto 1128/2006), que abrangue as seguintes unidades de competencia:</p>
<p>-UC0649_1: conformar produtos cerámicos mediante coadura e reproducir moldes.</p>
<p>-UC0650_1: conformar produtos cerámicos mediante moldeamento manual ou semiautomático a partir de masas plásticas.</p>
<p>-UC0651_1: realizar a aplicación manual de esmaltes e decoracións en produtos cerámicos.</p>
<p>-UC0652_1: realizar operacións de carga, cocción e descarga de fornos para a fabricación manual ou semiautomática de produtos cerámicos.</p>
<p>Sexto.-Contorno profesional.</p>
<p>1. Ámbito profesional. Desenvolve a súa actividade profesional en empresas de fabricación de produtos cerámicos dedicados a uso doméstico e decoración, ou en obradoiros artesanais. Actúa como traballador ou traballadora dependente na área de execución da produción, exercendo o seu labor no marco das funcións e os obxectivos asignados por persoal técnico encargado de nivel superior ao seu, ou baixo a dirección dunha persoa artista-artesá.</p>
<p>2. Sectores produtivos. Empresas de fabricación de vaixela cerámica, decoración de baldosas a terceiro lume, artigos para o fogar e decoración, e obradoiros artesanais.</p>
<p>3. Ocupacións e postos de traballo máis salientables:</p>
<p>-Moldeador/a de cerámica: coador/a, montador/a, pegador/a, etc.</p>
<p>-Operario/a de prensaxe plástica.</p>
<p>-Operario/a de torno de calibraxe.</p>
<p>-Operario/a de olaría.</p>
<p>-Pintor/a de liña de decoración manual de produtos cerámicos.</p>
<p>Sétimo.-Módulos específicos.</p>
<p>1. Os módulos específicos deste perfil profesional, que toman como referentes os módulos formativos asociados ás unidades de competencia de que se compón, quedan desenvolvidos no anexo I desta resolución.</p>
<p>2. Son os que se relacionan a seguir:</p>
<p>-ME0064. Coadura e reprodución.</p>
<p>-ME0065. Moldeamento manual e semiautomático.</p>
<p>-ME0066. Esmaltado e decoración manual.</p>
<p>-ME0067. Cocción.</p>
<p>-ME0068. Formación en centros de traballo.</p>
<p>Oitavo.-Espazos e equipamentos.</p>
<p>1. Os espazos e os equipamentos mínimos necesarios para o desenvolvemento das ensinanzas deste perfil profesional son os establecidos no anexo II desta resolución.</p>
<p>2. Os espazos formativos establecidos poden ser ocupados por diferentes grupos de alumnado.</p>
<p>3. Non é necesario que os espazos formativos identificados se diferencien mediante pechamentos.</p>
<p>Noveno.-Profesorado e persoas formadoras.</p>
<p>1. A atribución docente dos módulos específicos que constitúen as ensinanzas deste perfil profesional nos programas de cualificación profesional inicial impartidos en centros de ensino públicos dependentes da Consellería de Educación e Ordenación Universitaria establécese no anexo III A) desta resolución.</p>
<p>2. As titulacións requiridas para a impartición dos módulos específicos que conforman o perfil profesional nos programas de cualificación profesional inicial para os centros de titularidade privada ou doutras administracións distintas da educativa establécense no anexo III B) desta resolución.</p>
<p>3. O perfil das persoas formadoras que impartan os módulos específicos en contornos produtivos establécese no anexo IV desta resolución.</p>
<p>Décimo.-Relación de módulos específicos coas unidades de competencia do Catálogo nacional de cualificacións profesionais que inclúe o programa.</p>
<p>A relación dos módulos específicos coas unidades de competencia do Catálogo nacional de cualificacións profesionais que inclúe o programa é a que figura na táboa que se inclúe como anexo V desta resolución.</p>
<p>Décimo primeiro.-Distribución horaria dos módulos específicos.</p>
<p>A distribución horaria dos módulos específicos cursados en contornos non produtivos especifícase no anexo VI desta resolución.</p>
<p>Disposición derradeira</p>
<p>Entrada en vigor.-Esta resolución entrará en vigor aos vinte días da súa publicación no Diario Oficial de Galicia.</p>
<p>Santiago de Compostela, 30 de xullo de 2008</p>
<p>Antonio Vázquez Vázquez</p>
<p>Director xeral de Formación Profesional e Ensinanzas Especiais</p>
<p>ANEXO I</p>
<p>Módulos específicos</p>
<p>1. Módulo específico: coadura e reprodución.</p>
<p>-Código: ME0064.</p>
<p>-Duración: 93 horas.</p>
<p>1.1. Resultados de aprendizaxe e criterios de avaliación.</p>
<p>RA1. Identifica e describe as técnicas e os procedementos de elaboración manual de produtos cerámicos mediante coadura.</p>
<p>* CA1.1. Describíronse as técnicas e os procedementos de elaboración manual ou semiautomática de produtos cerámicos mediante coadura e clasificáronse consonte as súas características tecnolóxicas e os produtos obtidos.</p>
<p>* CA1.2. Describíronse os principais riscos laborais, así como as medidas e os equipamentos de seguridade que se deben empregar na elaboración manual de moldes, no acondicionamento de barbotinas e no conformado de produtos cerámicos mediante coadura.</p>
<p>* CA1.3. Nun suposto práctico, debidamente caracterizado, en que se amosen produtos cerámicos conformados mediante coadura:</p>
<p>-Relacionáronse os produtos cerámicos co tipo de molde e cos procedementos de elaboración do molde empregados.</p>
<p>-Identificáronse as principais operacións necesarias para a elaboración de cada produto.</p>
<p>-Identificáronse as máquinas, os útiles e as ferramentas necesarias para a elaboración de cada molde e de cada produto.</p>
<p>RA2. Reproduce moldes para a obtención de produtos cerámicos mediante coadura ou moldeamento de masas plásticas.</p>
<p>* CA2.1. Enumeráronse e describíronse os aspectos básicos dos tipos de escaiolas e de resinas sintéticas para a elaboración de matrices e moldes cerámicos.</p>
<p>* CA2.2. Describiuse o proceso de elaboración de matrices para a preparación de moldes a partir dun modelo dado.</p>
<p>* CA2.3. Describiuse o proceso de reprodución de moldes a partir de matrices xa elaboradas e identificouse, mediante un esbozo, o despezamento axeitado para a confección de cada compoñente do molde.</p>
<p>* CA2.4. Nun suposto práctico, debidamente caracterizado, en que se propoña a elaboración dun molde a partir dunha matriz dada:</p>
<p>-Seleccionáronse e preparáronse as ferramentas e os materiais adecuados.</p>
<p>-Seleccionáronse e montáronse os compoñentes da matriz.</p>
<p>-Elaboráronse os compoñentes do molde nas condicións de calidade exixidas.</p>
<p>-Realizouse a montaxe do molde elaborado.</p>
<p>-Secouse o molde montado.</p>
<p>RA3. Acondiciona barbotinas cerámicas para a obtención de produtos cerámicos mediante coadura, de acordo cos procedementos e as condicións de calidade establecidas.</p>
<p>* CA3.1. Describíronse as técnicas e os procedementos de elaboración e acondicionamento de barbotinas para coadura, así como os materiais empregados, as ferramentas e os equipamentos necesarios.</p>
<p>* CA3.2. Identificáronse os principais aditivos empregados no acondicionamento de barbotinas para coadura e os aspectos esenciais da súa función nelas.</p>
<p>* CA3.3. Describíronse as variables que cómpre controlar no proceso de preparación de barbotinas para coadura, así como o procedemento seguido para o seu control e os equipamentos necesarios.</p>
<p>* CA3.4. Nun caso práctico, debidamente caracterizado, de acondicionamento dunha barbotina para coadura:</p>
<p>-Realizouse a medida da densidade e da viscosidade da barbotina, e comparouse cos estándares establecidos nos procedementos.</p>
<p>-Seleccionáronse e preparáronse os materiais e os útiles adecuados para o axuste da barbotina.</p>
<p>-Axustouse a densidade e a viscosidade mediante o engadido de auga ou dos aditivos necesarios.</p>
<p>-Axustouse a densidade, en caso necesario, mediante a mestura cunha barbotina da mesma composición e máis densa.</p>
<p>-Comprobouse a adecuación ás condicións de traballo especificadas da barbotina preparada.</p>
<p>RA4. Realiza o conformado de produtos cerámicos mediante coadura a partir de moldes previamente preparados e acondicionados.</p>
<p>* CA4.1. Describíronse a secuencia de operacións, os procedementos, as ferramentas e os equipamentos necesarios para a elaboración manual de produtos cerámicos mediante coadura oca.</p>
<p>* CA4.2. Nun suposto práctico de conformado de produtos cerámicos mediante coadura, debidamente caracterizado polas correspondentes ordes de traballo orais ou escritas e polo correspondente modelo, en cerámica ou en bosquexo:</p>
<p>-Seleccionouse, montouse e preparouse o molde en función das condicións de traballo.</p>
<p>-Realizouse o vertido da barbotina nas condicións de traballo especificadas.</p>
<p>-Realizouse a vertedura da barbotina sobrante, unha vez comprobado que o tempo de coadura sexa o adecuado para a obtención do grosor de parede requirido.</p>
<p>-Realizouse a extracción da peza, e a limpeza e o secado do molde.</p>
<p>-De ser o caso, realizouse a montaxe e o repaso das pezas.</p>
<p>RA5. Realiza o secado de produtos cerámicos obtidos mediante coadura.</p>
<p>* CA5.1. Describíronse os principais factores para considerar na realización do secado natural de materiais cerámicos en recintos abertos.</p>
<p>* CA5.2. Nun suposto práctico de secado forzado de produtos cerámicos obtidos mediante coadura, debidamente caracterizado polas correspondentes ordes de traballo orais ou escritas:</p>
<p>-Seleccionáronse e preparáronse as bandexas, os soportes e os útiles para a disposición das pezas no secadoiro.</p>
<p>-Transportáronse as pezas ao secadoiro e colocáronse nel de forma que se asegure a súa correcta ventilación e a adecuada distribución de temperaturas.</p>
<p>-Seleccionáronse os parámetros de secado (temperatura e aireación forzada) e realizouse o secado.</p>
<p>-Descargouse o secadoiro.</p>
<p>RA6. Describe os principais defectos relacionados coas operacións de conformado de produtos cerámicos mediante coadura.</p>
<p>* CE6.1 Describíronse os principais criterios de clasificación de defectos relacionados coa coadura e co secado.</p>
<p>* CE6.2 Nun suposto práctico, debidamente caracterizado, en que se amosen produtos cerámicos con defectos de fabricación atribuíbles ás operacións de coadura e secado:</p>
<p>-Identificáronse e describíronse os defectos de fabricación.</p>
<p>-Avaliouse a gravidade dos defectos identificados en función da calidade do produto acabado.</p>
<p>-Sinaláronse as súas causas máis probables.</p>
<p>-Propuxéronse solucións.</p>
<p>1.2. Contidos.</p>
<p>Barbotinas para coadura:</p>
<p>-Criterios de clasificación de pastas cerámicas.</p>
<p>-Principais características das pastas cerámicas: exemplos de composicións e nocións sobre o papel dos compoñentes. Cor tras a cocción. Humidade. Plasticidade.</p>
<p>-Principais características das barbotinas para coadura: densidade e viscosidade; estabilidade.</p>
<p>-Preparación de barbotinas para coadura.</p>
<p>-Moedura.</p>
<p>-Esluído.</p>
<p>-Barutado.</p>
<p>-Nocións sobre acondicionamento de barbotinas.</p>
<p>-Coloración de pastas en barbotina: procedementos. Pigmentos empregados.</p>
<p>Preparación de moldes:</p>
<p>-Interpretación de esquemas e bosquexos.</p>
<p>-Materiais empregados: escaiolas e resinas sintéticas. Preparación.</p>
<p>-Elaboración de moldes para coadura oca.</p>
<p>-Elaboración de moldes para apertamento.</p>
<p>-Elaboración de moldes para calibraxe en torno de oleiro.</p>
<p>-Almacenaxe e conservación dos moldes.</p>
<p>Moldes para o conformado en plástico:</p>
<p>-Materiais empregados: escaiolas e resinas sintéticas. Preparación.</p>
<p>-Elaboración de moldes para apertamento.</p>
<p>-Elaboración de moldes para coadura oca.</p>
<p>-Elaboración de moldes para calibraxe en torno de oleiro.</p>
<p>Conformado mediante coadura:</p>
<p>-Fundamentos básicos do conformado mediante coadura.</p>
<p>-Elaboración de produtos cerámicos mediante coadura.</p>
<p>Secado de produtos cerámicos obtidos mediante coadura:</p>
<p>-Fundamentos básicos do secado de produtos cerámicos.</p>
<p>-Secado natural e secado forzado.</p>
<p>-Secadoiros empregados no secado de produtos cerámicos obtidos mediante coadura.</p>
<p>-Colocación das pezas no secadoiro.</p>
<p>Defectos relacionados co conformado mediante coadura:</p>
<p>-Defectos dimensionais: falta de regularidade nas paredes e deformacións.</p>
<p>-Defectos de integridade: fendas e rotura de pezas.</p>
<p>-Defectos puntuais: burbullas de coadura, mancha de coadura e pegado de molde.</p>
<p>-Defectos de manipulación: sucidade e roturas.</p>
<p>-Defectos de secado.</p>
<p>Saúde laboral e protección ambiental nas operacións de preparación de barbotinas e coadura:</p>
<p>-Precaucións que se deben adoptar para a manipulación e o transporte dos materiais empregados.</p>
<p>-Prevención dos riscos derivados das operacións de preparación de barbotinas e coadura.</p>
<p>-Principais residuos e contaminantes derivados das operacións de preparación de barbotinas e coadura: grao de perigo e tratamento.</p>
<p>-Roupa de traballo e proteccións individuais.</p>
<p>1.3. Orientacións pedagóxicas.</p>
<p>Este módulo específico contén a formación necesaria para desempeñar a función de conformar produtos cerámicos mediante coadura e reproducir moldes.</p>
<p>A definición desta función abrangue aspectos como:</p>
<p>-Preparación da barbotina nas condicións necesarias para a coadura, e dos moldes necesarios para o conformado de produtos cerámicos mediante coadura e para masas plásticas, todo iso de acordo cos procedementos e nas condicións de calidade establecidas.</p>
<p>-Conformación de produtos cerámicos mediante coadura para obter a produción e a calidade establecidas, respectando as normas ambientais e de seguridade.</p>
<p>-Secado de produtos conformados mediante coadura, efectuando a carga e a descarga das pezas e o control das condicións de secado, con criterios de aseguramento da calidade do produto e respectando as normas ambientais e de seguridade.</p>
<p>As liñas de actuación no proceso de ensino e aprendizaxe que permiten alcanzar os obxectivos do módulo versarán sobre:</p>
<p>-Traballo con barbotinas e moldes para o conformado en plástico.</p>
<p>-Conformado mediante coadura, e secado dos produtos cerámicos obtidos.</p>
<p>-Detección dos defectos relacionados co conformado mediante coadura.</p>
<p>-Cumprimento das medidas de prevención de riscos laborais e de protección ambiental nas operacións de preparación de barbotinas e coadura.</p>
<p>2. Módulo específico: moldeamento manual e semiautomático.</p>
<p>-Código: ME0065.</p>
<p>-Duración: 140 horas.</p>
<p>2.1. Resultados de aprendizaxe e criterios de avaliación.</p>
<p>RA1. Describe as principais operacións e técnicas para a elaboración manual e semiautomática de produtos cerámicos mediante moldeamento en estado plástico.</p>
<p>* CA1.1. Describíronse as técnicas e os procedementos de preparación de pastas para a elaboración manual e semiautomática de produtos cerámicos mediante moldeamento en estado plástico.</p>
<p>* CA1.2. Describíronse os principais riscos laborais, así como as medidas e os equipamentos de seguridade que se deben empregar na elaboración manual e semiautomática de produtos cerámicos mediante moldeamento en estado plástico.</p>
<p>* CA1.3. Nun suposto práctico, debidamente caracterizado, en que se amosen produtos cerámicos conformados mediante técnicas manuais ou semiautomáticas:</p>
<p>-Relacionáronse os produtos cerámicos coas técnicas de conformado empregadas.</p>
<p>-Identificáronse as principais características técnicas que debe reunir cada pasta cerámica en función da técnica de conformado utilizada.</p>
<p>-Relacionáronse as características técnicas de cada pasta coas pastas comerciais presentes no mercado.</p>
<p>-Identificáronse as principais operacións necesarias para a elaboración de cada produto cerámico.</p>
<p>-Identificáronse as máquinas, os útiles e as ferramentas que se necesitan para a elaboración de cada produto cerámico.</p>
<p>RA2. Realiza o conformado de produtos cerámicos mediante técnicas manuais ou semiautomáticas de moldeamento de masas plásticas.</p>
<p>* CA2.1. Amasáronse porcións redondeadas de barro mediante amasado manual.</p>
<p>* CA2.2. Amasáronse porcións redondeadas de barro mediante o uso correcto da amasadora mecánica, e adecuouse a humidade.</p>
<p>* CA2.3. Obtivéronse porcións redondeadas de barro para conformado plástico mediante o uso correcto da extrusora.</p>
<p>* CA2.4. Nun suposto práctico de conformado de produtos cerámicos, debidamente caracterizado polas correspondentes ordes de traballo orais ou escritas e polo correspondente modelo, en cerámica ou en bosquexo:</p>
<p>-Elaboráronse lastras de barro mediante molde aberto, e mediante estiramento e corte de pranchas de barro.</p>
<p>-Elaboráronse lastras de barro mediante extrusión.</p>
<p>-Elaboráronse pratos ou cuncas mediante prensaxe en plástico.</p>
<p>-Elaboráronse pratos mediante calibraxe en torno de oleiro.</p>
<p>-Elaboráronse as asas mediante moldeamento á man ou mediante molde de escaiola, e pegáronse nas pezas que o requiran.</p>
<p>-Colocouse un logotipo identificador mediante estampaxe ou mediante aplicación calcográfica á peza en verde.</p>
<p>* CA2.5. Nun suposto práctico de conformado de produtos cerámicos mediante modelado en torno de oleiro, debidamente caracterizado polas correspondentes ordes de traballo orais ou escritas e polo correspondente modelo, en cerámica ou en bosquexo:</p>
<p>-Elaborouse unha xerra de polo menos 20 cm de altura.</p>
<p>-Elaborouse unha cunca de polo menos 30 cm de boca.</p>
<p>-Realizouse o acabamento das pezas elaboradas mediante o retorneamento das bases e o alisamento das superficies.</p>
<p>-Elaboráronse as asas e os elementos decorativos mediante moldeamento á man ou molde de escaiola, e pegáronse nas pezas que o requiran.</p>
<p>-Colocouse un logotipo identificador mediante estampaxe ou mediante aplicación calcográfica á peza en verde.</p>
<p>RA3. Realiza o secado de produtos cerámicos obtidos mediante técnicas manuais ou semiautomáticas de moldeamento.</p>
<p>* CA3.1. Describíronse os principais factores para considerar na realización do secado natural de materiais cerámicos en recintos abertos.</p>
<p>* CA3.2. Nun suposto práctico de secado forzado de produtos cerámicos, debidamente caracterizado polas correspondentes ordes de traballo orais ou escritas e polo correspondente modelo, en cerámica ou en bosquexo:</p>
<p>-Seleccionáronse e preparáronse as bandexas, os soportes e os útiles para a disposición das pezas no secadoiro.</p>
<p>-Transportáronse e colocáronse as pezas no secadoiro, de xeito que se asegure a súa correcta ventilación e a adecuada distribución de temperaturas.</p>
<p>-Seleccionáronse os parámetros de secado, como a temperatura e a aireación forzada, e realizouse o secado.</p>
<p>-Descargouse o secadoiro.</p>
<p>RA4. Describe os principais defectos relacionados coas operacións de conformado manual ou semiautomático, e co secado de produtos cerámicos.</p>
<p>* CA4.1. Describíronse os principais criterios de clasificación de defectos relacionados co conformado manual ou semiautomático, e co secado de produtos cerámicos.</p>
<p>* CA4.2. Nun suposto práctico, debidamente caracterizado, en que se amosen produtos cerámicos con defectos de fabricación atribuíbles ás operacións de conformado e secado:</p>
<p>-Identificáronse e describíronse os defectos de fabricación.</p>
<p>-Avaliouse a gravidade dos defectos identificados en función da calidade do produto acabado.</p>
<p>-Sinaláronse as súas causas máis probables.</p>
<p>-Propuxéronse solucións.</p>
<p>2.2. Contidos.</p>
<p>Pastas para o moldeamento manual ou semiautomático de produtos cerámicos:</p>
<p>-Criterios de clasificación de pastas cerámicas para moldeamento manual ou semiautomático.</p>
<p>-Principais características das pastas cerámicas empregadas no moldeamento manual ou semiautomático: exemplos de composicións e nocións sobre o papel dos compoñentes. Cor tras a cocción. Humidade. Plasticidade.</p>
<p>-Acondicionamento das pastas cerámicas: amasado. Modificación da humidade dunha pasta cerámica.</p>
<p>-Coloración de pastas: produtos coloreados na pasta. Pigmentos empregados.</p>
<p>Conformado en plástico de produtos cerámicos:</p>
<p>-Características dos moldes empregados para o conformado de masas plásticas.</p>
<p>-Interpretación de esquemas e bosquexos.</p>
<p>-Tipos de conformado manual e semiautomático de masas plásticas: moldeamento mediante torno de oleiro.</p>
<p>-Moldeamento de placas, lastras ou baldosas mediante molde aberto, mediante estiramento e corte de pranchas de barro, e mediante extrusión.</p>
<p>-Moldeamento por apertamento sobre molde, mediante calibraxe en torno de oleiro e mediante prensaxe de masas plásticas. Unións en plástico. Acondicionamento de pastas en estado plástico.</p>
<p>Secado de produtos cerámicos conformados en estado plástico:</p>
<p>-Fundamentos do secado de produtos cerámicos conformados en estado plástico.</p>
<p>-Secado natural e secado forzado.</p>
<p>-Secadoiros empregados no secado de produtos cerámicos conformados en estado plástico.</p>
<p>-Colocación das pezas no secadoiro: encanamento, etc.</p>
<p>Defectos relacionados co conformado en plástico:</p>
<p>-Defectos dimensionais: curvaturas, falta de regularidade nas paredes e deformacións.</p>
<p>-Fendas.</p>
<p>-Defectos de unión de placas ou rolos.</p>
<p>-Rotura de pezas.</p>
<p>-Defectos de secado.</p>
<p>Saúde laboral e protección ambiental nas operacións de acondicionamento de pastas e conformado manual ou semiautomático en estado plástico:</p>
<p>-Precaucións que se deben adoptar para a manipulación e o transporte dos materiais empregados.</p>
<p>-Prevención dos riscos derivados das operacións de acondicionamento de pastas cerámicas.</p>
<p>-Prevención dos riscos derivados das operacións de conformado manual ou semiautomático de produtos cerámicos.</p>
<p>-Principais residuos e contaminantes: grao de perigo e tratamento.</p>
<p>-Roupa de traballo e proteccións individuais.</p>
<p>2.3. Orientacións pedagóxicas.</p>
<p>Este módulo específico contén a formación necesaria para desempeñar a función de conformar produtos cerámicos mediante o moldeamento manual ou semiautomático a partir de masas plásticas.</p>
<p>A definición desta función abrangue aspectos como:</p>
<p>-Preparación da pasta cerámica nas condicións necesarias para o seu conformado de acordo coas condicións de calidade e os procedementos establecidos.</p>
<p>-Conformado de produtos cerámicos mediante técnicas manuais ou semiautomáticas de moldeamento de masas plásticas, para obter a produción e a calidade establecidas, respectando as normas ambientais e de seguridade.</p>
<p>-Secado de produtos conformados mediante moldeamento efectuando a carga e a descarga das pezas e o control das condicións de secado, asegurando a calidade do produto e respectando as normas ambientais e de seguridade.</p>
<p>As liñas de actuación no proceso de ensino e aprendizaxe que permiten alcanzar os obxectivos do módulo versarán sobre:</p>
<p>-Elaboración de pastas para o moldeamento manual ou semiautomático de produtos cerámicos.</p>
<p>-Conformado en plástico de produtos cerámicos.</p>
<p>-Secado de produtos cerámicos conformados en estado plástico.</p>
<p>-Detección de defectos relacionados co conformado en plástico.</p>
<p>-Cumprimento das medidas de prevención de riscos laborais e protección ambiental nas operacións de moldeamento manual ou semiautomático.</p>
<p>3. Módulo específico: esmaltado e decoración manual.</p>
<p>-Código: ME066.</p>
<p>-Duración: 117 horas.</p>
<p>3.1. Capacidades e criterios de avaliación.</p>
<p>RA1. Describe as principais técnicas de esmaltado e decoración manual ou semiautomática de produtos cerámicos.</p>
<p>* CA1.1. Describíronse os principais procesos de aplicación de esmaltes, ingobbio, tintas serigráficas, cores e sales solubles, e clasificáronse conforme as súas características tecnolóxicas e os produtos obtidos.</p>
<p>* CA1.2. Describíronse os principais procesos de decoración manual ou semiautomática, e clasificáronse consonte as súas características tecnolóxicas e os produtos obtidos.</p>
<p>* CA1.3. Describíronse os principais riscos laborais, así como as medidas e os equipamentos de seguridade que se deben empregar no esmaltado e na decoración manual ou semiautomática de produtos cerámicos.</p>
<p>* CA1.4. Nun suposto práctico, debidamente caracterizado, en que se amosen produtos cerámicos esmaltados e decorados mediante técnicas manuais ou semiautomáticas:</p>
<p>-Relacionáronse os produtos cerámicos coas técnicas de esmaltado e de decoración empregadas.</p>
<p>-Identificáronse as principais características técnicas que debe reunir cada aplicación cerámica en función da técnica de esmaltado e de decoración utilizada.</p>
<p>-Identificáronse as principais operacións necesarias para a aplicación de ingobbio, esmaltes e decoracións.</p>
<p>-Identificáronse as máquinas, os útiles e as ferramentas que se precisan para o esmaltado e a decoración de cada produto cerámico.</p>
<p>RA2. Realiza aplicacións manuais ou semiautomáticas de esmaltes, ingobbio, tintas serigráficas, cores e sales solubles.</p>
<p>* CA2.1. Nun suposto práctico, debidamente caracterizado, en que se deban realizar aplicacións de esmaltes ou de ingobbio mediante vertedura ou mediante inmersión:</p>
<p>-Controlouse a idoneidade do ingobbio ou do esmalte para aplicar mediante a medida do residuo, a densidade e a viscosidade, e mediante a comparación de probetas cunha composición estándar.</p>
<p>-Axustouse a suspensión ás condicións de densidade e viscosidade requiridas.</p>
<p>-Preparouse a superficie da peza para esmaltar.</p>
<p>-Realizouse a aplicación da suspensión con control do tempo de aplicación ou de inmersión.</p>
<p>-Controlouse que o peso de esmalte aplicado e/ou que o grosor da capa aplicada se axusten aos requisitos de calidade.</p>
<p>-Limpáronse bases, pingas e rebarbas.</p>
<p>* CA2.2. Nun suposto práctico, debidamente caracterizado, en que se deban realizar aplicacións de esmaltes ou ingobbio mediante pincelaxe sobre superficies crúas ou vitrificadas:</p>
<p>-Controlouse a idoneidade do ingobbio ou do esmalte para aplicar mediante a medida do residuo, a densidade e a viscosidade, e mediante a comparación de probetas cunha composición estándar.</p>
<p>-Axustouse a suspensión ás condicións de densidade e viscosidade requiridas.</p>
<p>-Preparouse, de ser o caso, a superficie da peza para esmaltar.</p>
<p>-Elixiuse o pincel adecuado á aplicación que se desexe realizar.</p>
<p>-Realizouse a aplicación da suspensión.</p>
<p>-Limpouse a base das pezas esmaltadas.</p>
<p>* CA2.3. Nun caso práctico, debidamente caracterizado, en que se deban realizar aplicacións de esmaltes ou de ingobbio mediante aerografía:</p>
<p>-Controlouse a idoneidade do ingobbio ou do esmalte para aplicar mediante a medida do residuo, a densidade e a viscosidade, e mediante a comparación de probetas cunha composición estándar.</p>
<p>-Axustouse a suspensión ás condicións de densidade e viscosidade requiridas.</p>
<p>-Preparouse a superficie da peza para esmaltar.</p>
<p>-Elixiuse a boquilla adecuada e axustouse a presión de aire e a abertura do abano en función do tipo de aplicación e do efecto que se desexe conseguir.</p>
<p>-Realizouse a aplicación da suspensión.</p>
<p>-Controlouse que o peso de esmalte aplicado e/ou que o grosor da capa aplicada se axusten aos requisitos de calidade exixidos.</p>
<p>-Desmontouse a pistola, limpouse e volveuse montar.</p>
<p>-Limpouse a cabina de aplicación.</p>
<p>* CA2.4. Nun suposto práctico, debidamente caracterizado, en que se deban realizar decoracións de produtos cerámicos mediante calcografías:</p>
<p>-Seleccionouse a calcomanía para aplicar.</p>
<p>-Preparouse a superficie da peza para decorar.</p>
<p>-Realizouse a aplicación da calcografía.</p>
<p>-Comprobouse que a decoración aplicada se corresponda cos requisitos de calidade.</p>
<p>* CA2.5. Nun suposto práctico, debidamente caracterizado, en que se deban realizar decoracións manuais ou semiautomáticas de produtos cerámicos:</p>
<p>-Controlouse, de ser o caso, a idoneidade da aplicación para empregar mediante a medida do residuo, a densidade e a viscosidade, e mediante a comparación de probetas cunha composición estándar.</p>
<p>-Axustouse, de ser o caso, a suspensión ás condicións de densidade e viscosidade requiridas.</p>
<p>-Seleccionouse e aplicouse, de ser o caso, o patrón para trepa ou estampaxe.</p>
<p>-Preparouse a superficie da peza para decorar.</p>
<p>-Realizouse a decoración mediante serigrafía de pezas planas, pincelaxe ou corda seca.</p>
<p>-Comprobouse que a decoración aplicada se corresponda cos requisitos de calidade.</p>
<p>RA3. Describe os principais defectos relacionados coas operacións de esmaltado e decoración manual ou semiautomática de produtos cerámicos.</p>
<p>* CA3.1. Describíronse os principais criterios de clasificación de defectos relacionados co esmaltado e a decoración manual ou semiautomática de produtos cerámicos.</p>
<p>* CA3.2. Nun caso práctico, debidamente caracterizado, en que se amosen produtos cerámicos con defectos de fabricación atribuíbles ás operacións de esmaltado e/ou decoración de produtos cerámicos:</p>
<p>-Identificáronse e describíronse os defectos de fabricación.</p>
<p>-Avaliouse a gravidade dos defectos identificados en función da calidade do produto acabado.</p>
<p>-Sinaláronse as súas causas máis probables.</p>
<p>-Propuxéronse solucións.</p>
<p>3.2. Contidos.</p>
<p>Ingobbio e esmaltes cerámicos aplicados en decoracións manuais ou semiautomáticas:</p>
<p>-Principais características do ingobbio. Exemplos de composicións empregadas. Nocións sobre o papel dos compoñentes.</p>
<p>-Principais características dos esmaltes aplicados en decoracións manuais ou semiautomáticas: fritas e esmaltes fritados empregados en decoracións manuais ou semiautomáticas. Exemplos de composicións empregadas e nocións sobre o papel dos compoñentes. Tipos de esmaltes.</p>
<p>Técnicas de esmaltado: aplicacións manuais e semiautomáticas:</p>
<p>-Acondicionamento e control de ingobbio e esmaltes.</p>
<p>-Control de residuo en volume e en peso.</p>
<p>-Control e axuste da densidade.</p>
<p>-Control e axuste da viscosidade: floculantes e desfloculantes empregados.</p>
<p>-Control do peso de esmalte aplicado.</p>
<p>-Comparación con esmaltes estándar.</p>
<p>-Aplicación manual ou semiautomática de esmaltes ou ingobbio mediante vertedura, inmersión, pincelaxe, aerografía e reserva.</p>
<p>Técnicas manuais e semiautomáticas de decoración de produtos cerámicos:</p>
<p>-Coloración de ingobbio e esmaltes.</p>
<p>-Acondicionamento e control de tintas serigráficas.</p>
<p>-Axuste de densidade.</p>
<p>-Axuste de viscosidade: floculantes e desfloculantes empregados.</p>
<p>-Comparación con tintas estándar.</p>
<p>-Aplicación de disolucións de sales solubles.</p>
<p>-Técnicas de decoración manual ou semiautomática: serigrafía de pezas planas, pincelaxe, estampaxe e trepa.</p>
<p>-Aplicación de calcomanías. Corda seca.</p>
<p>-Decoración para terceiro lume: características. Esmaltes e tintas empregados. Serigrafía. Pincelaxe.</p>
<p>Defectos de esmaltado e decoración manual ou semiautomática de produtos cerámicos:</p>
<p>-Defectos atribuíbles a impurezas: picadas, cráteres e burbullas. Puntos coloreados.</p>
<p>-Defectos atribuíbles á preparación e á aplicación de suspensións: retirados, fendas e picadas.</p>
<p>-Defectos de manipulación: manchas, roturas, pingas e grumos.</p>
<p>Saúde laboral e protección ambiental nas operacións de esmaltado e decoración manual ou semiautomática:</p>
<p>-Precaucións que se deben adoptar para a manipulación e o transporte de materiais empregados.</p>
<p>-Prevención dos riscos derivados das operacións de acondicionamento e control de ingobbio, esmaltes e tintas serigráficas.</p>
<p>-Prevención dos riscos derivados das operacións de esmaltado e decoración manual ou semiautomática de produtos cerámicos.</p>
<p>-Principais residuos e contaminantes: grao de perigo e tratamento.</p>
<p>-Roupa de traballo e proteccións individuais.</p>
<p>3.3. Orientacións pedagóxicas.</p>
<p>Este módulo específico contén a formación necesaria para desempeñar a función de realizar a aplicación manual de esmaltes e decoracións de produtos cerámicos.</p>
<p>A definición desta función abrangue aspectos como:</p>
<p>-Acondicionamento de esmaltes, ingobbio, tintas serigráficas, cores e sales solubles para a súa aplicación.</p>
<p>-Esmaltado de produtos cerámicos mediante procedementos manuais ou semiautomáticos.</p>
<p>-Decoración de produtos cerámicos mediante procedementos manuais ou semiautomáticos.</p>
<p>As liñas de actuación no proceso de ensino e aprendizaxe que permiten alcanzar os obxectivos do módulo versarán sobre:</p>
<p>-Ingobbio e esmaltes cerámicos aplicados en decoracións manuais ou semiautomáticas.</p>
<p>-Técnicas de esmaltado: aplicacións manuais e semiautomáticas.</p>
<p>-Técnicas manuais e semiautomáticas de decoración de produtos cerámicos.</p>
<p>-Detección de defectos relacionados co esmaltado e a decoración manual ou semiautomática de produtos cerámicos.</p>
<p>-Cumprimento das medidas de prevención de riscos laborais e de protección ambiental nas operacións de esmaltado e decoración manual ou semiautomática.</p>
<p>4. Módulo específico: cocción.</p>
<p>-Código: ME067.</p>
<p>-Duración: 70 horas.</p>
<p>4.1. Resultados de aprendizaxe e criterios de avaliación.</p>
<p>RA1. Describe os principais factores que afectan a cocción de produtos cerámicos.</p>
<p>* CA1.1. Describíronse as principais técnicas de cocción, os combustibles e os tipos de fornos empregados na industria manufactureira cerámica.</p>
<p>* CA1.2. Relacionáronse produtos cerámicos manufacturados coas técnicas de cocción empregadas.</p>
<p>* CA1.3. Identificáronse os tramos dun ciclo de cocción en relación cos principais factores limitantes.</p>
<p>* CA1.4. Describíronse os principais tipos de fornos empregados na industria manufactureira cerámica e os seus elementos de regulación, seguridade e control.</p>
<p>* CA1.5. Identificáronse os principais tipos de refractarios e de materiais illantes utilizados, en relación coa súa aplicación na cocción de produtos cerámicos.</p>
<p>RA2. Realiza a cocción de produtos cerámicos.</p>
<p>* CA2.1. Describíronse os principais riscos laborais, así como as medidas e os equipamentos de seguridade que se deben empregar na cocción de produtos cerámicos.</p>
<p>* CA2.2. Nun suposto práctico, debidamente caracterizado, en que se teña unha serie de produtos cerámicos non esmaltados e crus que se pretenda biscoitar nun forno descontinuo:</p>
<p>-Seleccionáronse e montáronse os elementos de enfornamento adecuados.</p>
<p>-Realizouse a carga dos produtos.</p>
<p>-Seleccionouse o ciclo de cocción adecuado.</p>
<p>-Controlouse periodicamente o desenvolvemento da cocción.</p>
<p>-Realizouse a descarga e a almacenaxe dos produtos tras a súa cocción e o seu arrefriamento.</p>
<p>* CA2.3. Nun suposto práctico, debidamente caracterizado, en que se teña unha serie de produtos cerámicos esmaltados que se pretenda cocer nun forno descontinuo:</p>
<p>-Seleccionáronse e montáronse os elementos de enfornamento adecuados.</p>
<p>-Limpáronse as partes dos produtos en contacto co material de enfornamento.</p>
<p>-Limpáronse e se protexéronse as placas de enfornamento con barbotina de pasta refractaria.</p>
<p>-Realizouse a carga dos produtos.</p>
<p>-Seleccionouse o ciclo de cocción adecuado.</p>
<p>-Controlouse periodicamente o desenvolvemento da cocción.</p>
<p>-Realizouse a descarga e a almacenaxe dos produtos tras a súa cocción e o seu arrefriamento.</p>
<p>RA3. Identifica e describe os principais defectos relacionados coas operacións de cocción de produtos cerámicos.</p>
<p>* CA3.1. Describíronse os principais criterios de clasificación de defectos relacionados coa cocción de produtos cerámicos.</p>
<p>* CA3.2. Nun suposto práctico, debidamente caracterizado, en que se amosen produtos cerámicos con defectos de fabricación atribuíbles á operación de cocción:</p>
<p>-Identificáronse e describíronse os defectos de fabricación.</p>
<p>-Avaliouse a gravidade dos defectos identificados en función da calidade do produto acabado.</p>
<p>-Sinaláronse as súas causas máis probables.</p>
<p>-Propuxéronse solucións.</p>
<p>4.2. Contidos.</p>
<p>Ciclo de cocción de produtos cerámicos:</p>
<p>-Aspectos básicos da cocción de produtos cerámicos.</p>
<p>-Ciclo de cocción: tramos e factores limitantes. Exemplos de ciclo de cocción para diversos produtos.</p>
<p>Técnicas de cocción de produtos cerámicos:</p>
<p>-Instalacións de cocción: fornos. Tipos de fornos. Combustibles. Refractarios e materiais illantes.</p>
<p>-Esquema xeral dun forno. Partes e elementos dos fornos. Elementos de regulación, seguridade e control.</p>
<p>-Carga e descarga de fornos: almacenaxe de produtos crus e cocidos. Material de enfornamento.</p>
<p>-Técnicas de enfornamento.</p>
<p>-Posta en marcha, control e parada dun forno: selección dun programa de cocción. Control de temperaturas. Apertura do forno e arrefriamento.</p>
<p>Defectos atribuíbles á cocción no proceso de elaboración manual ou semiautomática de produtos cerámicos:</p>
<p>-Deterioracións causadas por unha defectuosa carga do forno: deformacións e roturas. Pegados.</p>
<p>-Defectos atribuíbles ao ciclo de cocción: defectos dimensionais, deformacións e roturas; variacións de tons; picadas e cráteres; crus; defectos por exceso de temperatura de cocción e desventado.</p>
<p>-Cuarteamento. Condensacións e contaminacións. Pegado.</p>
<p>Saúde laboral e protección ambiental nas operacións de cocción de produtos cerámicos:</p>
<p>-Precaucións que se deben adoptar para a manipulación de materiais na carga e na descarga do forno.</p>
<p>-Prevención dos riscos derivados das operacións cocción.</p>
<p>-Emisións e contaminantes: grao de perigo e tratamento.</p>
<p>-Control da seguridade das instalacións.</p>
<p>4.3. Orientacións pedagóxicas.</p>
<p>Este módulo específico contén a formación necesaria para desempeñar a función de realizar operacións de carga, cocción e descarga de fornos para a fabricación manual ou semiautomática de produtos cerámicos.</p>
<p>A definición desta función abrangue aspectos como:</p>
<p>-Carga do forno segundo o especificado na información de proceso, para conseguir a calidade establecida, respectando as normas de seguridade.</p>
<p>-Selección e control do ciclo de cocción, de operación e de descarga do forno de acordo coas instrucións técnicas recibidas, de xeito que se asegure a calidade do produto e se respecten as normas de seguridade e ambientais.</p>
<p>-Control, repaso, clasificación e embalaxe dos produtos cocidos conforme as especificacións de calidade establecidas, respectando as normas de seguridade e ambientais.</p>
<p>As liñas de actuación no proceso de ensino e aprendizaxe que permiten alcanzar os obxectivos do módulo versarán sobre:</p>
<p>-Ciclo de cocción de produtos cerámicos.</p>
<p>-Técnicas de cocción de produtos cerámicos.</p>
<p>-Detección de defectos relacionados coa cocción no proceso de elaboración manual ou semiautomática de produtos cerámicos.</p>
<p>-Cumprimento das medidas de prevención de riscos laborais e de protección ambiental nas operacións de cocción de produtos cerámicos.</p>
<p>5. Módulo específico: formación en centros de traballo.</p>
<p>-Código: ME0068.</p>
<p>-Duración: 160 horas.</p>
<p>5.1. Resultados de aprendizaxe e criterios de avaliación.</p>
<p>RA1. Reproduce moldes e realiza a conformación de produtos cerámicos mediante coadura.</p>
<p>* CA1.1. Elaborouse un molde a partir dunha matriz.</p>
<p>-CA1.2. Acondicionáronse barbotinas cerámicas.</p>
<p>-CA1.3. Realizouse o conformado de produtos cerámicos mediante coadura a partir de moldes previamente preparados e acondicionados.</p>
<p>-CA1.4. Realizouse o secado de produtos cerámicos obtidos mediante coadura.</p>
<p>-CA1.5. Identificáronse os principais defectos relacionados coas operacións de conformado de produtos cerámicos mediante coadura, avaliouse a gravidade dos defectos identificados en función da calidade do produto acabado, e sinaláronse as causas máis probables e as solucións.</p>
<p>RA2. Conforma produtos cerámicos mediante moldeamento manual ou semiautomático a partir de masas plásticas.</p>
<p>* CA2.1. Aplicáronse as principais operacións e técnicas para a elaboración manual e semiautomática de produtos cerámicos mediante moldeamento en estado plástico para a elaboración de:</p>
<p>-Lastras de barro mediante molde aberto, e mediante estiramento e corte de pranchas de barro.</p>
<p>-Lastras de barro mediante extrusión.</p>
<p>-Pratos ou cuncas mediante prensaxe en plástico.</p>
<p>-Pratos mediante calibraxe en torno de oleiro.</p>
<p>-Asas mediante moldeamento á man ou mediante molde de escaiola.</p>
<p>-Una xerra de polo menos 20 cm de altura.</p>
<p>-Unha cunca de polo menos 30 cm de boca.</p>
<p>* CA2.2. Realizouse o acabamento das pezas elaboradas mediante o retorneamento das bases e o alisamento das superficies, e colocouse un logotipo identificador mediante estampaxe ou mediante aplicación calcográfica á peza en verde.</p>
<p>* CA2.3. Realizouse o secado de produtos cerámicos obtidos mediante técnicas manuais ou semiautomáticas de moldeamento.</p>
<p>* CA.2.4. Identificáronse os principais defectos relacionados coas operacións de conformado manual ou semiautomático e co secado de produtos cerámicos, avaliouse a gravidade dos defectos identificados en función da calidade do produto acabado, e sinaláronse as causas máis probables e as solucións.</p>
<p>RA3. Aplica manualmente esmaltes e decoracións en produtos cerámicos.</p>
<p>* CA3.1. Realizáronse aplicacións de esmaltes ou ingobbio mediante vertedura ou inmersión.</p>
<p>* CA3.2. Realizáronse aplicacións de esmaltes ou ingobbio mediante pincelaxe sobre superficies crúas ou vitrificadas.</p>
<p>* CA3.3. Realizáronse aplicacións de esmaltes ou de ingobbio mediante aerografía.</p>
<p>* CA3.4. Realizáronse aplicacións de esmaltes mediante calcografías.</p>
<p>* CA3.5. Realizáronse decoracións manuais ou semiautomáticas de produtos cerámicos.</p>
<p>* CA3.6. Identificáronse os defectos aparecidos na aplicación de esmaltes e na decoración manual ou semiautomática de produtos cerámicos, avaliouse a gravidade dos defectos identificados en función da calidade do produto acabado, e sinaláronse as causas máis probables e as solucións.</p>
<p>RA4. Realiza as operacións de carga, cocción e descarga de fornos para a fabricación manual ou semiautomática de produtos cerámicos.</p>
<p>* CA4.1. Realizouse o biscoitamento de produtos cerámicos non esmaltados e crus en forno descontinuo.</p>
<p>* CA4.2. Realizouse a cocción de produtos cerámicos esmaltados en forno descontinuo.</p>
<p>* CA4.3. Identificáronse os defectos aparecidos na cocción de produtos cerámicos, avaliouse a gravidade dos defectos identificados en función da calidade do produto acabado, e sinaláronse as causas máis probables e as solucións.</p>
<p>RA5. Actúa consonte as normas de seguridade e prevención de riscos laborais e ambientais.</p>
<p>* CA3.1. Cumpriuse a normativa xeral sobre prevención e seguridade, así como a establecida pola empresa.</p>
<p>* CA3.2. Identificáronse os factores e as situacións de risco que se presentan no ámbito de actuación no centro de traballo.</p>
<p>* CA3.3. Adoptáronse actitudes relacionadas coa actividade para reducir os riscos laborais e ambientais.</p>
<p>* CA3.4. Empregáronse os equipamentos de protección individual (EPI) establecidos para as operacións.</p>
<p>* CA3.5. Utilizáronse os dispositivos de protección das máquinas, equipamentos e instalacións nas actividades.</p>
<p>* CA3.6. Actuouse segundo o plan de prevención.</p>
<p>* CA3.7. Mantivéronse as zonas de traballo libres de riscos, con orde e limpeza.</p>
<p>* CA3.8. Traballouse con criterios de redución no consumo de enerxía e na xeración de lixo.</p>
<p>RA6. Actúa responsablemente e intégrase no sistema de relacións técnico-sociais da empresa.</p>
<p>* CA4.1. Executáronse con dilixencia as instrucións recibidas.</p>
<p>* CA4.2. Responsabilizouse do traballo desenvolvido e comunicouse eficazmente coa persoa adecuada en cada momento.</p>
<p>* CA4.3. Cumpríronse os requisitos e as normas técnicas, demostrouse un bo facer profesional e finalizouse o traballo nun tempo límite razoable.</p>
<p>* CA4.4. Amosouse unha actitude de respecto polos procedementos e as normas establecidas.</p>
<p>* CA4.5. Organizouse o traballo realizado conforme instrucións e procedementos establecidos, cumprindo as tarefas en orde de prioridade e actuando baixo criterios de seguridade e calidade nas intervencións.</p>
<p>* CA4.6. Coordinouse a actividade co resto do persoal e informouse de calquera cambio, necesidade salientable ou continxencia.</p>
<p>* CA4.7. Incorporouse puntualmente ao posto de traballo, realizáronse os descansos instituídos e non se abandonou o centro de traballo antes do establecido sen motivos xustificados.</p>
<p>Ver referencia pdf "16400D001P005.PDF"</p>
<p>Ver referencia pdf "16400D003P018.PDF"</p>

