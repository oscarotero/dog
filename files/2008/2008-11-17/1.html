---
date: '2008-11-17'
page: 20
number: 223
agency: CONSELLERÍA DE EDUCACIÓN E ORDENACIÓN UNIVERSITARIA
section: I. DISPOSICIÓNS XERAIS
title: >-
  Orde do 6 de novembro de 2008 pola que se determinan as materias optativas das
  ensinanzas profesionais de danza establecidas polo Decreto 204/2007, do 11 de
  outubro.
range: Orde
---
<p>O Real decreto 85/2007, do 26 de xaneiro, polo que se fixan os aspectos básicos do currículo das ensinanzas profesionais de danza reguladas na Lei orgánica 2/2006, do 3 de maio, de educación, determina no seu artigo 5.4º que as administracións educativas establecerán o currículo das ensinanzas profesionais de danza e o seu horario, de acordo co artigo 6 da Lei orgánica 2/2006, do 3 de maio, de educación.</p>
<p>Pola súa parte, o Decreto 204/2007, do 11 de outubro, polo que se establece o currículo das ensinanzas profesionais do réxime especial de danza, dispón no seu artigo 8 que as materias optativas terán como finalidade complementar o currículo das ensinanzas profesionais, que lle corresponde á Consellería de Educación e Ordenación Universitaria a ordenación das materias optativas que serán de oferta obrigatoria para os centros e que os centros poderán incluír materias optativas, consonte co que para tales efectos estableza a Consellería de Educación e Ordenación Universitaria en función das especialidades.</p>
<p>Nesta liña, esta orde ten por finalidade regular a oferta e determinar a natureza das materias optativas, que son as que lle permiten ao alumnado participar activamente na configuración do seu currículo académico, así como ir acoutando o seu perfil profesional cara ao nivel de especialización definitiva que terá lugar no grao superior destas ensinanzas.</p>
<p>En consecuencia, e de acordo co establecido na disposición derradeira primeira do Decreto 204/2007, do 11 de outubro, esta Consellería de Educación e Ordenación Universitaria</p>
<p>DISPÓN:</p>
<p>Artigo 1º.-Obxecto.</p>
<p>O obxecto desta orde é regular a oferta das materias optativas das ensinanzas profesionais de danza dispostas no artigo 8 do Decreto 204/2007, do 11 de outubro, polo que se establece o currículo das ensinanzas profesionais de réxime especial de danza.</p>
<p>Artigo 2º.-Ámbito de aplicación.</p>
<p>Esta orde será de aplicación en todos os centros autorizados pola Consellería de Educación e Ordenación Universitaria para impartir as ensinanzas profesionais de danza.</p>
<p>Artigo 3º.-Natureza e condicións de elección das materias optativas.</p>
<p>Son materias optativas as que completan o perfil profesional do alumnado e, polo tanto, inciden nos diferentes aspectos curriculares relacionados coa súa especialidade. Estas materias poderanse escoller dentro da oferta específica do centro en que se matricule.</p>
<p>Artigo 4º.-Catálogo xeral.</p>
<p>As materias optativas das ensinanzas profesionais de danza que se establecen para a Comunidade Autónoma de Galicia e as descricións dos seus contidos recóllense no anexo desta orde.</p>
<p>Artigo 5º.-Materias optativas propias de centro.</p>
<p>1. Ademais das materias a que se fai referencia no artigo anterior, cada centro educativo poderá propoñer outras para o seu catálogo específico, que deberán ser autorizadas pola Dirección Xeral de Formación Profesional e Ensinanzas Especiais. Os seus currículos deberanse axustar aos obxectivos xerais do grao profesional das ensinanzas de danza establecidos no Decreto 204/2007, do 11 de outubro, e non poderán incluír contidos que formen parte de materias obrigatorias das ensinanzas profesionais de danza.</p>
<p>2. As solicitudes de autorización desas materias optativas propias de centro incluirán os seguintes aspectos:</p>
<p>a) O currículo da materia, en que figurará a súa xustificación, obxectivos, contidos e criterios de avaliación.</p>
<p>b) O departamento didáctico a que se adscribe.</p>
<p>c) A xustificación dos recursos humanos e materiais necesarios para o seu desenvolvemento.</p>
<p>d) Certificación da aprobación da proposta polo Consello Escolar do centro.</p>
<p>3. Estas solicitudes deberanse remitir á Dirección Xeral de Formación Profesional e Ensinanzas Especiais, antes do 15 de febreiro de cada ano académico, a través da delegación provincial correspondente, que as tramitará acompañadas dun informe da inspección educativa.</p>
<p>Artigo 6º.-Oferta de materias optativas en cada centro.</p>
<p>Os centros ofertarán un mínimo de catro materias optativas e un máximo de oito, de entre as establecidas con carácter xeral e as propias de centro que conten coa preceptiva autorización. Cada ano escolar a oferta de materias optativas realizarase atendendo ás necesidades profesionais e á demanda do alumnado, así como á dispoñibilidade dos recursos humanos e materiais do centro.</p>
<p>Disposicións derradeiras</p>
<p>Primeira.-Autorízase a Dirección Xeral de Formación Profesional e Ensinanzas Especiais para ditar cantas instrucións sexan precisas para o desenvolvemento desta orde.</p>
<p>Segunda.-Esta orde entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, 6 de novembro de 2008.</p>
<p>Laura Sánchez Piñón</p>
<p>Conselleira de Educación e Ordenación Universitaria</p>
<p>ANEXO</p>
<p>Catálogo de materias optativas de danza</p>
<p>A) Didáctica da danza.</p>
<p>Dentro do currículo do grao profesional de danza, esta materia achega uns coñecementos básicos, abranguendo os aspectos conceptuais de tipo pedagóxico e didáctico e os específicos da ensinanza desta disciplina.</p>
<p>O estudo desta materia servirá para orientar o alumnado de cara a elección da especialidade no grao superior.</p>
<p>Obxectivos.</p>
<p>1. Iniciar o alumnado nos coñecementos pedagóxicos e didácticos de forma teórico-práctica.</p>
<p>2. Coñecer as bases fundamentais que rexen o proceso de ensino-aprendizaxe e as formas de intervención pedagóxica máis adecuadas para os distintos contextos.</p>
<p>3. Aplicar as técnicas de interacción entre os membros que interveñen no proceso de ensino-aprendizaxe.</p>
<p>4. Coñecer o corpo humano, o seu proceso de crecemento e as súas capacidades e limitacións como vehículo artístico e de expresión para a práctica da danza.</p>
<p>5. Coñecer as distintas partes que estruturan unha clase de danza, a función de cada unha delas e o seu acompañamento musical, a través da elaboración de sesións e da súa posta en práctica.</p>
<p>Contidos.</p>
<p>Introdución ao coñecemento teórico e práctico da ensinanza desta disciplina. Aspectos básicos da súa didáctica. Principios de intervención pedagóxica no ensino da danza. Percepción do proceso de ensino-aprendizaxe. A estrutura dunha clase de danza e o seu acompañamento musical. Maduración e aprendizaxe: a capacidade física. O proceso de avaliación.</p>
<p>Criterios de avaliación.</p>
<p>1. Elaborar distintos exercicios destinados a algún dos cursos do grao elemental de danza.</p>
<p>-Con este criterio valorarase se o alumnado asimilou os contidos teórico-prácticos da materia.</p>
<p>2. Desenvolver de xeito práctico algún dos exercicios á elección do profesor.</p>
<p>-Con este criterio valorarase se o alumnado emprega os métodos e os recursos pedagóxicos máis eficaces para acadar unha aprendizaxe significativa. Por outra banda, valorarase se o alumnado estrutura a clase de forma correcta, empregando as músicas máis axeitadas para cada exercicio.</p>
<p>B) Composición coreográfica.</p>
<p>A composición coreográfica pódese definir como a programación elaborada dos xestos, movementos e accións danzadas dentro dun espazo escénico e dunha orde temporal. Tendo en conta que unha das especialidades do grao superior de danza é a de Coreografía e técnicas de interpretación da danza, a presenza desta materia optativa no grao profesional ten ademais dun sentido formativo un sentido orientador cara aos estudos superiores.</p>
<p>A ensinanza da composición coreográfica no grao profesional de danza terá como obxectivo contribuír a desenvolver no alumnado as seguintes capacidades:</p>
<p>Obxectivos.</p>
<p>1. Coñecer e aplicar os elementos básicos que rexen a composición coreográfica clásica.</p>
<p>2. Coñecer e aplicar os elementos básicos que rexen a composición coreográfica contemporánea.</p>
<p>3. Coñecer os factores interpretativos espaciais e temporais que afectan a escenificación e a percepción dos espectáculos coreográficos.</p>
<p>4. Explorar a capacidade interpretativa do corpo como linguaxe corporal.</p>
<p>5. Estudar a interdisciplinariedade da composición coreográfica coas outras artes e técnicas audiovisuais.</p>
<p>6. Estudar as características principais das técnicas de composición coreográfica de coreógrafos/as sobresaíntes (Petipa, Balanchine, Fortsyte, Duato...).</p>
<p>7. Realizar pequenas composicións aplicando os elementos e técnicas estudados.</p>
<p>8. Coñecer o marco xurídico e de actuación do/a autor/a da obra coreográfica.</p>
<p>Contidos.</p>
<p>Estudo dos elementos que caracterizan e definen a obra coreográfica. Identificación e descrición dos elementos dunha coreografía. Estudo das distintas fases no proceso de creación coreográfica, coñecemento e aplicación de ferramentas de composición coreográfica. Estudo do vocabulario corporal e xestual. Estudo de técnicas audiovisuais básicas. Estudo e interpretación de extractos de coreografías de diferentes épocas, estilos, tendencias e autores/as. Realización e execución de composicións coreográficas. Estudo da lexislación vixente en materia de autoría.</p>
<p>Criterios de avaliación.</p>
<p>1. Realizar pequenas composicións coreográficas.</p>
<p>-Este criterio pretende valorar a capacidade do alumnado para coreografar, formando un todo, coherente e equilibrado, organizando os distintos elementos estudados.</p>
<p>2. Transferir secuencias coreográficas creadas polo alumnado ao resto dos intérpretes.</p>
<p>-Con este criterio preténdese valorar a capacidade de comunicación do alumnado para a transmisión das súas ideas e emocións.</p>
<p>3. Interpretar secuencias coreográficas que previamente lle fosen transferidas ao alumnado.</p>
<p>-Con este criterio valorarase a capacidade do alumnado para traducir con precisión e rigorosidade os materiais coreográficos que lle foron transmitidos previamente.</p>
<p>4. Mostrar unha pequena composición en que o alumnado integre algunha das técnicas audiovisuais ou artísticas estudadas.</p>
<p>-Con este criterio preténdese comprobar que o alumnado asimilou a interrelación da composición coreográfica coas outras artes e medios audiovisuais.</p>
<p>5. Interpretar unha composición coreográfica propia, dirixida ao público, ensaiada previamente con outros/as bailaríns e bailarinas.</p>
<p>-Con este criterio valórase a capacidade do alumnado para asumir o seu papel como intérprete, como membro dun grupo e tamén a súa responsabilidade na unidade do conxunto e a súa adecuación do papel de cada intérprete, facendo fluír os seus sentimentos e personalidade acadando a conexión emocional co público.</p>
<p>6. Definir o concepto de autoría segundo a lexislación vixente e reflexionar sobre as implicacións que derivan do exercicio da súa función.</p>
<p>C) Interpretación.</p>
<p>Obxectivos.</p>
<p>1. Coñecer as técnicas básicas da interpretación e o seu emprego na escena para analizar e crear o personaxe e integralo no espectáculo.</p>
<p>2. Valorar a relación espazo-tempo desde o punto de vista teatral.</p>
<p>3. Coñecer a linguaxe do corpo desde o punto de vista dramático.</p>
<p>4. Dominar a concentración e a memoria sensorial, así coma os reflexos a través de técnicas corporais específicas.</p>
<p>5. Aplicar a imaxinación e a intuición para a creación dun personaxe.</p>
<p>6. Coñecer as técnicas de autocontrol a través da relaxación.</p>
<p>7. Coñecer as técnicas integradas no feito escénico como maquillaxe, iluminación, escenografía, indumentaria e outras, para saber empregalas dentro da creación teatral do personaxe.</p>
<p>Contidos.</p>
<p>Estudo de diferentes técnicas teatrais e a súa aplicación na escena: interpretación xestual, con obxectos e musical. Práctica de exercicios, xogos, individuais e en grupo, aplicados aos personaxes que se representan. Análise física e psicolóxica do personaxe para descubrir analoxías e diferenzas no/a intérprete e poder abordalo dentro da época e do estilo da obra, pero respectando a personalidade do bailarín e bailarina. Adestramento da capacidade de memoria, observación e escoita. Desenvolvemento e control da enerxía, a través de técnicas de relaxación. Estudo da linguaxe corporal como vehículo para expresar emocións. Desenvolvemento e potenciación da imaxinación e da creatividade. Desenvolvemento da capacidade de desinhibición. Percepción visual. Movemento e expresividade da cabeza. Mobilidade e expresións do rostro. Máscara facial. Percepción táctil: o obxecto como desencadeante da expresión. Estudo das técnicas básicas integradas no feito escénico como maquillaxe, iluminación, </p>
<p>escenografía, indumentaria.</p>
<p>Criterios de avaliación.</p>
<p>1. Realizar exercicios, improvisacións e xogos teatrais, individuais e grupais.</p>
<p>-Este criterio permite valorar a asimilación por parte do alumnado da técnica artística e o seu emprego na escena e personaxe que se vai interpretar.</p>
<p>2. Realizar diferentes traballos artísticos dentro dunha obra coreográfica marcados polo profesorado no momento.</p>
<p>-Con este criterio preténdese valorar: a capacidade de resposta interpretativa e o grao técnico acadado; a integración por parte da técnica teatral coa da danza, así como da súa personalidade na proposta; a súa capacidade para memorizar e reproducir, desde a súa personalidade creadora, formas de conduta de diferentes épocas; o emprego da imaxinación e a creatividade, así como a súa capacidade de evocar sensacións e imaxes; o seu dominio do espazo e do ritmo; o seu emprego da enerxía e capacidade de autocontrol, así como o emprego correcto das técnicas integradas na escena.</p>
<p>3. Realizar ante o público traballos propostos polo alumnado sobre coreografías concretas que reúnan a técnica de danza e a artística.</p>
<p>-Este criterio pretende valorar: a imaxinación e creatividade do alumnado; a súa capacidade de organización, observación e memoria; a súa capacidade para confrontar a formación da súa disciplina artística con espectadores eventuais, adecuándose eficazmente a esta circunstancia; e a súa capacidade de transmitir ao público.</p>
<p>D) Nutrición e dietética aplicada á danza.</p>
<p>A danza como disciplina afástase moito do espírito de competición do deporte, aínda que a nivel físico atopamos grandes similitudes. A súa práctica implica unha gran demanda de enerxía e nutrientes. O coñecemento específico de cales son estes requirimentos especiais fará que a alimentación do/a bailarín/a sexa unha ferramenta fundamental para mellorar o seu rendemento e a súa saúde.</p>
<p>O estudo de todos aqueles cambios, adaptacións e reaccións que se producen no organismo cando este está sometido a un esforzo físico logrará que poidamos coñecer con maior rigor cales son os nutrientes que o/a bailarín/a (principiante, medio ou avanzado) debe consumir en cada momento.</p>
<p>A educación nutricional é fundamental para que os/as bailaríns/nas coiden a súa saúde e o seu peso corporal.</p>
<p>Obxectivos.</p>
<p>1. Coñecer a clasificación, estrutura e funcións dos nutrientes do organismo humano.</p>
<p>2. Diferenciar os conceptos de alimento e nutriente.</p>
<p>3. Coñecer as necesidades nutricionais nas diferentes idades e etapas do/a estudante de danza.</p>
<p>4. Aprender a deseñar unha dieta nos distintos estadios do/a bailarín/a (clases diarias, ensaios, exames, concursos, actuacións e postesforzos).</p>
<p>5. Identificar os procesos metabólicos.</p>
<p>6. Coñecer os obxectivos da suplementación alimentaria (vitaminas, minerais, nutrientes, antioxidantes, etc.).</p>
<p>7. Recoñecer os efectos dos trastornos menores por unha alimentación inadecuada.</p>
<p>8. Identificar os indicios dos trastornos maiores (bulimia, anorexia, obesidade).</p>
<p>9. Coñecer a repartición da inxesta alimentaria na xornada dun/dunha bailarín/a.</p>
<p>10. Adquirir unha formación global da dietética e da nutrición do/a bailarín/a para acadar un maior rendemento e unha óptima capacidade.</p>
<p>Contidos.</p>
<p>Necesidades nutricionais do organismo humano. Introdución á dietética: os nutrientes, os alimentos, nutrición en estados especiais. Técnicas de alimentación. Táboa de composición de alimentos. Grupos de alimentos. A elaboración dunha dieta nos distintos estadios do/a bailarín/a. Patróns alimentarios na idade escolar. Adquisición de hábitos alimentarios saudables. Cambios fisiolóxicos e modificacións alimentarias na adolescencia. Características xerais nos trastornos de conduta alimentaria. A enerxía e as súas unidades. Necesidades enerxéticas do/a bailarín/a. Medidas do gasto enerxético (mínimo e total).</p>
<p>Criterios de avaliación.</p>
<p>1. Explicar a relación entre nutrición axeitada e rendemento físico axeitado e identificar os costumes nutricionais que conducen á mala nutrición.</p>
<p>-Este criterio avalía a comprensión adquirida sobre nutrientes enerxéticos e non enerxéticos, hidratación e a súa distribución nunha dieta sa axeitada á intensidade do exercicio físico realizado, que evite as carencias e os excesos que conducen á enfermidade.</p>
<p>2. Expoñer razoadamente un hábito ou comportamento nutricional que mellore o rendemento físico e artístico e deba ser practicado para previr os posibles trastornos alimentarios.</p>
<p>-Con este criterio preténdese valorar se o alumnado asimilou o risco que supón unha mala práctica nutricional.</p>
<p>3. Elaborar unha dieta sobre estadios do/a bailarín/a propostos polo profesorado.</p>
<p>-Con este criterio valorarase se o alumnado asimilou as necesidades nutricionais do/a bailarín/a, tendo en conta as distintas etapas, así como o seu coñecemento das táboas de composición de alimentos e os seus distintos grupos.</p>

