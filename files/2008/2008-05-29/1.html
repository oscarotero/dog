---
date: '2008-05-29'
page: 9
number: 103
agency: 'CONSELLERÍA DE PRESIDENCIA, ADMINISTRACIÓNS PÚBLICAS E XUSTIZA'
section: I. DISPOSICIÓNS XERAIS
title: >-
  Orde do 19 de maio de 2008 pola que se regulan as bases para as convocatorias
  das accións formativas en materia de seguranza e saúde laboral para o persoal
  funcionario e laboral de novo ingreso na Xunta de Galicia.
range: Orde
---
<p>Os poderes públicos teñen a obriga de velar pola seguranza e saúde laboral de acordo co disposto no artigo 40.2º da Constitución española. En desenvolvemento deste precepto aprobouse a Lei 31/1995, do 8 de novembro, de prevención de riscos laborais que recolle no seu artigo 14 o dereito á protección fronte aos riscos laborais, e no artigo 19 a obriga dos empresarios de garantir que cada traballador reciba unha formación teórica e práctica, suficiente e adecuada, en materia preventiva, tanto no momento da súa contratación como cando se produzan cambios nas funcións que desempeñe ou se introduzan novas tecnoloxías ou cambios nos equipamentos de traballo.</p>
<p>Coa formación preténdese desenvolver as capacidades e aptitudes dos/as traballadores/as para a correcta execución das tarefas que lles son encomendadas, pero tamén se persegue lograr un cambio de actitudes favorable para que os e as traballadores/as se impliquen e asuman que a seguranza e saúde laboral é esencial para o logro dun traballo ben feito.</p>
<p>Por outra banda, a Escola Galega de Administración Pública ten atribuídas as competencias de formación do persoal da Xunta de Galicia pola Lei 4/1987, do 27 de maio, de creación da escola, e pola Lei 10/1989, do 10 de xullo, de modificación da anterior e, en concreto, no seu artigo 3.1º e), organizando e impartindo cursos, seminarios e outras actividades de formación e perfeccionamento do persoal.</p>
<p>A consellería de Presidencia, Administracións Públicas e Xustiza, a través do Servizo de Prevención de Riscos Laborais, é o órgano a que lle corresponde velar polo cumprimento da normativa de prevención de riscos laborais en virtude do artigo 8.2.2. do Decreto 37/2007, do 15 de marzo, polo que se establece a estrutura orgánica da Consellería de Presidencia, Administracións Públicas e Xustiza.</p>
<p>Por tanto, facendo uso das facultades que me confire o artigo 34 da Lei 1/1983, do 22 de febreiro, de normas reguladoras da Xunta e da súa Presidencia,</p>
<p>DISPOÑO:</p>
<p>Artigo 1º.-Obxecto e ámbito de aplicación.</p>
<p>O obxecto desta orde é organizar e establecer o réxime de convocatorias das accións formativas en materia de seguranza e saúde laboral, de forma que todo o persoal ao servizo da Administración da Xunta de Galicia reciba a formación adecuada no momento do seu acceso á función pública, con relación aos seguintes aspectos establecidos na Lei 31/1995, do 8 de novembro, de prevención de riscos laborais:</p>
<p>-Os riscos para a seguranza e saúde dos/as traballadores/as no traballo, tanto aqueles que afecten ao centro no seu conxunto como a cada tipo de posto de traballo ou función.</p>
<p>-As medidas e actividades de prevención e protección aplicables aos ditos riscos.</p>
<p>-As medidas adoptadas en materia de primeiros auxilios, loita contra incendios e evacuación.</p>
<p>Artigo 2º</p>
<p>Os/as traballadores/as que accedan á condición de persoal funcionarios ou laboral da Xunta de Galicia a través dun proceso selectivo, recibirán a formación a que fai referencia o artigo 19 da Lei de prevención de riscos laborais entre a data do seu nomeamento e a data da súa toma de posesión.</p>
<p>No caso dos grupos ou escalas que no momento de superación da fase de oposición teñan establecidos cursos selectivos de formación, convocados pola Consellería de Presidencia, Administracións Públicas e Xustiza, a formación a que se refire o parágrafo anterior realizarase a través dun módulo específico en materia de seguranza e saúde laboral que se introducirá no correspondente programa formativo para os funcionarios en prácticas.</p>
<p>Artigo 3º</p>
<p>A Dirección Xeral de Función Pública comunicará á Escola Galega de Administración Pública o remate dos diferentes procesos selectivos e posteriormente será esta quen procederá á convocatoria dos/as traballadores/as para que asistan, con carácter obrigatorio, a esta formación en materia de prevención de riscos laborais.</p>
<p>Disposición adicional</p>
<p>Única.-O disposto nesta orde enténdese sen prexuízo do disposto pola lexislación vixente en materia de formación do persoal dependente da Xunta de Galicia.</p>
<p>Disposicións derradeiras</p>
<p>Primeira.-Autorízase o secretario xeral da Consellería de Presidencia, Administracións Públicas e Xustiza para ditar as disposicións necesarias para a execución e desenvolvemento desta orde.</p>
<p>Segunda.-Esta orde entrará en vigor aos vinte días da súa publicación no Diario Oficial de Galicia.</p>
<p>Santiago de Compostela, 19 de maio de 2008.</p>
<p>José Luis Méndez Romeu</p>
<p>Conselleiro de Presidencia, Administracións</p>
<p>Públicas e Xustiza</p>

