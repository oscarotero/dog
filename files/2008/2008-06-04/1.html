---
date: '2008-06-04'
page: 10
number: 107
agency: CONSELLERÍA DE MEDIO AMBIENTE E DESENVOLVEMENTO SOSTIBLE
section: I. DISPOSICIÓNS XERAIS
title: >-
  Orde do 23 de maio de 2008 pola que se crea a Rede galega de concellos pola
  sustentabilidade.
range: Orde
---
<p>A sociedade civil, as administracións e as instancias políticas veñen manifestando unha vontade clara por encamiñarse cara a un desenvolvemento sustentable. A sustentabilidade no seu aspecto ambiental, económico, social e institucional revélase como unha dimensión complexa que necesita de estratexias axeitadas.</p>
<p>Desde hai décadas véñense producindo conferencias e encontros que apostan por un futuro ligado á sustentabilidade. Así, na I Conferencia de Nacións Unidas sobre o Ambiente Humano (Estocolmo 1972) analizáronse as necesidades globais en materia de desenvolvemento e ambiente. Esta conferencia representa o nacemento do Programa de Nacións Unidas para o Ambiente (PNUMA). No ano 1983, as Nacións Unidas crean a Comisión para o Ambiente e o Desenvolvemento que posteriormente elaborou o informe «Nuestro Futuro Común», onde se define por primeira vez o termo desenvolvemento sustentable como aquel que «asegura as necesidades do presente sen comprometer a capacidade das futuras xeracións para enfrontarse ás súas propias necesidades».</p>
<p>Na 11 Conferencia sobre Ambiente e Desenvolvemento que tivo lugar en Río en xaneiro de 1992 (Cumio da Terra) formúlanse os principios básicos para acadar un desenvolvemento sustentable desde un punto de vista ambiental, económico e social. Nesta conferencia establecese a Axenda 21 como principal instrumento para abordar os problemas e desafíos futuros e sinálanse, de xeito detallado, accións que emprenderán os gobernos e organizacións internacionais para integrar o ambiente e o desenvolvemento. O programa presta especial atención á necesidade de impulsar os procesos de sustentabilidade no ámbito local co fin de acadar avances cuantificables nas condicións ambientais a través de accións locais e acumulativas. A Axenda 21 é un documento que promove a participación e o consenso entre as administracións municipais, os cidadáns e as organizacións sociais e económicas. Na conferencia de Johannesburgo (2002) ratifícanse estes acordos e compromisos.</p>
<p>En 1994 tivo lugar en Aalborg a Conferencia Europea sobre Cidades Sustentables, patrocinada pola Comisión Europea e organizada polo Consello Internacional de Iniciativas Locais para o Ambiente (ICLEI), onde se elaborou o documento Carta das cidades europeas cara á sustentabilidade coñecida como a Carta de Aalborg, na cal se manifestaba o compromiso de desenvolver os procesos de Axenda 21 partindo da elaboración dun Plan de acción local para a sustentabilidade. A sinatura da Carta de Aalborg compromete a participar nun proceso de Axenda 21, creando e levando a cabo un Plan de acción para a sustentabilidade e supón un símbolo e un compromiso, xa que a súa sinatura se considera o primeiro paso para a realización da Axenda 21 Local.</p>
<p>No ano 2004 ten lugar a conferencia de Aalborg +10 co obxectivo de que os gobernos locais asuman a responsabilidade e o compromiso de reforzar as súas actuacións en materia de sustentabilidade. Os compromisos articuláronse en dez temas base directamente relacionados coa sustentabilidade ambiental, social, cultural e económica, que as entidades locais deben ter presentes para identificar as principais tarefas e prioridades e elaborar un plan de acción que permita lograr un desenvolvemento sustentable axeitado a cada concello.</p>
<p>A Dirección Xeral de Desenvolvemento Sostible, a través da Subdirección Xeral de Fomento do Desenvolvemento Sostible, exerce as competencias de promoción da sustentabilidade desenvolvendo actividades de planificación, educación, impulso, desenvolvemento e coordinación de iniciativas adoptadas por entidades públicas e privadas para establecer estratexias de desenvolvemento sustentable, de acordo co establecido no Decreto 1/2006, do 12 de xaneiro, polo que se establece a estrutura orgánica da Consellería de Medio Ambiente e Desenvolvemento Sostible. Neste sentido, esta consellería vén fomentando desde hai anos a implantación das axendas 21 nos concellos e mancomunidades galegas, a formación en materia de sustentabilidade e a promoción da educación ambiental.</p>
<p>No ano 2006 púxose en marcha unha experiencia piloto denominada Núcleos de sustentabilidade en trece concellos galegos, para integrar accións susceptibles de ser promovidas ou apoiadas polas administracións municipal e autonómica cara ao deseño dun desenvolvemento local sustentable mediante instrumentos que ambas as dúas partes poidan desenvolver para a planificación da sustentabilidade (Axenda 21 local e escolar, avaliación estratéxica, instrumentos de sustentabilidade empresarial, de gobernanza municipal... ). Estes instrumentos encamíñanse a elaborar un Plan integrado de sustentabilidade que sente as bases dun proxecto a longo prazo que sexa un referente para o resto das administracións locais.</p>
<p>Como consecuencia de todas estas actividades e coa vontade de acadar maior dinamismo e participación nos procesos de sustentabilidade, a Consellería de Medio Ambiente e Desenvolvemento</p>
<p>Sostible promove a creación dunha Rede galega de concellos pola sustentabilidade para impulsar a asociación e colaboración de todos aqueles concellos que opten polo camiño da sustentabilidade. A adhesión a esta rede permitiralles ás entidades locais intercambiar experiencias, información e formación que permitan desenvolver a implantación de plans de sustentabilidade local en Galicia.</p>
<p>Neste sentido, a creación da Rede galega de concellos pola sustentabilidade converteuse nun obxectivo prioritario da Consellería de Medio Ambiente e Desenvolvemento Sostible, xa que é un instrumento necesario e imprescindible para consolidar os procesos da sustentabilidade local e poñer á disposición dos concellos todos os instrumentos necesarios que permitan que os cidadáns e os pobos aposten polo desenvolvemento sustentable como obxectivo de futuro.</p>
<p>Polo exposto, en uso das atribucións que me confire o artigo 34.6º da Lei 1/1983, do 22 de febreiro, reguladora da Xunta e da súa Presidencia,</p>
<p>DISPOÑO:</p>
<p>Artigo 1º-Obxectivos da Rede galega de concellos pola sustentabilidade.</p>
<p>A Rede galega de concellos pola sustentabilidade é unha asociación voluntaria de concellos que pretende impulsar o desenvolvemento efectivo dos plans de sustentabilidade local (Axenda 21 local), cos seguintes obxectivos estratéxicos:</p>
<p>a) Facilitar a capacitación técnica e metodolóxica dos concellos nos procesos de integración da sustentabilidade na xestión municipal a través de instrumentos como a Axenda 21 local.</p>
<p>b) Dotar os concellos de recursos compartidos que faciliten e optimicen o desenvolvemento destes plans de sustentabilidade.</p>
<p>c) Fomentar a comunicación, cooperación e intercambio de información entre concellos e entre as distintas administracións, e incidir na integración da sustentabilidade no desenvolvemento de políticas supramunicipais.</p>
<p>d) Elaborar e desenvolver proxectos conxuntos que faciliten a introdución de criterios de sustentabilidade nos concellos.</p>
<p>e) Potenciar a educación na cultura da sustentabilidade e promover a participación do conxunto da sociedade.</p>
<p>f) Fomentar a cooperación con outras redes que promovan a sustentabilidade desde a escala local no ámbito estatal e internacional.</p>
<p>Artigo 2º-Criterios de adhesión á rede.</p>
<p>Os concellos que desexen adherirse a esta rede deben cumprir os seguintes requisitos:</p>
<p>1. Ter iniciado o proceso de implantación da Axenda 21 local no concello.</p>
<p>2. Adherirse á Carta de Aalborg +10, comprometéndose a potenciar o desenvolvemento sustentable do concello mediante a participación cidadá e a implicación dos sectores económicos e sociais.</p>
<p>3. Comprometerse á adhesión do concello á Rede de cidades e municipios polo clima.</p>
<p>4. Acordar no pleno municipal a adhesión á rede e a inscrición no seu rexistro, así como realizar unha declaración institucional do alcalde a todos os cidadáns onde se amose o compromiso municipal de implantación de políticas municipais encamiñadas a acadar a sustentabilidade no concello.</p>
<p>5. Organizar unha comisión técnica de seguimento no concello integrada por todas as concellerías implicadas nos procesos de sustentabilidade (urbanismo, transporte, ambiente, participación....).</p>
<p>6. Designar un vocal e un suplente, elixidos polo Pleno, que actuarán como representantes do concello na Asemblea Xeral da rede.</p>
<p>7. Fomentar canles estables de participación cidadá e comprometerse a organizar e manter os foros de participación da Axenda 21 local.</p>
<p>Artigo 3°-Procedemento de adhesión.</p>
<p>1. A adhesión será voluntaria e as solicitudes, dirixidas ao conselleiro de Medio Ambiente e Desenvolvemento Sostible, deberán ser presentadas no modelo normalizado recollido no anexo I desta orde. Sen prexuízo do disposto no artigo 38.4° da Lei 30/1992, do 26 de novembro, de réxime xurídico das administracións públicas e do procedemento administrativo común, as solicitudes poderán ser presentadas na Dirección Xeral de Desenvolvemento Sostible da Consellería de Medio Ambiente e Desenvolvemento Sostible, nas delegacións provinciais ou nos servizos centrais.</p>
<p>2. As solicitudes deberán de ser presentadas no prazo dun mes contado a partir do día seguinte ao da publicación desta orde no Diario Oficial de Galicia. Xunto co modelo de solicitude deberá presentarse a documentación acreditativa de ter cumprido os requisitos detallados no artigo 2°.</p>
<p>3. No caso de que a solicitude non se axuste ao establecido no anexo I desta orde ou non se achegue a documentación sinalada no punto anterior, requiriráselle á entidade local que no prazo de 10 días emende a súa solicitude con indicación de que, se así non o fixese se lle terá por desistida da súa solicitude para integrarse na Rede galega de concellos pola sustentabilidade.</p>
<p>4. O director xeral de Desenvolvemento Sostible resolverá este procedemento no prazo máximo dun mes desde a data en que a solicitude tivo entrada no rexistro do órgano competente. Transcorrido este prazo sen que o interesado recibise comunicación expresa da resolución, entenderanse estimadas as súas pretensións por silencio administrativo.</p>
<p>Artigo 4°-Estrutura da Rede galega de concellos pola sustentabilidade.</p>
<p>A Rede galega de concellos pola sustentabilidade estará formada polos seguintes órganos:</p>
<p>a) Asemblea Xeral.</p>
<p>b) Presidente/a.</p>
<p>c) Vicepresidente/a.</p>
<p>d) Secretariado.</p>
<p>e) Comité Directivo.</p>
<p>f) Comité Técnico.</p>
<p>Artigo 5°-Asemblea Xeral.</p>
<p>1. A Asemblea Xeral, como órgano de participación, intercambio e discusión das liñas de actuación da rede, estará composta por un representante de cada un dos concellos adheridos elixido polo Pleno do concello ou órgano equivalente e polo Comité Directivo. Designarase un suplente para cada titular.</p>
<p>2. As competencias da asemblea serán as seguintes:</p>
<p>-Aprobación do programa anual de actividades da rede.</p>
<p>-Aprobación do regulamento interno da rede.</p>
<p>-Admisión de novos asociados por proposta do Comité Directivo.</p>
<p>-Elección dos representantes do Comité Técnico.</p>
<p>-Aprobación, modificación ou rexeitamento das propostas presentadas polo Comité Directivo.</p>
<p>3. A asemblea da Rede galega de concellos pola sustentabilidade reunirase con carácter ordinario polo menos unha vez ao ano, para o que será debidamente convocada polo presidente. Cando existan motivos de especial transcendencia, directamente relacionados coas competencias que lle son propias, procederase a convocar unha asemblea extraordinaria por iniciativa do presidente ou dun terzo dos membros.</p>
<p>O funcionamento da Asemblea Xeral rexerase, nos aspectos non determinados por esta orde, polo regulamento interno da rede.</p>
<p>Artigo 6º-Presidente.</p>
<p>1. O presidente/a da Rede galega de concellos pola sustentabilidade será elixido pola Asemblea Xeral entre os representantes dos concellos membros da rede.</p>
<p>2. Así mesmo, o presidente exercerá as seguintes funcións:</p>
<p>a) Exercer a representación da Rede galega de concellos pola sustentabilidade.</p>
<p>b) Realizar a convocatoria das sesións ordinarias e extraordinarias fixando os asuntos que comporán a orde do día da asemblea.</p>
<p>c) Presidir as sesións e moderar os debates que se produzan no desenvolvemento delas, velando polo cumprimento das funcións que lle competen ao órgano. Para os efectos da adopción de acordos, o voto do presidente ou de quen legalmente o substitúa será cualificado e dirimente para o suposto de empate.</p>
<p>d) Exercer cantas outras funcións sexan inherentes á súa condición de presidente da rede.</p>
<p>Artigo 7º-Vicepresidentes.</p>
<p>1. Serán vicepresidentes/as natos da rede o presidente da Federación Galega de Municipios e Provincias e o director/a xeral de Desenvolvemento Sostible, ou persoas en que deleguen.</p>
<p>2. Os vicepresidentes/as desempeñarán as funcións atribuídas ao presidente nos casos de ausencia, enfermidade ou outro motivo lexítimo.</p>
<p>Artigo 8º-Secretariado da rede.</p>
<p>1. O secretariado da rede estará a cargo da Subdirección Xeral de Fomento do Desenvolvemento Sostible e da Secretaría Xeral da FEGAMP, e actuará como secretario/a o subdirector/a xeral de Fomento do Desenvolvemento Sostible.</p>
<p>2. Son funcións do secretario:</p>
<p>a) Levar a cabo as decisións e acordos tomados na asemblea.</p>
<p>b) Levar o libro de rexistro dos socios.</p>
<p>c) Asistir con voz, pero sen voto, ás reunións da asemblea.</p>
<p>d) Executar a convocatoria das sesións por orde do seu presidente, así como proceder á citación dos membros da asemblea.</p>
<p>e) Recibir calquera comunicación ou notificación dos membros da asemblea das cales deba ter coñecemento.</p>
<p>f) Redactar e autorizar as actas das sesións.</p>
<p>g) Expedir certificación das consultas, informes ou acordos aprobados.</p>
<p>h) Aqueloutras funcións que sexan inherentes á súa condición de secretario.</p>
<p>Artigo 9º-Comité Directivo.</p>
<p>1. O Comité Directivo é o órgano de dirección da rede. Estará constituído polo presidente, os vicepresidentes, o presidente da Comisión Informativa de Medio Ambiente da FEGAMP e o Secretariado.</p>
<p>2. As competencias do Comité Directivo serán as seguintes:</p>
<p>a) Adoptar as medidas oportunas para o mellor funcionamento da rede.</p>
<p>b) Dirixir o funcionamento da rede.</p>
<p>c) Propoñer os contidos e reunións da asemblea.</p>
<p>d) Presentar a proposta de regulamento interno da rede á Asemblea Xeral para a súa aprobación.</p>
<p>Artigo 10º-Comité Técnico.</p>
<p>1. O Comité Técnico será presidido polo secretario da Rede galega de concellos pola sustentabilidade.</p>
<p>2. Este órgano terá como obxecto formular propostas técnicas respecto de metodoloxías comúns de axendas 21, indicadores troncais, formulación de estratexias conxuntas e participación en proxectos europeos ou estatais, entre outros.</p>
<p>3. O Comité Técnico estará composto por:</p>
<p>a) Dous representantes (vogais) dos concellos de poboación de máis de cincuenta mil habitantes.</p>
<p>b) Dous representantes dos concellos con poboación entre cincuenta mil e dez mil habitantes.</p>
<p>c) Dous representantes dos concellos de menos de dez mil habitantes.</p>
<p>d) O xefe/a do Servizo de Promoción da Sostible.</p>
<p>e) Un representante da Comisión Informativa de Medio Ambiente da Federación Galega de Municipios e Provincias.</p>
<p>f) Un técnico/a da Consellería de Medio Ambiente e Desenvolvemento Sostible.</p>
<p>g) O/a representante da FEGAMP no Secretariado da rede.</p>
<p>4. Os representantes das entidades locais serán propostos polos concellos correspondéndolle á Asemblea Xeral a aprobación da dita proposta.</p>
<p>Artigo 11º.-Seguimento e control.</p>
<p>Para determinar o grao de avance nas estratexias de sustentabilidade dos municipios elaborarase un informe anual, no cal se avaliará o grao de avance das pautas de sustentabilidade dos concellos mediante indicadores de seguimento que se actualizarán periodicamente para avaliar os progresos das accións e instrumentos fixados.</p>
<p>Así mesmo, a rede redactará anualmente unha memoria na cal se determinará cada unha das actuacións desenvolvidas en cumprimento das súas funcións e será editada pola Consellería de Medio Ambiente e Desenvolvemento Sostible no primeiro semestre de cada ano.</p>
<p>Disposicións adicionais</p>
<p>Primeira.-A Rede galega de concellos pola sustentabilidade constituirase no prazo máximo de tres meses desde a entrada en vigor desta orde.</p>
<p>Con anterioridade ao vencemento deste prazo, o director/a xeral de Desenvolvemento Sostible convocará á asemblea xeral constituínte da rede galega de concellos pola sustentabilidade, os membros natos da Rede galega de concellos pola sustenabilidade, así como todos aqueles concellos que ata a data estivesen adheridos a ela.</p>
<p>Nesta asemblea tomarán posesión do cargo os seus membros natos e, así mesmo, designaranse os membros electivos.</p>
<p>Segunda.-As adhesións de concellos posteriores á constitución da Rede galega de concellos pola sustentabilidade serán resoltas pola Asemblea Xeral, por proposta do Comité Directivo, de acordo co establecido no artigo 5º.2. desta orde e no Regulamento de funcionamento interno desta rede.</p>
<p>Disposicións derradeiras</p>
<p>Primeira.-Facúltase o director xeral de Desenvolvemento Sostible para ditar as instrucións precisas para o desenvolvemento e execución do disposto nesta orde.</p>
<p>Segunda.-Esta orde entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, 23 de maio de 2008.</p>
<p>Manuel Vázquez Fernández</p>
<p>Conselleiro de Medio Ambiente</p>
<p>e Desenvolvemento Sostible</p>
<p>Ver referencia pdf "10700D001P009.PDF"</p>

