---
date: '2008-01-04'
page: 191
number: 3
agency: CONSELLERÍA DE VIVENDA E SOLO
section: I. DISPOSICIÓNS XERAIS
title: >-
  Orde do 26 de decembro de 2007 pola que se regula a xestión da renda básica de
  emancipación dos mozos na Comunidade Autónoma de Galicia.
range: Orde
---
<p>O Real decreto 1472/2007, do 2 de novembro, ten por obxecto regular a renda básica de emancipación, medida destinada a axudar ao pagamento da renda aos mozos e mozas que, tendo entre 22 e 30 anos, cumpran cos requisitos establecidos na dita norma.</p>
<p>O fin desta regulación de carácter subvencional é dinamizar e favorecer o arrendamento, facilitando, pola súa vez, a emancipación da mocidade. A norma posúe unha incidencia directa en materia de vivenda ao constituír condición necesaria para a concesión das axudas e o seu mantemento a existencia dunha relación arrendaticia, conformando este, pola súa vez o seu obxecto e finalidade principal.</p>
<p>A comunidade autónoma no ámbito dos títulos competenciais que posúe procede a través desta orde, a desenvolver esta normativa, co obxecto de establecer a xestión e aplicación destas axudas no seu territorio.</p>
<p>Así, esta orde establece a xestión da renda básica de emancipación en Galicia, os órganos competentes para tramitar e resolver as solicitudes que se presenten na nosa comunidade autónoma, así como un prezo de aluguer máximo para os contratos de arrendamento cuxos inquilinos queiran beneficiarse da dita axuda directa.</p>
<p>En particular e no referido á xestión desta liña subvencional, esta queda encomendada ás sociedades públicas de xestión urbanística dependentes da consellería.</p>
<p>Na súa virtude, e de conformidade co disposto no artigo 1 a) do Decreto 505/2005, do 22 de setembro, polo que se establece a estrutura orgánica da Consellería de Vivenda e Solo,</p>
<p>DISPOÑO:</p>
<p>Artigo 1º.-Obxecto.</p>
<p>Esta orde ten por obxecto establecer as condicións de aplicación e xestión da renda básica de emancipación dos mozos, regulada no Real decreto 1472/2007, do 2 de novembro, na Comunidade Autónoma de Galicia.</p>
<p>Artigo 2º.-A xestión das axudas.</p>
<p>A través desta orde encoméndase ás sociedades públicas de xestión urbanística a xestión da renda básica de emancipación regulada nesta orde e no Real decreto 1472/2007, do 2 de novembro, polo que se regula a renda básica de emancipación.</p>
<p>Esta encomenda ten o seu marco na resolución ditada no seu día para a realización de actuacións relativas á xestión do programa de vivenda en aluguer e outros, que será modificada para o efecto.</p>
<p>Artigo 3º.-Ámbito de aplicación.</p>
<p>Esta orde será de aplicación na Comunidade Autónoma de Galicia.</p>
<p>Artigo 4º.-Renda básica de emancipación.</p>
<p>As axudas directas destinadas ao apoio económico para o pagamento da renda a que se refire esta orde serán as reguladas no Real decreto 1742/2007, do 2 de novembro.</p>
<p>Artigo 5º.-Condicións xerais para acceder á renda básica de emancipación.</p>
<p>Para ser beneficiario da renda básica de emancipación será necesario cumprir as condicións establecidas no Real decreto 1742/2007, do 2 de novembro.</p>
<p>Igualmente, para os efectos da concesión da dita axuda na comunidade autónoma de Galicia, o prezo de aluguer establecido nos correspondentes contratos de arrendamento non poderá superar os 600 euros nos concellos da Coruña, Ferrol, Lugo, Ourense, Pontevedra, Santiago de Compostela e Vigo e, os 500 euros no resto de concellos da Comunidade Autónoma. Estas contías constitúen o límite máximo que deberán respectar os prezos de aluguer inicial dos contratos de aluguer cuxos arrendatarios queiran solicitar a renda básica de emancipación.</p>
<p>Artigo 6º.-Órganos competentes e recursos.</p>
<p>Os delegados provinciais da Consellería de Vivenda e Solo, por delegación da conselleira de Vivenda e Solo ditarán resolución expresa debidamente motivada sobre a procedencia do outorgamento provisional ou definitivo da renda básica de emancipación, ou, de ser o caso, sobre a súa denegación. A resolución poñerá fin á vía administrativa.</p>
<p>Contra a resolución que se dite poderá interpoñerse recurso potestativo de reposición perante os delegados provinciais da Consellería de Vivenda e Solo, nos prazos establecidos no artigo 117 da Lei 30/1992, do 26 de novembro, de réxime xurídico das administracións públicas e do procedemento administrativo común, ou interpoñer directamente recurso contencioso-administrativo perante o órgano xurisdicional competente, nos termos previstos no artigo 46 da Lei 19/1998, do 13 de xullo, reguladora da xurisdición contencioso-administrativa. Os referidos recursos deberán presentarse perante os delegados provinciais da Consellería de Vivenda e Solo que os resolverán por delegación da conselleira de Vivenda e Solo.</p>
<p>Artigo 7º.-Solicitudes.</p>
<p>As solicitudes para a concesión provisional ou definitiva da renda básica de emancipación presentaranse, a partir da entrada en vigor desta orde, na delegación provincial da Consellería de Vivenda e Solo que corresponda por razón da situación das vivendas arrendadas, ou en calquera das formas previstas na Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro, conforme o modelo establecido no anexo I, achegándose a documentación que nel se especifica.</p>
<p>Artigo 8º.-Financiamento das axudas.</p>
<p>As contías correspondentes á concesión da renda básica de emancipación imputaranse aos orzamentos anuais do Ministerio de Vivenda.</p>
<p>Disposición derradeira</p>
<p>Única.-Esta orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 26 de decembro de 2007.</p>
<p>Teresa Táboas Veleiro</p>
<p>Conselleira de Vivenda e Solo</p>
<p>Ver referencia pdf "00300D001P007.PDF"</p>
<p>Ver referencia pdf "00300D002P009.PDF"</p>

