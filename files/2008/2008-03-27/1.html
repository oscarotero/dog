---
date: '2008-03-27'
page: 5
number: 59
agency: 'CONSELLERÍA DE POLÍTICA TERRITORIAL, OBRAS PÚBLICAS E TRANSPORTES'
section: I. DISPOSICIÓNS XERAIS
title: >-
  Decreto 51/2008, do 6 de marzo, polo que se establece a estrutura orgánica da
  Axencia de Protección da Legalidade Urbanística.
range: Decreto
---
<p>A Axencia de Protección da Legalidade Urbanística, creada pola Lei 9/2002, do 30 de decembro, de ordenación urbanística e protección do medio rural de Galicia, quedou efectivamente constituída en virtude da publicación (DOG nº 222, do 16 de novembro de 2007) e simultánea entrada en vigor do Decreto 213/2007, do 31 de outubro, que aproba os estatutos da devandita axencia.</p>
<p>Logo de tal constitución, cómpre proceder a establecer a estrutura orgánica da axencia e definir as funcións que corresponderán ás súas unidades administrativas, respectando as normas dos capítulos III e IV dos seus estatutos, aplicables respectivamente aos órganos directivos e ao persoal da axencia; así como as previsións da disposición adicional primeira do referido Decreto 213/2007, en canto que a Subdirección Xeral de Disciplina e Informes e os servizos provinciais de Protección do Litoral, adscritos á Consellería de Política Territorial, Obras Públicas e Transportes, pasarán a depender da referida axencia coa dotación orzamentaria, de persoal, de medios e de material de que dispoñen.</p>
<p>Consecuentemente co exposto, e por proposta da conselleira de Política Territorial, Obras Públicas e Transportes, no exercicio das facultades que lle atribúe a disposición transitoria primeira do Decreto 213/2007, do 31 de outubro, polo que se aproban os estatutos da Axencia de Protección da Legalidade Urbanística; logo de emitidos os informes das consellerías de Presidencia, Administracións Públicas e Xustiza e de Economía e Facenda, e despois da deliberación do Consello da Xunta de Galicia na súa reunión do día seis de marzo de dous mil oito,</p>
<p>DISPOÑO:</p>
<p>Artigo 1º.-Obxecto.</p>
<p>Este decreto ten por obxecto establecer a estrutura orgánica e definir as funcións das unidades administrativas da Axencia de Protección da Legalidade Urbanística, seguindo o previsto pola Lei 9/2002, do 30 de decembro, de ordenación urbanística e protección do medio rural de Galicia, así como polos seus estatutos, aprobados polo Decreto 213/2007, do 31 de outubro.</p>
<p>Artigo 2º.-Órganos directivos.</p>
<p>1. En virtude do estipulado polo artigo 13 dos seus estatutos, os órganos directivos da Axencia de Protección da Legalidade Urbanística son:</p>
<p>a) O Consello Executivo</p>
<p>b) O/a director/a</p>
<p>2. A composición, funcións e réxime de funcionamento do Consello Executivo, así como o nomeamento do/da director/a e as funcións que lle corresponden, regúlanse polo previsto nas seccións II e III do capítulo III dos estatutos da axencia.</p>
<p>Artigo 3º.-Subdirección da axencia de Protección da Legalidade Urbanística.</p>
<p>Baixo dependencia directa da dirección da axencia existirá unha subdirección. Esta subdirección terá atribuídas con carácter xeral as funcións de asistencia ao/a director/a da axencia, así como as derivadas da coordinación, execución e desenvolvemento do Plan de Inspección Urbanística. Así mesmo substituirá o/a director/a da axencia nos casos de vacante, ausencia ou enfermidade.</p>
<p>Artigo 4º.-Unidades administrativas centrais.</p>
<p>1. Servizo de Administración e Xestión. Dependerá directamente do/da director/a da axencia e corresponderanlle as seguintes funcións:</p>
<p>-Elaboración do anteproxecto de orzamentos da axencia, así como o seguimento, control e coordinación da execución económico-orzamentaria.</p>
<p>-Organización, coordinación, supervisión e control da xestión administrativa e do patrimonio adscrito á axencia, sen prexuízo das competencias que correspondan a outros órganos ou unidades administrativas.</p>
<p>-Xestión dos expedientes de contratación e adquisición de bens e servizos promovidos pola dirección da axencia.</p>
<p>-Planificación, proposta de actuacións, supervisión e control dos sistemas e tecnoloxías da información.</p>
<p>-Organización do rexistro de entrada e saída de documentos e dos aspectos que atinxen o réxime interior.</p>
<p>-Ordenación e xestión económica e administrativa dos asuntos relacionados co persoal da axencia, sen prexuízo das competencias que poidan corresponder a departamentos da Xunta de Galicia.</p>
<p>-Asesoramento e asistencia aos órganos directivos da axencia nas materias propias da súa competencia.</p>
<p>-En xeral, canto asuntos lle sexan encomendados por razón da súa competencia pola dirección da axencia.</p>
<p>2. Dependendo da subdirección da axencia existirán as seguintes unidades administrativas:</p>
<p>a) Servizos de Inspección Urbanística. Serán tres e terán os seguintes ámbitos territoriais de actuación:</p>
<p>-Servizo de Inspección Urbanística I: provincia da Coruña.</p>
<p>-Servizo de Inspección Urbanística II: provincia de Pontevedra.</p>
<p>-Servizo de Inspección Urbanística III: provincias de Lugo e Ourense.</p>
<p>A estes servizos corresponderanlles as funcións de:</p>
<p>-Incoación e instrución dos procedementos en materia de disciplina urbanística, segundo o disposto na Lei 9/2002, do 30 de decembro, de ordenación urbanística e protección do medio rural de Galicia. A función de instrución tamén será exercida polos inspectores urbanísticos.</p>
<p>-Asesoramento e asistencia aos órganos directivos da axencia en materia de disciplina urbanística.</p>
<p>-En xeral, cantos asuntos lle sexan encomendados por razón da súa competencia pola dirección da axencia.</p>
<p>b) Servizo de Inspección do Litoral. A este servizo corresponderanlle as funcións de:</p>
<p>-Incoación e instrución dos procedementos sancionadores e de reposición da legalidade, segundo o disposto na Lei 22/1988, do 28 de xullo, de costas. A función de instrución tamén será exercida polos inspectores urbanísticos.</p>
<p>-Asesoramento e asistencia aos órganos directivos da axencia en materia de costas.</p>
<p>-En xeral, cantos asuntos lle sexan encomendados por razón da súa competencia pola dirección da axencia.</p>
<p>c) Servizo Técnico. A este servizo corresponderanlle as funcións de:</p>
<p>-Análise e elaboración de proxectos técnicos.</p>
<p>-Dirección facultativa de obras.</p>
<p>-Cartografía.</p>
<p>-Emisión de informes técnicos e periciais.</p>
<p>-Valoración económica de obras.</p>
<p>-Asesoramento e asistencia aos órganos directivos da axencia nas materias propias da súa competencia.</p>
<p>-En xeral, cantos asuntos lle sexan encomendados por razón da súa competencia pola dirección da axencia.</p>
<p>d) Servizo de Ditames e Informes. A este servizo corresponderanlle as funcións de:</p>
<p>-Tramitación de recursos administrativos.</p>
<p>-Elaboración de ditames e informes xurídicos.</p>
<p>-Recompilación de xurisprudencia.</p>
<p>-Asesoramento e asistencia aos órganos directivos da axencia nas materias propias da súa competencia.</p>
<p>-En xeral, cantos asuntos lle sexan encomendados por razón da súa competencia pola dirección da axencia.</p>
<p>Artigo 5º.-Unidades administrativas provinciais.</p>
<p>1. En cada unha das provincias da Comunidade Autónoma de Galicia existirá un servizo provincial.</p>
<p>2. A cada servizo provincial corresponderanlle as funcións de:</p>
<p>-Inspección e vixilancia sobre os actos de edificación e uso do solo.</p>
<p>-Levantamento de actas de inspección.</p>
<p>-Denuncia e investigación de posibles infraccións en materia de urbanismo ou de costas.</p>
<p>-Execución das ordes de precintaxe de obras.</p>
<p>-Información aos particulares.</p>
<p>-Tramitación de procedementos de autorización na zona de servidume de protección do dominio público marítimo-terrestre.</p>
<p>-En xeral, canto asuntos lle sexan encomendados por razón da súa competencia pola dirección da axencia.</p>
<p>Disposicións adicionais.</p>
<p>Primeira.-Os postos de traballo comprendidos na relación de postos de traballo da Subdirección Xeral de Disciplina e Informes da Dirección Xeral de Urbanismo, así como nos servizos provinciais de Protección do Litoral da Consellería de Política Territorial, Obras Públicas e Transportes e o persoal funcionario que na data de constitución da Axencia de Protección da Legalidade Urbanística os ocupase con carácter definitivo, integraranse na axencia, tendo dereito a manter a mesma situación administrativa, antigüidade e grao.</p>
<p>O establecido no parágrafo anterior enténdese sen prexuízo das particularidades que deriven da integración dos funcionarios e funcionarias nas escalas de inspección e subinspección urbanísticas, que se rexerá polo establecido na correspondente norma de integración.</p>
<p>Segunda.-Os postos de traballo correspondentes a servizos da Subdirección Xeral de Disciplina e Informes e a servizos provinciais de Protección do Litoral que non se integren na Axencia de Protección da Legalidade Urbanística, adscribiranse provisionalmente á Dirección Xeral de Urbanismo ou ás delegacións provinciais mediante resolución da conselleira de Política Territorial, Obras Públicas e Transportes, logo de proposta da secretaría xeral, e ata que se aprobe a nova relación de postos de traballo da devandita consellería.</p>
<p>Terceira.-Facúltase o Consello Executivo da Axencia de Protección da Legalidade Urbanística para ditar as normas e instrucións necesarias para o desenvolvemento e a aplicación deste decreto.</p>
<p>Cuarta.-En virtude do previsto polo artigo 15, letra i) dos estatutos da axencia, o seu Consello Executivo procederá a elaborar a proposta de relación de postos de traballo da Axencia de Protección da Legalidade Urbanística.</p>
<p>Quinta.-As facultades e funcións do Consello Executivo indicadas nas anteriores disposicións adicionais, e ata que se constitúa o dito consello, corresponderanlle, en virtude do previsto pola disposición transitoria primeira do Decreto 213/2007, á conselleira de Política Territorial, Obras Públicas e Transportes.</p>
<p>Disposición derrogatoria.</p>
<p>Quedan derrogadas todas as disposicións de igual ou inferior rango que se opoñan a este decreto e, en particular, as seguintes:</p>
<p>a) O número 4 do artigo 6, o número 2 do artigo 7 e o número 4 do artigo 14 do Decreto 519/2005, do 6 de outubro, polo que se establece a estrutura orgánica da Consellería de Política Territorial, Obras Públicas e Transportes.</p>
<p>b) O número 1 do artigo 7 e o artigo 15 do Decreto 158/2005, do 2 de xuño, polo que se regulan as competencias autonómicas na zona de servidume de protección do dominio público marítimo-terrestre.</p>
<p>Disposición derradeira.</p>
<p>Este decreto entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, seis de marzo de dous mil oito.</p>
<p>Emilio Pérez Touriño</p>
<p>Presidente</p>
<p>María José Caride Estévez</p>
<p>Conselleira de Política Territorial,</p>
<p>Obras Públicas e Transportes</p>

