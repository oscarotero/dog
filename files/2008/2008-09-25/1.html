---
date: '2008-09-25'
page: 17
number: 186
agency: 'CONSELLERÍA DE PRESIDENCIA, ADMINISTRACIÓNS PÚBLICAS E XUSTIZA'
section: I. DISPOSICIÓNS XERAIS
title: >-
  Decreto 211/2008, do 11 de setembro, polo que se modifica o Decreto 44/2006,
  do 2 de marzo, de estrutura orgánica dos órganos superiores dependentes da
  Presidencia da Xunta de Galicia.
range: Decreto
---
<p>Mediante o Decreto 44/2006, do 2 de marzo, aprobouse a estrutura orgánica dos órganos superiores dependentes da Presidencia da Xunta de Galicia, que foi modificado polo Decreto 145/2007.</p>
<p>O desenvolvemento práctico das competencias atribuídas aos diferentes órganos superiores dependentes da Presidencia da Xunta de Galicia aconsella a introdución das modificacións na devandita estrutura dun xeito que permita o seu exercicio coa máxima eficacia.</p>
<p>As modificacións incorporadas refírense, por unha banda, á modificación de denominación e funcións da Subdirección Xeral de Persoal e Coordinación Administrativa e do Servizo de Persoal e Asuntos Xerais, na Secretaría Xeral da Presidencia, e á creación nesta unidade dun Servizo de Apoio Técnico.</p>
<p>Na Secretaría Xeral de Análise e Proxección créase un novo Servizo de Estudos, con funcións de preparación de estudos e informes en materias que son competencia da devandita secretaría xeral, e modifícanse as funcións do Servizo de Análise e Documentación.</p>
<p>Na Secretaría Xeral de Política Lingüística créase unha nova Subdirección Xeral de Planificación e Dinamización Lingüística e modifícase a denominación e funcións dun servizo.</p>
<p>Finalmente, modifícase o Decreto 343/2003, do 11 de xullo, polo que se aproba o Regulamento orgánico da Asesoría Xurídica, modificado polo Decreto 120/2006.</p>
<p>En consecuencia, por proposta do conselleiro de Presidencia, Administracións Públicas e Xustiza, tras os informes favorables da Consellería de Presidencia, Administracións Públicas e Xustiza e da Consellería de Economía e Facenda, e logo de deliberación do Consello da Xunta de Galicia na súa reunión do día once de setembro de dous mil oito,</p>
<p>DISPOÑO:</p>
<p>Artigo único.-Modifícase o Decreto 44/2006, do 2 de marzo, de estrutura orgánica dos órganos superiores da Presidencia da Xunta de Galicia, de conformidade co disposto nos seguintes puntos:</p>
<p>Un. Modifícase o punto 3.1. no artigo 2, que queda redactado da seguinte forma:</p>
<p>«3.1. Vicesecretaría Xeral, con nivel orgánico de subdirección xeral, á cal lle corresponden as seguintes funcións:</p>
<p>a) Prestarlle asistencia técnica e administrativa á persoa titular da secretaría en todo o que requira.</p>
<p>b) A elaboración, por requirimento da persoa titular da secretaría, de estudos e propostas de actuación sobre aspectos relativos á estruturación, planificación, organización, métodos de traballo e de mellora da xestión dos diferentes procedementos administrativos.</p>
<p>c) O asesoramento e realización de estudos e informes de carácter técnico e xurídico nas materias competencia do departamento, que lle sexan encomendados pola persoa titular da secretaría.</p>
<p>d) A coordinación da elaboración do anteproxecto de gastos da Presidencia da Xunta de Galicia, a elaboración do anteproxecto de orzamentos de gastos da Secretaría Xeral da Presidencia, así como o seguimento e control da súa execución.</p>
<p>e) A xestión económica e habilitación de pagamentos relativos ao capítulo I respecto a todo o persoal adscrito á Presidencia da Xunta de Galicia.</p>
<p>f) Programar as necesidades de persoal, en colaboración coas distintas secretarías xerais da Presidencia, a coordinación e elaboración da relación de postos de traballo e a xestión do persoal adscrito á Presidencia da Xunta de Galicia.</p>
<p>g) A organización, coordinación e supervisión da xestión administrativa do patrimonio adscrito á Presidencia da Xunta de Galicia, sen prexuízo das competencias que correspondan a outros órganos.</p>
<p>h) O réxime interior, a asistencia técnica, a coordinación administrativa do sistema de xestión de procedementos administrativos e as outras funcións de contido administrativo que lle atribúa a persoa titular da secretaría.</p>
<p>i) O estudo, preparación e informe dos asuntos que deban someterse ao Consello da Xunta de Galicia ou ás comisións delegadas, así como as disposicións e actos administrativos que se deban publicar no Diario Oficial de Galicia ou en calquera outro diario oficial.</p>
<p>j) A asistencia á persoa titular da Secretaría da Presidencia para o estudo e preparación das reunións da Comisión de Secretarios Xerais.</p>
<p>k) A suplencia do secretario/a xeral da Presidencia nos supostos de vacante, ausencia ou enfermidade en todas as materias de índole administrativa e orzamentaria que sexan competencia deste.</p>
<p>l) As demais funcións que lle encomende a persoa titular da secretaría.</p>
<p>Para o exercicio das súas funcións, contará coas seguintes unidades con nivel orgánico de servizo:</p>
<p>3.1.1. Servizo de Persoal e Asesoramento.</p>
<p>3.1.2. Servizo de Apoio Técnico».</p>
<p>Dous. Modifícase o número 2, no artigo 3, que quedará redactado da seguinte forma:</p>
<p>«2. Para o cumprimento das súas funcións, a Secretaría Xeral de Análise e Proxección conta coas seguintes unidades administrativas co nivel orgánico de servizo:</p>
<p>2.1. Servizo de Análise e Documentación.</p>
<p>Son funcións deste servizo:</p>
<p>a) Prestarlle asistencia técnica e asesoramento á persoa titular da secretaría en todo o que requira.</p>
<p>b) Compilar, elaborar e informatizar a documentación e información xerada pola Vicepresidencia, consellerías, o resto de órganos superiores dependentes da Presidencia da Xunta de Galicia e demais entes e organismos públicos ou privados.</p>
<p>c) Promover o encontro de expertas/os para debateren asuntos específicos de interese para a Presidencia da Xunta de Galicia.</p>
<p>d) A realización das publicacións que coide de interese.</p>
<p>e) A habilitación de pagamentos nas materias propias da Secretaría Xeral, agás o capítulo I.</p>
<p>f) O control de asistencia e puntualidade do persoal da Secretaría Xeral, seguindo indicacións da Secretaría Xeral da Presidencia.</p>
<p>g) A xestión do orzamento da Secretaría Xeral.</p>
<p>h) A tramitación dos expedientes de contratación que sexan competencia da Secretaría Xeral.</p>
<p>i) A xestión de investimentos, compras, subministracións e servizos da Secretaría Xeral.</p>
<p>j) As demais funcións que lle encomende a persoa titular da secretaría.</p>
<p>2.2. Servizo de Estudos.</p>
<p>Son funcións deste servizo:</p>
<p>a) Dirixir o banco de datos da Secretaría Xeral de Análise e Proxección.</p>
<p>b) Coordinar os aspectos estatísticos referentes aos estudos e informes da Secretaría Xeral.</p>
<p>c) Deseñar os estudos sociolóxicos da Secretaría Xeral de Análise e Proxección.</p>
<p>d) Propor ou informar da realización de novos estudos.</p>
<p>e) Coordinar e dirixir a páxina web da Secretaría Xeral de Análise e Proxección».</p>
<p>Tres. Modifícase o punto 2º.1.1. do artigo 7 que quedará redactado da seguinte forma:</p>
<p>«Servizo de Formación, Asesoramento Lingüístico e Proxección Exterior da Lingua.</p>
<p>Correspóndenlle as seguintes funcións:</p>
<p>a) Organización de cursos de formación, seminarios, encontros e congresos en materia de lingua galega.</p>
<p>b) Xestión das validacións e solicitudes de recoñecemento de certificacións de cursos e outras actividades de formación e normalización da lingua galega (seminarios, encontros, etc.).</p>
<p>c) Apoio en materia de asesoramento lingüístico e oferta de recursos ás administracións públicas e, de ser o caso, ás entidades privadas.</p>
<p>d) Xestión de consultas e queixas en materia de dereitos lingüísticos.</p>
<p>e) Xestión das solicitudes de traducións galego-castelán e viceversa de documentación, acordos e textos con orixe ou destino nas institucións da Unión Europea.</p>
<p>f) Xestión das solicitudes de tradución ao castelán de títulos oficiais expedidos en galego que deban producir efectos en administracións públicas sitas noutras comunidades autónomas do Estado español.</p>
<p>g) Xestión das solicitudes de habilitación profesional para a tradución e interpretación xurada doutras linguas para o galego e viceversa e do Rexistro de Persoas Tradutoras e Intérpretes Xurados, así como das probas de habilitación cando se convoquen.</p>
<p>h) Xestión das actividades de promoción exterior da lingua galega (lectorados, feiras, etc.).</p>
<p>i) Xestión da produción de material didáctico para apoio á formación en lingua galega e á normalización lingüística.</p>
<p>j) Proposta de resolución de recursos nas materias que desenvolve este servizo.</p>
<p>k) Desenvolvemento de calquera outra función que, no ámbito da súa competencia, lle sexa encomendada pola persoa responsable da Subdirección Xeral de Política Lingüística».</p>
<p>Catro. Engádese o número 2.3. ao artigo 7, que queda redactado do seguinte xeito:</p>
<p>«2.3. Subdirección Xeral de Planificación e Dinamización Lingüística.</p>
<p>Correspóndelle a esta subdirección xeral:</p>
<p>a) A asistencia á/ao secretaria/o xeral nas materias de planificación e dinamización lingüística.</p>
<p>b) A realización das propostas de execución das liñas de axuda e subvencións de apoio á dinamización da lingua galega.</p>
<p>c) A planificación, execución e seguimento de actuacións normalizadoras para o fomento da lingua galega.</p>
<p>d) A planificación dos recursos e/ou estudos necesarios para a promoción do galego.</p>
<p>e) A elaboración, a posta en práctica e o seguimento de propostas de dinamización lingüística.</p>
<p>f) Coordinación de actuacións e servizos de entidades e administracións para o fomento da lingua galega.</p>
<p>g) Difusión de actuacións e/ou estudos de promoción da lingua galega.</p>
<p>h) Calquera outra función de natureza análoga que lle encomende a persoa titular da Secretaría Xeral de Política Lingüística.</p>
<p>Disposicións derradeiras</p>
<p>Primeira.-Modifícase o número 3 do artigo 54 do Decreto 343/2003, do 11 de xullo, polo que se aproba o Regulamento orgánico da asesoría xurídica da Xunta de Galicia nos seguintes termos:</p>
<p>«A oposición constará de cinco exercicios, dous de carácter teórico e oral, correspondentes, cada un deles, ás dúas partes en que resulte dividido o programa, dous de carácter práctico e un destinado a acreditar a competencia en lingua galega, todos con eficacia eliminatoria. Na respectiva convocatoria, ademais, poderán establecerse un ou varios exercicios de lectura e tradución de linguas estranxeiras. Os exercicios de que consta a fase de oposición realizaranse pola orde que sinale a convocatoria».</p>
<p>Segunda.-Facúltase a persoa titular da Secretaría da Presidencia para ditar as resolucións necesarias para a execución e o desenvolvemento deste decreto.</p>
<p>Terceira.-Este decreto entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, 11 de setembro de 2008.</p>
<p>Emilio Pérez Touriño</p>
<p>Presidente</p>
<p>José Luis Méndez Romeu</p>
<p>Conselleiro de Presidencia, Administracións Públicas e Xustiza</p>

