---
date: '2008-09-24'
page: 17
number: 185
agency: CONSELLERÍA DE SANIDADE
section: I. DISPOSICIÓNS XERAIS
title: >-
  Decreto 210/2008, do 28 de agosto, polo que se establece o procedemento de
  autorización e se aplican normas de calidade e seguridade en actividades
  relacionadas coas células e tecidos humanos.
range: Decreto
---
<p>O artigo 33.1º do Estatuto de autonomía de Galicia atribúelle á comunidade autónoma o desenvolvemento e a execución da lexislación básica do Estado en materia de sanidade interior.</p>
<p>Os avances e o rápido crecemento das actividades relacionadas coas células e tecidos humanos que beneficia a un número cada vez maior de pacientes, requiren a adecuación dunha norma que asegure a calidade e seguridade das células e tecidos doados, procesados e utilizados ademais de regular as correspondentes autorizacións.</p>
<p>As normas de calidade e seguridade para a doazón, obtención, avaliación, procesamento, preservación, almacenamento e distribución de células e tecidos humanos e as normas de coordinación e funcionamento para o seu uso en humanos regúlanse no Real decreto 1301/2006, do 10 de novembro, polo que se establecen as normas de calidade e seguridade para a doazón, obtención, avaliación, procesamento, preservación, almacenaxe e distribución de células e tecidos humanos, transposición da Directiva Europea 2004/23/CE do Parlamento Europeo e do Consello do 31 de marzo de 2004. O artigo 40.8º da Lei 14/1986, do 25 de abril, xeral de sanidade, encomenda á Administración do Estado, sen menoscabo das competencias das comunidades autónomas, a regulamentación sobre acreditación, homologación, autorización e rexistro dos centros ou servizos, de acordo co establecido na lexislación sobre extracción e transplante de órganos.</p>
<p>O Real decreto 1301/2006 ten carácter de norma básica, establecendo os requisitos mínimos sen prexuízo do seu desenvolvemento regulamentario polas comunidades autónomas.</p>
<p>Esta disposición implica a derrogación do Decreto 217/1997, do 24 de xullo, polo que se regulan as actividades relativas á utilización de tecidos humanos na Comunidade Autónoma de Galicia.</p>
<p>En función do establecido polo artigo 33.1º g) do Real decreto 1634/1980, do 31 de xullo, no que se establece que corresponde a Xunta de Galicia outorgar a autorización oportuna para a creación, construción, modificación, adaptación ou supresión de centros, servizos e establecementos de calquera clase ou natureza, este decreto ten por finalidade regular a doazón, obtención, avaliación, procesamento, preservación, almacenamento e distribución de células e tecidos humanos e as normas de coordinación e funcionamento para o seu uso en humanos e a obtención das correspondentes autorizacións dos centros de doazón e obtención, establecementos de tecidos e os centros/unidades de implante ou aplicación de células e tecidos para asegurar a calidade e seguridade dos tecidos e células doados co fin de ser utilizados en humanos.</p>
<p>Na súa virtude, por proposta da conselleira de Sanidade, de conformidade co ditame nº 740/08 do Consello Consultivo de Galicia, e logo de deliberación do Consello da Xunta de Galicia, na súa reunión do vinte e oito de agosto de dous mil oito,</p>
<p>DISPOÑO:</p>
<p>Capítulo I</p>
<p>Disposicións xerais</p>
<p>Artigo 1º.-Obxecto e ámbito de aplicación.</p>
<p>1. Este decreto ten por obxecto regular na Comunidade Autónoma de Galicia o réxime de autorización das actividades relacionadas coa utilización de células e tecidos humanos, e produtos elaborados derivados deles, destinados a ser aplicados aos seres humanos.</p>
<p>2. Estas actividades inclúen a doazón, obtención, avaliación, procesamento, preservación, almacenaxe, distribución, aplicación e investigación clínica, nos termos previstos no Real decreto 1301/2006, do 10 de novembro, polo que se establecen normas de calidade, seguridade, coordinación e funcionamento neste tipo de actividades.</p>
<p>3. Serán de aplicación as definicións contidas no artigo 2 do Real decreto 1301/2006, do 10 de novembro, antes citado.</p>
<p>Artigo 2º.-Requisitos xerais.</p>
<p>1. As actividades comprendidas no ámbito de aplicación desta disposición, axustaranse ao establecido no Real decreto 1301/2006, do 10 de novembro, polo que se establecen as normas de calidade e seguridade para a doazón, obtención, avaliación, procesamento, preservación, almacenaxe e distribución de células e tecidos humanos, e se aproban as normas de coordinación e funcionamento para o seu uso en humanos.</p>
<p>2. O outorgamento das autorizacións previstas neste decreto, non exime o centro solicitante de obter as demais autorizacións administrativas e sanitarias necesarias para o seu funcionamento.</p>
<p>Capítulo II</p>
<p>Doazón e obtención de células e tecidos</p>
<p>Artigo 3º.-Doazón e obtención de células e tecidos.</p>
<p>1. A doazón e obtención de células e tecidos humanos a que se refire o capítulo II do Real decreto 1301/2006, do 10 de novembro, tanto procedentes de doadores vivos coma de falecidos, só se poderán realizar naqueles centros e unidades sanitarias que estean debidamente autorizados pola consellería competente en materia de sanidade.</p>
<p>2. A doazón e obtención de células e tecidos humanos poderán realizarse fóra do ámbito sanitario ou hospitalario ou nun centro que non dispoña da correspondente autorización para a doazón e obtención de células e tecidos humanos sempre e cando a dita obtención sexa realizada por un equipo de obtención dun centro que dispoña da autorización para realizar a dita actividade específica. Nestas situacións garantirase que todos os datos relativos á selección, avaliación do doador, estudos e probas pertinentes se realicen de acordo cos anexos II, III, IV e V do Real decreto 1301/2006, do 10 de novembro, e será obrigatorio que o equipo extractor e o centro comunique á Oficina de Coordinación de Transplantes de Galicia a actividade realizada de acordo co punto 2 do artigo 6º deste decreto</p>
<p>Artigo 4º.-Solicitude de autorización sanitaria.</p>
<p>1. A solicitude de autorización para actividades de doazón e obtención de células e tecidos, será formulada polo/a titular ou representante legal do centro utilizando o modelo que consta como anexo deste decreto, dirixirase á secretaria xeral da consellería competente en materia de sanidade, e poderá presentarse na correspondente delegación provincial da consellería competente en materia de sanidade ou en calquera dos lugares indicados no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>2. A solicitude expresará o grupo celular ou tipo de tecidos para o que se solicita a autorización.</p>
<p>3. Xunto coa solicitude, presentarase a seguinte documentación:</p>
<p>a) Datos identificativos do centro solicitante, acreditación da súa titularidade e da correspondente autorización como centro sanitario.</p>
<p>b) Identificación do/a responsable ou responsables do proceso de avaliación do doador e da extracción, así como un breve resumo dos respectivos currícula.</p>
<p>c) Memoria detallada en que se acredite o cumplimento dos requisitos previstos no anexo I.1 do Real decreto 1301/2006, do 10 de novembro.</p>
<p>d) Copia dos procedementos operativos estandarizados para a correcta verificación dos seguintes aspectos:</p>
<p>-Identidade do/a doador/a.</p>
<p>-Requirimentos de autorización/consentimento para a doazón, de conformidade co previsto no anexo V.1 do Real decreto 1301/2006, do 10 de novembro.</p>
<p>-Criterios de selección e avaliación dos doadores, de conformidade co previsto nos anexos II e IV do Real decreto 1301/2006, do 10 de novembro.</p>
<p>-Tests de laboratorio requiridos para a avaliación e selección, de conformidade co previsto nos anexos III e IV do Real decreto 1301/2006, do 10 de novembro.</p>
<p>e) Copia dos procedementos operativos estandarizados dos procedementos de obtención dos tecidos ou grupos celulares que se van extraer, de conformidade co previsto no anexo V do Real decreto 1301/2006, do 10 de novembro.</p>
<p>f) Copia do acordo de colaboración cun establecemento de tecidos, en que consten as condicións de obtención, preparación e transporte dos tecidos e células, de conformidade co indicado para tal efecto nos anexos V e VI do Real decreto 1301/2006, do 10 de novembro.</p>
<p>g) No caso de que as células e tecidos vaian ser destinados a transplante inmediato ou non diferido, achegarase tamén copia da relación establecida co equipo de coordinación de transplantes.</p>
<p>h) Cando o destino das células ou tecidos sexa a súa transformación, achegarase o convenio de colaboración coa entidade responsable da dita transformación coñecido e autorizado pola autoridade competente da comunidade autónoma.</p>
<p>4. No caso de que a documentación estea incompleta ou non se axuste ao indicado nos puntos anteriores, a delegación provincial correspondente concederalle á/ao solicitante un prazo de 10 días para proceder á súa emenda, de conformidade co previsto no artigo 71 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>5. Presentada a documentación, os servizos de Inspección sanitaria realizarán visita de comprobación, e emitirán o correspondente informe.</p>
<p>Artigo 5º.-Resolución.</p>
<p>1. A solicitude e a documentación a que se refire o artigo anterior será remitida pola delegación provincial á secretaría xeral da consellería competente en materia de sanidade, que solicitará o correspondente informe da Oficina de Coordinación de Transplantes de Galicia, e ditará a correspondente resolución de concesión/denegación da autorización sanitaria solicitada, en función do cumprimento dos requisitos regulamentariamente establecidos.</p>
<p>2. O prazo máximo previsto para a resolución do procedemento será de tres meses, contados a partir da data de presentación da solicitude. Se transcorrido o prazo indicado non recaese resolución expresa, a solicitude entenderase desestimada.</p>
<p>3. Contra as resolucións, expresas ou presuntas, ditadas pola secretaría xeral da consellería competente en materia de sanidade, os/as interesados/as poderán interpoñer o correspondente recurso de alzada ante a conselleira de Sanidade, de conformidade co previsto nos artigos 114 e 115 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Artigo 6º.-Autorización sanitaria.</p>
<p>1. A autorización sanitaria para a doazón e obtención de células e tecidos terá unha vixencia de catro anos.</p>
<p>2. Durante a súa vixencia, o centro remitirá trimestralmente informe de actividade á Oficina de Coordinación de Transplantes de Galicia.</p>
<p>3. A autorización poderase revogar motivadamente polo non mantemento das condicións que motivaron o seu outorgamento, polo incumprimento do deber de información trimestral a que se refire o punto anterior, pola carencia de autorización como centro sanitario, ou pola comisión de infraccións sanitarias graves imputables ao centro autorizado, logo de audiencia do/a interesado/a.</p>
<p>Artigo 7º.-Renovación.</p>
<p>1. Antes de que remate o prazo de vixencia da autorización, poderase proceder á súa renovación por igual período.</p>
<p>2. Para tal efecto, o/a interesado/a presentará a correspondente solicitude conforme o modelo previsto no anexo a este decreto, e achegará:</p>
<p>-Memoria detallada das actividades realizadas durante a vixencia da autorización.</p>
<p>-Memoria coas variacións ou modificacións producidas, sempre que estas non supoñan alteración dos requisitos exixidos polo Real decreto 1301/2006, do 10 de novembro.</p>
<p>3. Realizada a correspondente visita de comprobación, e solicitados os informes necesarios, a secretaría xeral da consellería competente en materia de sanidade procederá a outorgar/denegar a renovación solicitada.</p>
<p>4. Os procedementos de renovación da autorización sanitaria quedan sometidos ás mesmas condicións de prazo de resolución, réxime de recursos e causas de revogación que as autorizacións.</p>
<p>Capítulo III</p>
<p>Establecementos de tecidos</p>
<p>Artigo 8º.-Establecementos de tecidos.</p>
<p>1. Terán tal consideración os bancos de tecidos, unidades dun hospital ou cualquera outro centro onde se leven a cabo actividades de procesamento, preservación, almacenaxe ou distribución de células e tecidos humanos logo da súa obtención e ata a súa utilización ou aplicación en humanos. O establecemento de tecidos tamén pode estar encargado da obtención e avaliación de tecidos e células.</p>
<p>2. As actividades relacionadas co procesamento, almacenaxe e distribución de células e tecidos humanos só poderán realizarse en establecementos de tecidos que dispoñan da autorización sanitaria regulada neste decreto.</p>
<p>Artigo 9º.-Solicitude de autorización sanitaria.</p>
<p>1. A solicitude de autorización será formulada polo/a titular ou representante legal do centro utilizando o modelo que consta como anexo deste decreto, dirixirase á secretaría xeral da consellería competente en materia de sanidade, e poderá presentarse na correspondente delegación provincial da consellería competente en materia de sanidade ou en calquera dos lugares indicados no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>2. A solicitude formularase para cada un dos procesos descritos no artigo 8º.2 deste decreto e para cada tipo de tecido ou grupo celular.</p>
<p>3. Xunto coa solicitude presentarase a seguinte documentación:</p>
<p>a) Datos do establecemento de tecidos solicitante, coa documentación acreditativa da súa titularidade, especificando o proceso e o grupo celular ou de tecidos para os que se solicita autorización, así como acreditación da correspondente autorización como centro sanitario.</p>
<p>b) Identificación do/a director/a e do/a responsable ou responsables dos procesos, de conformidade co previsto no artigo 17 do Real decreto 1301/2006, do 10 de novembro.</p>
<p>c) Memoria detallada en que se acredite o cumprimento dos requisitos previstos no anexo I, punto 2, do Real decreto 1301/2006, do 10 de novembro.</p>
<p>d) Copia dos procedementos operativos estandarizados para os que se solicita autorización.</p>
<p>e) Copia do sistema de xestión de calidade a que se refire o artigo 16 do Real decreto 1301/2006, do 10 de novembro.</p>
<p>f) Copia dos contratos subscritos entre o establecemento de tecidos e terceiros, nos supostos e condicións determinados no artigo 24 do Real decreto 1301/2006, do 10 de novembro.</p>
<p>4. No caso de que a documentación estea incompleta ou non se axuste ao indicado nos puntos anteriores, a delegación provincial correspondente concederalle á/ao solicitante un prazo de 10 días para proceder á súa emenda, de conformidade co previsto no artigo 71 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>5. Presentada a documentación, os servizos de Inspección sanitaria realizarán visita de comprobación, e emitirán o correspondente informe.</p>
<p>Artigo 10º.-Resolución.</p>
<p>1. A solicitude e a documentación a que se refire o artigo anterior será remitida pola delegación provincial á secretaría xeral da consellería competente en materia de sanidade, que solicitará o correspondente informe da Oficina de Coordinación de Transplantes de Galicia, e ditará a correspondente resolución de concesión/denegación da autorización sanitaria solicitada, en función do cumprimento dos requisitos regulamentariamente establecidos.</p>
<p>2. O prazo máximo previsto para a resolución do procedemento será de tres meses, contados a partir da data de presentación da solicitude. Se transcorrido o prazo indicado non recaese resolución expresa, a solicitude entenderase desestimada.</p>
<p>3. Contra as resolucións, expresas ou presuntas, ditadas pola secretaría xeral da consellería competente en materia de sanidade, os/as interesados/as poderán interpoñer o correspondente recurso de alzada ante a conselleira de Sanidade, de conformidade co previsto nos artigos 114 e 115 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Artigo 11º.-Autorización sanitaria.</p>
<p>1. A autorización sanitaria concretará os procesos autorizados, os tipos de tecidos ou grupos celulares a que se refiren, e terá unha vixencia de catro anos.</p>
<p>2. Durante a súa vixencia, o centro remitirá trimestralmente informe de actividades á Oficina de Coordinación de Transplantes de Galicia.</p>
<p>3. A autorización poderase revogar motivadamente polo non mantemento das condicións que motivaron o seu outorgamento, polo incumprimento do deber de información trimestral a que se refire o punto anterior, pola carencia de autorización como centro sanitario, ou pola comisión de infraccións sanitarias graves imputables ao centro autorizado; logo de audiencia do/a interesado/a.</p>
<p>Artigo 12º.-Renovación.</p>
<p>1. Dous meses antes de que remate o prazo de vixencia da autorización, poderase proceder á súa renovación por igual período.</p>
<p>2. Para tal efecto, o/a interesado/a presentará a correspondente solicitude (anexo a este decreto) e achegará:</p>
<p>-Memoria detallada das actividades realizadas durante a vixencia da autorización.</p>
<p>-Memoria coas variacións ou modificacións producidas, sempre que estas non supoñan alteración dos requisitos exixidos polo Real decreto 1301/2006, do 10 de novembro.</p>
<p>3. Realizada a correspondente visita de comprobación, e solicitados os informes necesarios, a secretaría xeral da consellería competente en materia de sanidade procederá a outorgar/denegar a renovación solicitada.</p>
<p>4. Os procedementos de renovación da autorización sanitaria quedan sometidos ás mesmas condicións de prazo de resolución, réxime de recursos e causas de revogación cás autorizacións.</p>
<p>Capítulo IV</p>
<p>Centros/unidades de implante ou aplicación de células</p>
<p>e tecidos</p>
<p>Artigo 13º.-Centros e unidades de implante ou aplicación de células e tecidos.</p>
<p>1. Terán tal consideración os establecementos sanitarios, unidades hospitalarias ou calquera outra institución que leve a cabo actividades de aplicación de células ou tecidos humanos en humanos.</p>
<p>2. As actividades de implante ou aplicación de células e tecidos humanos só poderán realizarse en centros ou unidades sanitarias que dispoñan da autorización regulada neste decreto, e coas condicións determinadas no capítulo IV do Real decreto 1301/2006, do 10 de novembro.</p>
<p>Artigo 14º.-Solicitude de autorización sanitaria.</p>
<p>1. A solicitude de autorización será formulada polo/a titular ou representante legal do centro utilizando o modelo que consta como anexo deste decreto, dirixirase á secretaría xeral da consellería competente en materia de sanidade, e poderá presentarse na correspondente delegación provincial da consellería competente en materia de sanidade ou en calquera dos lugares indicados no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>2. A solicitude especificará o grupo celular ou de tecidos dos que vaian ser obxecto de aplicación ou implante.</p>
<p>3. Xunto coa solicitude presentarase a seguinte documentación:</p>
<p>a) Documentación xustificativa da titularidade do centro solicitante e da correspondente autorización como centro sanitario.</p>
<p>b) Identificación do/a responsable ou responsables dos procesos de implante ou aplicación, con resumo dos seus currícula e titulación.</p>
<p>c) Memoria detallada dos medios dispoñibles no centro ou unidade, para o exercicio da actividade solicitada, de conformidade co anexo I.4 do Real decreto 1301/2006, do 10 de novembro.</p>
<p>d) Memoria explicativa do sistema de recollida e custodia de información do que deben dispoñer, de conformidade co previsto no artigo 28 do Real decreto 1301/2006, do 10 de novembro.</p>
<p>e) Relación detallada dos establecementos de tecidos a que teña acceso, e documento que o xustifique, de conformidade co previsto no artigo 27 do Real decreto 1301/2006, do 10 de novembro.</p>
<p>4. No caso de que a documentación estea incompleta ou non se axuste ao indicado nos puntos anteriores, a delegación provincial correspondente concederalle á/ao solicitante un prazo de 10 días para proceder á súa emenda, de conformidade co previsto no artigo 71 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>5. Presentada a documentación, os servizos de Inspección sanitaria realizarán visita de comprobación, e emitirán o correspondente informe.</p>
<p>Artigo 15º.-Resolución.</p>
<p>1. A solicitude e a documentación a que se refire o artigo anterior será remitida pola delegación provincial á secretaría xeral da consellería competente en materia de sanidade, que solicitará o correspondente informe da Oficina de Coordinación de Transplantes de Galicia, e ditará a correspondente resolución de concesión/denegación da autorización sanitaria solicitada, en función do cumprimento dos requisitos regulamentariamente establecidos.</p>
<p>2. O prazo máximo previsto para a resolución do procedemento será de tres meses, contados a partir da data de presentación da solicitude. Se transcorrido o prazo indicado non recaese resolución expresa, a solicitude entenderase desestimada.</p>
<p>3. Contra as resolucións, expresas ou presuntas, ditadas pola secretaría xeral da consellería competente en materia de sanidade, os/as interesados/as poderán interpoñer o correspondente recurso de alzada ante a conselleira de Sanidade, de conformidade co previsto nos artigos 114 e 115 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Artigo 16º.-Autorización sanitaria.</p>
<p>1. A autorización sanitaria concretará o grupo celular ou de tecidos que vaian ser obxecto de aplicación ou implante, e terá unha vixencia de catro anos.</p>
<p>2. Durante a súa vixencia, o centro remitirá trimestralmente informe de actividades á Oficina de Coordinación de Transplantes de Galicia.</p>
<p>3. A autorización poderase revogar motivadamente polo non mantemento das condicións que motivaron o seu outorgamento, polo incumprimento do deber de información trimestral a que se refire o punto anterior, pola carencia de autorización como centro sanitario, ou pola comisión de infraccións sanitarias graves imputables ao centro autorizado; logo de audiencia do/a interesado/a.</p>
<p>Artigo 17º.-Renovación.</p>
<p>1. Antes de que remate o prazo de vixencia da autorización, poderase proceder á súa renovación por igual período.</p>
<p>2. Para tal efecto, o/a interesado/a presentará a correspondente solicitude (anexo a este decreto) e presentará:</p>
<p>-Memoria detallada das actividades realizadas durante a vixencia da autorización.</p>
<p>-Memoria coas variacións ou modificacións producidas, sempre que estas non supoñan alteración dos requisitos exixidos polo Real decreto 1301/2006, do 10 de novembro.</p>
<p>3. Realizada a correspondente visita de comprobación, e solicitados os informes necesarios, a secretaría xeral da consellería competente en materia de sanidade procederá a outorgar/denegar a renovación solicitada.</p>
<p>4. Os procedementos de renovación da autorización sanitaria quedan sometidos ás mesmas condicións de prazo de resolución, réxime de recursos e causas de revogación cás autorizacións.</p>
<p>Capítulo V</p>
<p>Rexistro e sistemas de información</p>
<p>Artigo 18º.-Rexistro de establecementos, centros, unidades e actividades relacionadas coas células e tecidos humanos.</p>
<p>1. De conformidade co previsto no artigo 30.1º do Real decreto 1301/2006, do 10 de novembro, a consellería competente en materia de sanidade desenvolverá e manterá un rexistro en que se inscribirán os establecementos de tecidos así coma os centros e unidades de obtención e aplicación de células e tecidos humanos.</p>
<p>2. No rexistro constarán as autorizacións concedidas, as súas condicións, os establecementos, centros e unidades a que se refiren, así como as súas renovacións, alteracións ou revogacións.</p>
<p>3. O rexistro será accesible ao público coas cautelas que, en materia de protección de datos de carácter persoal, estableza a normativa aplicable.</p>
<p>4. De acordo co artigo 30.2º do Real decreto 1301/2006, do 10 de novembro, a Oficina de Coordinación de Transplantes de Galicia comunicará os datos sobre que centros e unidades de obtención e de aplicación de células e tecidos, e establecementos de tecidos están autorizados, e para que proceso, á Organización Nacional de Transplantes.</p>
<p>Artigo 19º.-Funcións do rexistro.</p>
<p>Son funcións do rexistro de establecementos, centros, unidades e actividades relacionadas coas células e tecidos humanos:</p>
<p>1. Cumprir as obrigas de información previstas nos artigos 30 e 31 do Real decreto 1301/2006, do 10 de novembro.</p>
<p>2. Aplicar as medidas de rastrexabilidade inherentes ao sistema de rastrexo de orixe a destino, previsto no artigo 32 do Real decreto 1301/2006, do 10 de novembro.</p>
<p>3. Implantar na Comunidade Autónoma de Galicia o sistema único e obrigatorio de codificación previsto no artigo 33 do Real decreto 1301/2006, do 10 de novembro.</p>
<p>4. Desenvolver as funcións previstas no artigo 34 do Real decreto 1301/2006, do 10 de novembro, en materia de biovixilancia.</p>
<p>5. Centralizar a xestión da información derivada das actividades incluídas no ámbito de aplicación do Real decreto 1301/2006, do 10 de novembro.</p>
<p>Capítulo VI</p>
<p>Inspección, avaliación e acreditación</p>
<p>Artigo 20º.-Inspección.</p>
<p>1. Os servizos de Inspección sanitaria da Comunidade Autónoma de Galicia, terán en conta o que estableza o plan de inspección aprobado pola Comisión de Transplantes e Medicina Rexenerativa do Consello Interterritorial do Sistema Nacional de Saúde, e incluirán no seu plan de inspección medidas para garantir que os establecementos autorizados de conformidade con este decreto cumpran os requisitos e apliquen as medidas de control previstos na normativa vixente na materia.</p>
<p>2. Estas medidas levaranse a efecto con intervalos regulares de dous anos, sen prexuízo daquelas medidas extraordinarias ou actuacións urxentes que sexa necesario adoptar, ben de oficio ou ben por instancia de autoridade competente.</p>
<p>3. As facultades inspectoras poderanse estender tamén a terceiros cos cales un establecemento autorizado manteña relación profesional ou de servizos, sempre que exista causa xustificada.</p>
<p>Artigo 21º.-Avaliación e acreditación da excelencia.</p>
<p>1. A Oficina de Coordinación de Transplantes de Galicia levará a cabo os programas de avaliación e acreditación de excelencia dos centros, establecementos e unidades a que se refire este decreto, de conformidade cos criterios xerais que determine a Comisión de Transplantes e Medicina Rexenerativa do Consello Interterritorial do Sistema Nacional de Saúde.</p>
<p>2. O resultado desta actividade será posta en coñecemento da Organización Nacional de Transplantes por medio dun informe anual.</p>
<p>Capítulo VII</p>
<p>Infraccións e sancións</p>
<p>Artigo 22º</p>
<p>1. O réxime de infraccións e sancións será o previsto con carácter básico polo Real decreto 1301/2006, do 10 de novembro, e as súas normas de desenvolvemento, de conformidade co disposto no capítulo V do título I da Lei 14/1986, do 25 de abril, xeral de sanidade, e na Lei 7/2003, do 9 de decembro, de ordenación sanitaria de Galicia, así como nas demais disposicións que resulten de aplicación.</p>
<p>2. As infraccións en materia de utilización de ficheiros que conteñan datos persoais seralles de aplicación o disposto no título VII da Lei orgánica 15/1999, do 13 de decembro, de protección de datos de carácter persoal.</p>
<p>3. A competencia sancionadora virá determinada do seguinte xeito:</p>
<p>a) Infraccións leves: delegado/a provincial da consellería competente en materia de sanidade</p>
<p>b) Infraccións graves: secretario/a xeral da consellería competente en materia de sanidade.</p>
<p>c) Infraccións moi graves:</p>
<p>-A conselleira de Sanidade, agás nos supostos e contías atribuídas ao Consello da Xunta de Galicia.</p>
<p>-O Consello da Xunta de Galicia, para a imposición de sancións en contía igual ou superior aos cento vinte mil douscentos dous euros con corenta e tres céntimos (120.202,43 ), así como para os acordos a que se refire o artigo 147.4º, e as medidas previstas no artigo 149 a) e b) da Lei 7/2003, do 9 de decembro, de ordenación sanitaria de Galicia.</p>
<p>4. As sancións anteriores establécense sen prexuízo das medidas previstas nos artigos 149 e 150 da Lei 7/2003, do 9 de decembro, de ordenación sanitaria de Galicia, ou outras que veñan previstas en normas específicas aplicables.</p>
<p>Disposición adicional</p>
<p>O rexistro de establecementos, centros, unidades e actividades relacionadas coas células e tecidos humanos a que se refire o artigo 18º deste decreto, levarase na Oficina de Coordinación de Transplantes de Galicia.</p>
<p>Disposición derrogatoria</p>
<p>Quedan derrogadas as disposicións de igual ou inferior rango que se opoñan ao establecido neste decreto e, en especial, o Decreto 217/1997, do 24 de xullo, polo que se regulan as actividades relativas á utilización de tecidos humanos na Comunidade Autónoma de Galicia.</p>
<p>Disposicións derradeiras</p>
<p>Primeira.-Facúltase a persoa titular da consellería competente en materia de sanidade para ditar cantas disposicións sexan precisas en aplicación e desenvolvemento deste decreto.</p>
<p>Segunda.-Este decreto entrará en vigor aos vinte días da súa publicación no Diario Oficial de Galicia.</p>
<p>Santiago de Compostela, vinte e oito de agosto do dous mil oito.</p>
<p>Emilio Pérez Touriño</p>
<p>Presidente</p>
<p>María José Rubio Vidal</p>
<p>Conselleira de Sanidade</p>
<p>Ver referencia pdf "18500D001P006.PDF"</p>
<p>- Real decreto 1301/2006, do 10 de novembro, polo que se establecen as normas de calidade e seguridade para a doazón, a obtención, a avaliación,</p>
<p>o almacenaxe e a distribución de células e tecidos humanos e se aproban</p>
<p>as normas de coordinación e funcionamento para o seu uso en humanos.</p>
<p>(reverso)</p>
<p>Documentación que se presentará para a solicitude de autorización/renovación de doazón e extracción de células e tecidos humanos.</p>
<p>·Anexo cuberto.</p>
<p>·Curriculum vitae da persoa responsable do proceso de avaliación do doador e da extracción.</p>
<p>·Memoria das instalacións e medios necesarios para garantir as condicións de extracción e preparación das células e tecidos.</p>
<p>·Memoria das instalacións e medios adecuados para garantir a restauración e conservación do cadáver.</p>
<p>·Copia dos procedementos operativos estandarizados de:</p>
<p>-A correcta identificación do doador.</p>
<p>-Os requirimentos da autorización/consentimento para a doazón.</p>
<p>-Criterios de selección e avaliación dos doadores.</p>
<p>-Probas de laboratorio requiridas para a avaliación e selección dos doadores.</p>
<p>-Procedementos de obtención das células/tecidos que se van extraer.</p>
<p>-Mantemento da seroteca.</p>
<p>·Descrición do sistema de recollida e custodia da información relativa ás súas actividades que permita a rastrexabilidade.</p>
<p>·Copia da relación co equipo de coordinación de transplantes no caso dun transplante inmediato ou non diferido das células ou tecidos extraídos.</p>
<p>·Copia do acordo de colaboración co establecemento de tecidos en que consten as condicións de obtención, preparación e transporte das células ou tecidos extraídos.</p>
<p>·Cando o destino das células ou tecidos sexa a súa transformación, haberá un convenio de colaboración coa entidade responsable da dita transformación coñecido e autorizado pola autoridade competente da comunidade autónoma.</p>
<p>Documentación que se presentará para a solicitude de autorización/renovación dun establecemento de tecidos:</p>
<p>·Anexo cuberto.</p>
<p>·Curriculum vitae da persoa responsable.</p>
<p>·Memoria detallada de:</p>
<p>-Persoal de que dispón coa definición dos seus postos de traballo, responsabilidades e o programa de formación continuada.</p>
<p>-Identificación dos equipos críticos que poden afectar a calidade das células e tecidos cos procedementos operativos estandarizados do</p>
<p>seu mantemento, revisións, monitorizacións e funcionamento.</p>
<p>-Infraestruturas, detallando as condicións ambientais da área de traballo, documentando que se axusta ás condicións de calidade e</p>
<p>seguridade especificadas.</p>
<p>·Copia do sistema de xestión da calidade que debe incluír como mínimo:</p>
<p>-Manuais dos procedementos operativos estandarizados para os que solicita a autorización/renovación.</p>
<p>-Manuais de formación do persoal.</p>
<p>-Formularios de transmisión da información.</p>
<p>-Datos relativos á orixe e destino das células/tecidos.</p>
<p>-Información sobre a rastrexabilidade das células e tecidos.</p>
<p>-Sistema de detección e comunicación dos efectos e reaccións adversas.</p>
<p>·Copia dos contratos asinados entre o establecemento de tecidos e terceiros.</p>
<p>Documentación que se presentará para a solicitude de autorización/renovación para os centros de implante ou aplicación de células e tecidos.</p>
<p>·Anexo 1 cuberto.</p>
<p>·Curriculum vitae da persoa responsable.</p>
<p>·Memoria dos medios con que conta o centro en función do tipo de tecido/célula que se vai aplicar ou implantar.</p>
<p>·Memoria detallada do sistema de recollida e custodia da información.</p>
<p>· Relación detallada dos establecementos de tecidos aos cales solicitará as células e tecidos.</p>
<p>b) NOMEAMENTOS CONSELLERÍA DE TRABALLO</p>

