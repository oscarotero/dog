---
date: '2008-06-13'
page: 11
number: 114
agency: 'CONSELLERÍA DE PRESIDENCIA, ADMINISTRACIÓNS PÚBLICAS E XUSTIZA'
section: I. DISPOSICIÓNS XERAIS
title: >-
  Decreto lexislativo 1/2008, do 13 de marzo, polo que se aproba o texto
  refundido da Lei da función pública de Galicia.
range: Decreto lexislativo
---
<p>A disposición derradeira primeira da Lei 13/2007, do 27 de xullo, de modificación da Lei 4/1988, do 26 de maio, da función pública de Galicia, autorizou o Goberno galego para que, no prazo de seis meses a partir da entrada en vigor da devandita lei, aprobase un decreto lexislativo que contivese un texto único en que se recollese a Lei 4/1988, do 26 de maio, e as sucesivas modificacións realizadas a esta.</p>
<p>Esta autorización non incluía a facultade de regularizar, aclarar e harmonizar os textos legais que debían ser refundidos.</p>
<p>En uso da dita autorización redactouse o correspondente texto refundido, en que se incorporan ao texto inicial da Lei 4/1988 as modificacións sufridas por esta desde a súa entrada en vigor, así como algunhas actualizacións terminolóxicas e correccións gramaticais que non inciden no fondo da disposición.</p>
<p>En consecuencia, de acordo co previsto no artigo 10.1º a) do Estatuto de autonomía para Galicia, aprobado pola Lei orgánica 1/1981, do 6 de abril, e no artigo 4.4º da Lei 1/1983, do 22 de febreiro, reguladora da Xunta e a súa Presidencia, por proposta do conselleiro de Presidencia, Administracións Públicas e Xustiza, de acordo co Consello Consultivo de Galicia e logo de deliberación do Consello da Xunta de Galicia na súa reunión do trece de marzo de dous mil oito,</p>
<p>DISPOÑO:</p>
<p>Artigo único.</p>
<p>De conformidade coa disposición derradeira primeira da Lei 13/2007, do 27 de xullo, de modificación da Lei 4/1988, do 26 de maio, da función pública de Galicia, apróbase o texto refundido da Lei 4/1988, do 26 de maio, da función pública de Galicia, que se insire a continuación.</p>
<p>Disposición adicional</p>
<p>Remisións normativas á Lei 4/1988.</p>
<p>As remisións e referencias normativas á Lei 4/1988, do 26 de maio, da función pública de Galicia, entenderanse feitas, no sucesivo, ao texto refundido da Lei da función pública de Galicia.</p>
<p>Disposición derradeira</p>
<p>Entrada en vigor.</p>
<p>Este decreto lexislativo e o texto refundido que se aproba entrarán en vigor o día seguinte ao da súa publicación no Diario Oficial de Galicia.</p>
<p>Disposición derrogatoria</p>
<p>Quedan derrogadas todas as disposicións de igual ou inferior rango que se opoñan a este decreto lexislativo e, en particular, as seguintes:</p>
<p>1. A Lei 4/1988, do 26 de maio, da función pública de Galicia.</p>
<p>2. A Lei 4/1991, do 8 de marzo, de reforma da Lei 4/1988, do 26 de maio, da función pública de Galicia.</p>
<p>3. A Lei 8/1992, do 24 de xullo, pola que se modifica o artigo 33 da Lei 4/1988, do 26 de maio, da función pública de Galicia, sobre a obrigatoriedade de acreditar o coñecemento da lingua galega nas probas selectivas para o acceso á función pública de Galicia.</p>
<p>4. A disposición adicional primeira da Lei 4/1993, do 14 de abril, de servizos sociais.</p>
<p>5. A disposición adicional quinta da Lei 1/1994, do 30 de marzo, de orzamentos xerais da comunidade autónoma para 1994.</p>
<p>6. A Lei 3/1995, do 10 de abril, de modificación da Lei 4/1988, do 26 de maio, da función pública de Galicia.</p>
<p>7. As disposicións adicionais novena e décima da Lei 11/1996, do 30 de decembro, de orzamentos xerais da Comunidade Autónoma de Galicia para 1997.</p>
<p>8. Os artigos 7 e 8 da Lei 2/1998, do 8 de abril, de medidas tributarias, de réxime orzamentario, función pública, patrimonio, organización e xestión.</p>
<p>9. O artigo 10 da Lei 7/1998, do 30 de decembro, de medidas tributarias, de réxime orzamentario, función pública e xestión.</p>
<p>10. Os artigos 9, 10, 11, 12, 13 e 14 da Lei 8/1999, do 30 de decembro, de medidas fiscais e orzamentarias e de función pública e actuación administrativa.</p>
<p>11. Os artigos 6, 7, 8, 9, 10, 11 e 12 da Lei 3/2002, do 29 de abril, de medidas de réxime fiscal e administrativo.</p>
<p>12. Os artigos 6, 7, 8, 9, 10, 11 e 12 da Lei 7/2002, do 27 de decembro, de medidas fiscais e de réxime administrativo.</p>
<p>13. Os artigos 7, 8, 9, 10, 11 e 12 da Lei 9/2003, do 23 de decembro, de medidas tributarias e administrativas.</p>
<p>14. A disposición adicional segunda da Lei 14/2004, do 29 de decembro, de medidas tributarias e de réxime administrativo.</p>
<p>15. Os números un, tres, catro, cinco, seis, sete, oito, nove, dez, once, doce e dezaseis da disposición adicional segunda da Lei 2/2007, do 28 de marzo, do traballo en igualdade das mulleres de Galicia.</p>
<p>16. A Lei 13/2007, do 27 de xullo, de modificación da Lei 4/1988, do 26 de maio, da función pública de Galicia.</p>
<p>Santiago de Compostela, trece de marzo de dous mil oito.</p>
<p>Emilio Pérez Touriño</p>
<p>Presidente</p>
<p>José Luis Méndez Romeu</p>
<p>Conselleiro de Presidencia, Administracións</p>
<p>Públicas e Xustiza</p>
<p>Texto refundido da Lei da función pública</p>
<p>de Galicia</p>
<p>Título I</p>
<p>Obxecto e ámbito de aplicación</p>
<p>Artigo 1º</p>
<p>1. Esta lei ten por obxecto ordenar e regular todo o persoal ao servizo da Administración da Comunidade Autónoma de Galicia, en desenvolvemento do seu estatuto de autonomía e no marco da lexislación básica do Estado.</p>
<p>2. Poderanse ditar normas especiais para adaptar esta lei ás peculiaridades do persoal docente, investigador e sanitario.</p>
<p>Artigo 2º</p>
<p>1. A función pública de Galicia desenvolverase de acordo co ordenamento xurídico consonte os principios de legalidade e eficacia.</p>
<p>2. O persoal da Administración autónoma desempeñará as súas funcións ao servizo dos cidadáns e dos intereses xerais de Galicia con criterios de obxectividade, profesionalidade e imparcialidade.</p>
<p>Artigo 3º</p>
<p>1. Esta lei élle aplicable a todo o persoal ao servizo da Administración da Comunidade Autónoma de Galicia e dos seus organismos autónomos.</p>
<p>2. No que non está reservado á lexislación do Estado, aplicaráselle esta lei ao persoal da Administración local.</p>
<p>3. O persoal laboral rexerase pola lexislación laboral e polos preceptos desta lei que lle sexan aplicables.</p>
<p>4. Ao persoal que está ao servizo do Parlamento de Galicia, regulado polo seu estatuto de persoal previsto no Regulamento da cámara, así como ao adscrito a órganos creados e dependentes do Parlamento, aplicaráselle, con carácter supletorio, esta lei.</p>
<p>5. Queda excluído do seu ámbito de aplicación o persoal do Tribunal Superior de Xustiza de Galicia.</p>
<p>6. Esta lei e a súa normativa de desenvolvemento seralle de aplicación supletoria ao persoal de administración e servizos das universidades galegas.</p>
<p>Artigo 4º</p>
<p>Respectaráselle á totalidade do persoal en réxime funcionarial ou estatutario da Administración pública galega os dereitos recoñecidos no título II da Lei 7/2004, do 16 de xullo, para a igualdade de mulleres e homes, aínda que na regulación da cada unha das clases de persoal non se consideren tales dereitos ou se consideren nuns termos máis restritivos.</p>
<p>Título II</p>
<p>Persoal ao servizo da administración da comunidade</p>
<p>autónoma de Galicia</p>
<p>Artigo 5º</p>
<p>O persoal ao servizo da Administración pública da Comunidade Autónoma de Galicia clasifícase en:</p>
<p>a) Persoal funcionario.</p>
<p>b) Persoal eventual.</p>
<p>c) Persoal interino.</p>
<p>d) Persoal laboral.</p>
<p>Artigo 6º</p>
<p>É persoal funcionario o que, en virtude de nomeamento legal, estea incorporado á Administración da Comunidade Autónoma de Galicia mediante relación profesional de carácter permanente regulada estatutariamente e suxeita a dereito público, ocupe prazas dotadas nos orzamentos da comunidade ou se encontre nalgunha das situacións administrativas previstas nesta lei.</p>
<p>Artigo 7º</p>
<p>1. É persoal eventual aquel que, en virtude de libre nomeamento das persoas integrantes do Consello de Goberno da comunidade autónoma e con carácter non permanente, ocupe un posto de traballo expresamente cualificado de confianza ou de asesoramento especial e que non estea reservado a persoal funcionario e que figure nas correspondentes relacións de postos de traballo.</p>
<p>O persoal eventual realiza tarefas de confianza e asesoramento especial, particularmente de apoio ao desenvolvemento polas persoas integrantes do Consello de Goberno do seu labor político, así como para o cumprimento das súas tarefas de carácter parlamentario e de relación coas institucións e as organizacións administrativas. Non poderá adoptar, en ningún caso, resolucións que lles correspondan legalmente aos órganos da Administración da comunidade autónoma ou das organizacións a ela adscritas.</p>
<p>2. A prestación de servizos en calidade de persoal eventual nunca poderá ser considerada como mérito para o acceso á condición de persoal funcionario, de persoal interino ou laboral nin tampouco para a promoción interna.</p>
<p>3. O Consello da Xunta de Galicia determinará o número de postos reservados a persoal eventual, coas súas características e retribucións, dentro dos correspondentes créditos orzamentarios consignados para o efecto.</p>
<p>A consellería competente en materia de función pública levará un rexistro público en que figuren as titulacións académicas e as remuneracións percibidas polo persoal eventual.</p>
<p>4. O persoal eventual cesará automaticamente cando cese a autoridade a que lle presta a súa función de confianza ou asesoramento.</p>
<p>5. No caso de que unha funcionaria ou funcionario público acceda a un posto de traballo de carácter eventual, o seu nomeamento realizarase cumprindo os requisitos para o nomeamento do devandito persoal</p>
<p>Este persoal funcionario, de non optar por permanecer en servizo activo, será declarado en situación de servizos especiais.</p>
<p>Artigo 8º</p>
<p>1. É persoal interino o que, con carácter transitorio, por razóns de necesidade ou de urxencia, debidamente xustificadas e emitido o informe preceptivo pola Comisión de Persoal, é nomeado para prestar servizos en prazas e postos de traballo vacantes reservados ao persoal funcionario e dotados orzamentariamente, mentres non sexan ocupados por aqueles.</p>
<p>Por mor da acumulación de tarefas reservadas a persoal funcionario, con carácter excepcional e logo de informe favorable das consellerías competentes en materia de función pública e economía, poderase nomear persoal funcionario interino sen adscrición á praza dotada orzamentariamente. Os nomeamentos durarán un máximo de seis meses dentro dun período máximo de doce. No caso das administracións públicas distintas da autonómica, o informe favorable previo corresponderalles aos seus órganos competentes.</p>
<p>Os nomeamentos por esta causa non poderán superar, en ningún caso, o 20% do total do persoal funcionario do centro directivo, nin o 3% do persoal funcionario da Xunta de Galicia.</p>
<p>2. A selección deste persoal deberá efectuarse observando os principios de publicidade, mérito e capacidade, a favor de persoas que reúnan as condicións, os requisitos de titulación e os demais exixidos legalmente para participar na convocatoria pública dos correspondentes procesos selectivos.</p>
<p>3. O persoal interino cesará no seu posto cando a súa praza sexa cuberta por unha funcionaria ou funcionario con carácter definitivo ou por medio dunha adscrición provisional, cando se amortice a devandita praza, cando desaparezan as razóns de necesidade ou urxencia que motivaron o seu nomeamento ou polo transcurso do prazo máximo de duración do nomeamento, no suposto de acumulación de tarefas.</p>
<p>4. Os postos de traballo ocupados por persoal interino deberán figurar nos procedementos de provisión e na primeira e sucesivas ofertas públicas de emprego, excepto os supostos de substitución de persoal funcionario con dereito a reserva de praza.</p>
<p>Artigo 9º</p>
<p>Seralle aplicable ao persoal interino e eventual, por analoxía e en canto sexa axeitado á natureza da súa condición, o réxime xeral do persoal funcionario.</p>
<p>Artigo 10º</p>
<p>1. É persoal laboral aquel que, en virtude de contrato de natureza laboral, que se deberá formalizar, en todo caso, por escrito, ocupe postos de traballo destinados a persoal desta natureza ou ben, con carácter excepcional, postos reservados a persoal funcionario.</p>
<p>2. A selección do persoal laboral efectuarase de acordo coa oferta de emprego público, mediante convocatoria pública e a través do sistema de oposición, de concurso ou de concurso-oposición libre en que se garantan, en todo caso, os principios constitucionais de igualdade, mérito, capacidade e publicidade, sen prexuízo do disposto na alínea 1 do artigo 37 da Lei 7/2004, do 16 de xullo, para a igualdade de mulleres e homes.</p>
<p>3. Para a realización de traballos de carácter temporal e conxuntural, no caso de vacante ou por razóns de necesidade ou urxencia, que deberán ser debidamente motivadas, poderase contratar persoal laboral de carácter non permanente de conformidade coa lexislación laboral vixente. O contrato deberase formalizar necesariamente por escrito.</p>
<p>A contratación deste persoal non amparado polo disposto nas alíneas anteriores dará lugar á responsabilidade persoal da autoridade ou da funcionaria ou funcionario que a autorizase.</p>
<p>4. A Administración non poderá converter en fixa ou indefinida unha relación laboral de carácter temporal.</p>
<p>Artigo 11º</p>
<p>Nin a prestación de servizos en réxime interino nin a contratación de persoal temporal constituirán mérito preferente para o acceso á condición de persoal funcionario ou de persoal laboral fixo, respectivamente. Non obstante, o tempo de servizos prestados poderá ser computado nos supostos de concurso-oposición e sempre que os servizos correspondan ás prazas convocadas.</p>
<p>Título III</p>
<p>Órganos da función pública</p>
<p>Artigo 12º</p>
<p>Son órganos superiores en materia de función pública:</p>
<p>A.-O Consello da Xunta de Galicia.</p>
<p>B.-A conselleira ou conselleiro competente en materia de función pública.</p>
<p>C.-O Consello Galego da Función Pública.</p>
<p>Artigo 13º</p>
<p>Correspóndelle ao Consello da Xunta de Galicia:</p>
<p>1. Establecer os criterios da política de persoal ao servizo da Administración da Comunidade Autónoma de Galicia para a súa coordinación e colaboración con outras administracións públicas.</p>
<p>2. Aprobar os proxectos de lei en materia de función pública e a súa remisión ao Parlamento.</p>
<p>3. Determinar as instrucións a que deberán aterse as persoas representantes da Administración da Comunidade Autónoma de Galicia na negociación coa representación sindical do persoal funcionario público das súas condicións de traballo, así como darlles validez e eficacia aos acordos acadados mediante a súa aprobación expresa e formal, establecendo as condicións de traballo para os casos en que non se produza acordo na negociación.</p>
<p>4. Establecer as instrucións a que debe aterse a representación da Administración da comunidade na negociación colectiva co persoal laboral.</p>
<p>5. Establecer anualmente os criterios para a aplicación do réxime retributivo do persoal funcionario público e do persoal ao servizo da Administración da Comunidade Autónoma de Galicia.</p>
<p>6. Determinar os intervalos dos niveis de postos de traballo que lles corresponderán aos corpos ou escalas do persoal funcionario.</p>
<p>7. Aprobar as medidas de racionalización de efectivos así como os incentivos á excedencia voluntaria, regulada no artigo 57º.5, e á xubilación anticipada.</p>
<p>8. Aprobar a oferta de emprego público.</p>
<p>9. Aprobar as normas de clasificación e as relacións de postos de traballo da Administración e acordar a súa publicación.</p>
<p>10. Aprobar a adscrición de corpos ou escalas a unha determinada consellería, por proposta da conselleira ou conselleiro competente en materia de función pública, así como a adscrición de postos de traballo a un corpo ou escala.</p>
<p>11. Determinar os requisitos obxectivos para a adquisición dos graos superiores dentro de cada corpo ou escala, que se fundarán exclusivamente en criterios de mérito e capacidade.</p>
<p>12. Establecer as bases do sistema obxectivo para o fomento da promoción interna de todo o persoal ao servizo da Administración galega, de conformidade cos termos previstos nos artigos 63º e 64º desta lei.</p>
<p>13. Aprobar, cando proceda, as medidas para garantir os servizos mínimos nos casos de exercicio do dereito de folga polo persoal ao servizo da Administración da comunidade autónoma.</p>
<p>14. Aprobar o Plan de normalización lingüística da Administración pública da comunidade autónoma.</p>
<p>15. Decidir as propostas de resolución dos expedientes disciplinarios que supoñan separación do servizo, logo dos informes e ditames preceptivos.</p>
<p>16. Exercer a potestade regulamentaria e todas as atribucións en materia de persoal que lle atribúa a lexislación vixente.</p>
<p>Artigo 14º</p>
<p>1. Correspóndelle á conselleira ou conselleiro competente en materia de función pública o desenvolvemento xeral, a coordinación e o control da execución da política de persoal ao servizo da Comunidade Autónoma de Galicia.</p>
<p>2. En particular, compételle:</p>
<p>2.1. Velar polo cumprimento das normas de xeral aplicación en materia de función pública por todos os órganos da Administración da Comunidade Autónoma de Galicia, impulsar, coordinar e desenvolver os plans, métodos de traballo e medidas tendentes a mellorar o rendemento dos servizos, a formación e a promoción do persoal.</p>
<p>2.2. Manter a adecuada coordinación cos órganos das demais administracións territoriais competentes en materia de función pública.</p>
<p>2.3. Exercer a inspección xeral de servizos e a de todo o persoal da Administración pública da comunidade autónoma.</p>
<p>2.4. Propoñerlle ao Consello da Xunta de Galicia os proxectos de normas de xeral aplicación á función pública. Cando se trate de proxectos normativos referentes ao persoal funcionario suxeito a un réxime singular ou especial, a proposta será por iniciativa conxunta coa conselleira ou conselleiro sectorialmente competente.</p>
<p>2.5. Elaborar a proposta de relación de postos de traballo e a súa valoración, así como os cadros de persoal orzamentarios en función da dita relación e de acordo coa política de gastos en materia de persoal.</p>
<p>2.6. Convocar e resolver os concursos de traslados.</p>
<p>2.7. Propoñer, logo de informe favorable da consellería competente en materia de facenda e co informe previo da Comisión Superior de Persoal, a oferta de emprego público, que garantirá que non contén requisitos que determinen un prexuízo para as mulleres ou para un colectivo maioritariamente feminino. Esta garantía terá que ser respectada nas correspondentes convocatorias de cobertura de postos de traballo.</p>
<p>2.8. Convocar as probas selectivas para o ingreso nos corpos ou escalas da Administración da comunidade, excepto persoal docente, investigador ou sanitario.</p>
<p>2.9. Nomear o persoal funcionario e interino, así como expedir os correspondentes títulos, excepto persoal docente, investigador ou sanitario.</p>
<p>2.10. Presidir o Consello Galego da Función Pública.</p>
<p>2.11. Resolver as situacións do persoal funcionario da Administración da comunidade e os expedientes de incompatibilidades.</p>
<p>2.12. Autorizar as adscricións en comisión de servizos para postos de traballo, así como, sen prexuízo do previsto nos artigos 17º.7.e) e 65º.4, a adscrición con carácter provisional do persoal funcionario sen destino definitivo.</p>
<p>2.13. Autorizar as probas selectivas para persoal laboral fixo e asinar os correspondentes contratos.</p>
<p>2.14. Designar a representación da Administración autonómica en convenios colectivos de ámbito xeral ou que afecten varias consellerías.</p>
<p>2.15. Emitir informe, conxuntamente coa Consellería de Economía e Facenda e con carácter previo á extensión e adhesión a outros convenios colectivos vixentes, sobre retribucións salariais e, en xeral, sobre calquera autorización de melloras retributivas individuais ou colectivas.</p>
<p>2.16. Aprobar os plans de emprego.</p>
<p>2.17. Exercer as demais competencias que en materia de persoal lle atribúe a lexislación vixente.</p>
<p>Artigo 15º</p>
<p>Correspóndelle á conselleira ou conselleiro competente en materia de Administración local:</p>
<p>1. Exercer as competencias que, respecto do persoal funcionario da Administración local con habilitación de carácter nacional, lle correspondan á Comunidade Autónoma de Galicia.</p>
<p>2. A designación de persoas representantes da comunidade autónoma nos tribunais cualificadores de procesos selectivos de persoal para as entidades locais.</p>
<p>Artigo 16º</p>
<p>É competencia da conselleira ou conselleiro de Economía e Facenda:</p>
<p>1. Propoñerlle ao Consello da Xunta de Galicia, dentro da política xeral, económica e orzamentaria, as directrices a que se deberán axustar os gastos de persoal da Administración autónoma e, de forma específica, a valoración, para os seus efectos retributivos, dos postos de traballo previamente clasificados.</p>
<p>2. Autorizar calquera medida relativa ao persoal que poida supoñer modificacións no gasto.</p>
<p>Artigo 17º</p>
<p>Correspóndelles ás conselleiras ou conselleiros:</p>
<p>1. Exercer a xefatura do persoal do seu departamento e a súa inspección.</p>
<p>2. O exercicio das potestades disciplinarias, excepto a separación do servizo, conforme as disposicións vixentes.</p>
<p>3. Emitir informe sobre a adscrición dos corpos e escalas á súa consellería.</p>
<p>4. A provisión de postos de traballo clasificados como de libre designación, logo de convocatoria pública.</p>
<p>5. A proposta da relación de postos de traballo.</p>
<p>6. Autorizar a asistencia a cursos de formación e perfeccionamento.</p>
<p>7. En relación co persoal funcionario pertencente a corpos ou escalas adscritos ao seu departamento:</p>
<p>a) A convocatoria e a resolución dos concursos de traslados.</p>
<p>b) O nomeamento de persoal interino.</p>
<p>c) O recoñecemento da adquisición do grao persoal e dos trienios.</p>
<p>d) Resolver as situacións administrativas do persoal funcionario.</p>
<p>e) Autorizar a adscrición, con carácter provisional, do persoal funcionario sen destino definitivo.</p>
<p>Artigo 18º</p>
<p>1. O Consello Galego da Función Pública é o órgano superior colexiado de asesoramento e participación en cuestións comúns de función pública das distintas administracións públicas da Comunidade Autónoma de Galicia.</p>
<p>2. Integran o consello:</p>
<p>a) A conselleira ou conselleiro competente en materia de función pública, que será o presidente.</p>
<p>b) A conselleira ou conselleiro de Economía e Facenda, que será o vicepresidente.</p>
<p>c) A directora ou director xeral que teña ao seu cargo a función pública, que será o secretario.</p>
<p>Vogais:</p>
<p>d) A directora ou director xeral da Escola Galega de Administración Pública.</p>
<p>e) A directora ou director xeral de orzamentos.</p>
<p>f) A directora ou director xeral que teña atribuída a área da Administración local.</p>
<p>g) As secretarias ou secretarios xerais técnicos das consellerías.</p>
<p>h) Cinco persoas en representación das corporacións locais.</p>
<p>i) Sete persoas en representación do persoal designada polas organizacións sindicais en proporción á súa representatividade respectiva.</p>
<p>3. En todo caso, polo menos o 40% dos postos no Consello Galego da Función Pública resérvanse para o sexo menos representado no propio consello.</p>
<p>Artigo 19º</p>
<p>Correspóndelle ao Consello Galego da Función Pública:</p>
<p>a) Emitir informe, con carácter preceptivo, no prazo que regulamentariamente se determine, e non superior, en todo caso, a dous meses, sobre os anteproxectos de lei e os proxectos de regulamento, en materia de emprego público autonómico.</p>
<p>Con carácter facultativo, emitirá informe sobre os proxectos normativos de rango legal ou regulamentario relativos á función pública por petición das diferentes administracións públicas.</p>
<p>b) Emitir informe no prazo que regulamentariamente se determine, e non superior, en todo caso, a dous meses, sobre aquelas disposicións ou decisións que teñan relevancia en materia de persoal e que lle sexan consultadas polas distintas administracións públicas de Galicia.</p>
<p>c) Deliberar, logo de consulta, sobre as medidas necesarias para a coordinación da política de persoal e aconsellar a adopción daquelas dirixidas a mellorar a organización, as condicións de traballo, o rendemento e a consideración social do persoal ao servizo das administracións públicas de Galicia.</p>
<p>d) Estudar e propoñer medidas de homologación dos sistemas de selección, formación e perfeccionamento para facilitar a mobilidade entre as distintas administracións públicas de Galicia.</p>
<p>e) Estudar e propoñer medidas de homologación dos programas de perfeccionamento do persoal funcionario na Escola Galega de Administración Pública.</p>
<p>f) Estudar medidas sobre valoración de postos de traballo, niveis e retribucións.</p>
<p>g) Estudar e propoñer medidas referentes ao establecemento, funcionamento e coordinación dos rexistros de persoal das administracións públicas de Galicia.</p>
<p>h) Estudar e propoñer medidas tendentes á coordinación da Administración pública de Galicia con outras administracións públicas.</p>
<p>i) Estudar e propoñer medidas tendentes á coordinación da oferta pública de emprego das distintas administracións públicas da Comunidade Autónoma de Galicia.</p>
<p>j) Coñecer e emitir informe sobre calquera outro asunto que lle sexa sometido por iniciativa das administracións públicas de Galicia.</p>
<p>k) Garantir, promover e facer efectivo o principio de igualdade por razón de sexo, así como remover os obstáculos para facelo efectivo e combater as discriminacións sexistas.</p>
<p>Artigo 20º</p>
<p>1. A Comisión de Persoal configúrase como un órgano colexiado de coordinación, asesoramento e documentación para a elaboración da política de persoal ao servizo da Administración da comunidade autónoma.</p>
<p>2. Terá a composición que o Goberno galego estableza por decreto, respectándose a mesma cota prevista no punto 3 do artigo 18º, e exercerá as seguintes funcións:</p>
<p>1º Como órgano de coordinación, fixar criterios xerais nas seguintes materias:</p>
<p>a) Clasificación, valoración e relación de postos de traballo.</p>
<p>b) Aplicación do réxime de retribucións previstas na Lei 30/1984, do 2 de agosto.</p>
<p>c) Bases de concesión de complementos de produtividade e gratificacións.</p>
<p>d) Condicións de traballo e promoción do persoal.</p>
<p>2º Como órgano de asesoramento, emitir informe previo con carácter preceptivo no prazo máximo dun mes sobre:</p>
<p>a) Os expedientes disciplinarios que impliquen separación do servizo de persoal funcionario público da Administración da comunidade autónoma.</p>
<p>b) A modificación da estrutura, organización e composición do persoal ao servizo da Xunta de Galicia.</p>
<p>3º Como órgano de documentación, ser oído e prestar o seu apoio na elaboración de:</p>
<p>a) Proxectos de disposicións e actos de carácter xeral referentes ao persoal dependente da Administración da comunidade autónoma.</p>
<p>b) Bases xerais das convocatorias de probas selectivas de acceso para prazas vacantes e concursos de méritos para provisión de postos de traballo.</p>
<p>4º Emitir calquera outro informe en materia de persoal exixido pola normativa vixente ou por petición dos órganos superiores da función pública.</p>
<p>Título IV</p>
<p>Organización da Función Pública</p>
<p>Capítulo I</p>
<p>Corpos de persoal funcionario</p>
<p>Artigo 21º</p>
<p>1. O persoal funcionario intégrase en corpos e escalas que, de acordo coa titulación exixida para o seu ingreso, se agrupan da seguinte forma:</p>
<p>Grupo A.-Titulación de doutoramento, licenciatura, enxeñaría, arquitectura ou equivalente.</p>
<p>Grupo B.-Titulación de enxeñaría técnica, diplomatura universitaria, arquitectura técnica, formación profesional de terceiro grao ou equivalente.</p>
<p>Grupo C.-Título de bacharelato, formación profesional de segundo grao ou equivalente.</p>
<p>Grupo D.-Título de graduado escolar, formación profesional de primeiro grao ou equivalente.</p>
<p>Grupo E.-Certificado de escolaridade.</p>
<p>2. Por cada grupo existirá un único corpo de Administración xeral, no que se poderán establecer diferentes escalas, se así fose necesario por razóns de especialización.</p>
<p>Artigo 22º</p>
<p>1. A creación, refundición, modificación ou supresión dos corpos e escalas deberase facer por lei.</p>
<p>2. A lei de creación deberá conter os seguintes elementos:</p>
<p>a) Denominación do corpo e escalas de que, se é o caso, se compoña.</p>
<p>b) Grupo en que se clasifica e o sistema de selección aplicable.</p>
<p>c) Funcións que deban desempeñar as súas persoas integrantes, que non se poderán corresponder coas atribuídas aos órganos da Administración.</p>
<p>d) Nivel de titulación ou titulacións concretas exixidas para o ingreso nos corpos e escalas. Malia o anterior, cando o Goberno aprobe novas titulacións ou se produzan modificacións na normativa educativa vixente, o Consello da Xunta, mediante decreto, poderá establecer as titulacións equivalentes ás legalmente exixidas.</p>
<p>3. Non se poderán crear novos corpos e escalas cando a súa titulación e funcións sexan idénticas ás doutros que xa existan.</p>
<p>Artigo 23º</p>
<p>Os corpos de persoal funcionario dependerán organicamente da consellería competente en materia de función pública, sen prexuízo da que funcionalmente lles corresponda.</p>
<p>Capítulo II</p>
<p>O rexistro de persoal</p>
<p>Artigo 24º</p>
<p>1. Na consellería competente en materia de función pública haberá un rexistro en que se inscribirá todo o persoal ao servizo da Administración da comunidade autónoma e en que se anotarán preceptivamente todos os actos que afecten a vida administrativa do persoal.</p>
<p>2. Non se poderán incluír en nómina novas remuneracións sen lle comunicar previamente ao rexistro de persoal a resolución ou acto polo que se recoñeceron.</p>
<p>3. O funcionamento do rexistro de persoal estará coordinado co das demais administracións públicas.</p>
<p>4. A utilización dos datos que consten no rexistro de persoal estará sometida ás limitacións previstas no artigo 18.4º da Constitución. Toda persoa funcionaria poderá acceder libremente ao seu expediente persoal, onde non poderá figurar ningún dato relativo á súa raza, relixión ou opinión.</p>
<p>5. O Consello da Xunta de Galicia, por proposta da conselleira ou conselleiro competente en materia de función pública, ditará as normas adecuadas para a organización e funcionamento do rexistro de persoal.</p>
<p>Artigo 25º</p>
<p>As entidades locais constituirán un rexistro de persoal, sometido ao réxime de publicidade que se determine regulamentariamente, consonte a normativa en materia de protección de datos de carácter persoal.</p>
<p>A Administración autonómica cooperará coas entidades locais na constitución dos seus rexistros de persoal cando aquelas carezan de suficiente capacidade financeira, e poderá delegar esta función nos órganos de goberno das entidades supramunicipais.</p>
<p>Artigo 26º</p>
<p>1. Na Lei de orzamentos da comunidade figurarán os cadros de todo o persoal. O cadro de persoal estará formado polas prazas que figuran dotadas nos orzamentos, clasificadas en grupos de corpos e, dentro deles, de acordo coas escalas de cada corpo. Incluirá tamén o persoal eventual e laboral.</p>
<p>2. Os programas de gasto dos orzamentos xerais da comunidade autónoma incluirán o custo de todos os postos de traballo asignados a cada unha das consellerías e por cada un dos centros xestores.</p>
<p>3. Os cadros dos diferentes corpos e escalas da Administración da comunidade autónoma serán os que resulten dos créditos establecidos na Lei de orzamentos da comunidade autónoma.</p>
<p>Capítulo III</p>
<p>Relación de postos de traballo, provisión, plans de emprego e oferta de emprego público</p>
<p>Artigo 27º</p>
<p>1. As consellerías remitiranlle á consellería competente en materia de función pública as relacións de postos de traballo correspondentes á súa estrutura orgánica, que conterán, necesariamente, os seguintes datos de cada posto:</p>
<p>a) Órgano ou dependencia a que se adscribe.</p>
<p>b) Denominación, tipo e sistema de provisión.</p>
<p>c) Nivel e retribucións complementarias do persoal funcionario e categoría profesional e réxime xurídico aplicable aos postos que vai desempeñar o persoal laboral.</p>
<p>d) Requisitos exixidos para o seu desempeño.</p>
<p>2. Os postos de traballo da Administración da comunidade autónoma e dos seus organismos autónomos de carácter administrativo serán desempeñados por persoal funcionario público.</p>
<p>Exceptúanse da regra anterior e poderán ser desempeñados por persoal laboral:</p>
<p>a) Os postos de natureza non permanente e aqueles en que as súas actividades se dirixan a satisfacer necesidades de carácter periódico e descontinuo.</p>
<p>b) Os postos en que as súas actividades sexan propias de oficios.</p>
<p>c) Os postos correspondentes a áreas de actividades que requiran coñecementos técnicos especializados cando non existan corpos ou escalas de persoal funcionario en que as persoas integrantes teñan a preparación específica necesaria para o seu desempeño.</p>
<p>d) Os postos de carácter instrumental correspondentes ás áreas de mantemento e conservación de edificios, equipamentos e instalacións, e artes gráficas, así como os postos das áreas de expresión artística.</p>
<p>e) Os postos de traballo de organismos autónomos de carácter comercial, industrial, financeiro ou análogo, agás aqueles que impliquen exercicio da autoridade, inspección ou control correspondente á consellería a que estean adscritos, que se reservan ao persoal funcionario.</p>
<p>f) Os de prestación directa de servizos sociais e protección da infancia.</p>
<p>3. As devanditas relacións serán públicas, e tanto na súa elaboración como nas modificacións posteriores deberán ser sometidas a informe dos correspondentes órganos de representación das empregadas e empregados públicos, exclusivamente cando supoñan modificación das condicións de traballo deste persoal.</p>
<p>Artigo 28º</p>
<p>1. Os postos de traballo serán de adscrición indistinta para todo persoal funcionario incluído no ámbito de aplicación desta lei.</p>
<p>2. A adscrición con carácter exclusivo de determinados postos a persoal funcionario dun corpo concreto unicamente se poderá realizar cando derive necesariamente da natureza do posto e das funcións asignadas a este para o seu desempeño. Será acordada polo Consello da Xunta de Galicia por proposta da conselleira ou conselleiro competente en materia de función pública.</p>
<p>Artigo 29º</p>
<p>Os postos de traballo vacantes adscritos a persoal funcionario proveranse polos seguintes procedementos:</p>
<p>1. Concurso. Constitúe o sistema normal de provisión. Nel teranse en conta unicamente os méritos exixidos na correspondente convocatoria, entre os que figurarán os adecuados ás características de cada posto de traballo, así como a posesión dun determinado grao persoal, a valoración do traballo desenvolvido en anteriores postos, os cursos de formación e perfeccionamento superados que teñan relación cos postos de traballo que se van cubrir e a antigüidade.</p>
<p>Os concursos para a provisión de postos de persoal funcionario deberán ser convocados cunha periodicidade anual e serán resoltos en seis meses, desde a publicación das listas definitivas de persoas admitidas e excluídas. A Administración da Xunta de Galicia garantirá a existencia dos medios materiais e persoais propios que fagan posible esta periodicidade e garantan a axilidade da resolución dos procedementos.</p>
<p>Para tal efecto, crearanse comisións de valoración, das que se determinará regulamentariamente a súa composición e o seu funcionamento, coa garantía da presenza da representación das traballadoras e traballadores na súa composición.</p>
<p>As persoas funcionarias deberán permanecer en cada posto de traballo de destino definitivo obtido por concurso un mínimo de dous anos para poderen participar nos concursos de provisión, a non ser por supresión do posto de traballo. No cómputo do dito período incluirase o tempo de destino provisional que, de ser o caso, con carácter excepcional, desempeñasen nun posto as persoas funcionarias de novo ingreso.</p>
<p>2. Libre designación con convocatoria pública. Por este sistema cubriranse aqueles postos que así se determinen nas relacións de postos de traballo.</p>
<p>Para o desempeño de postos de traballo de libre designación que así se determinen nas relacións de postos de traballo, atendendo á función que se vai desempeñar, será requisito necesario estar en posesión do diploma de directiva ou directivo expedido pola Escola Galega de Administración Pública ou equivalente dado por outras institucións públicas que habilite para o exercicio do posto de traballo de que se trate.</p>
<p>3. As convocatorias e resolucións que se diten para prover postos de traballo por concurso ou por libre designación serán anunciadas no Diario Oficial de Galicia pola autoridade competente para efectuar os nomeamentos.</p>
<p>Nas convocatorias de concursos deberán incluírse, en todo caso, os seguintes datos e circunstancias:</p>
<p>-Denominación, nivel e localización do posto.</p>
<p>-Requisitos indispensables para desempeñalo.</p>
<p>-Baremo para puntuar os méritos.</p>
<p>-Puntuación mínima para a adxudicación das vacantes convocadas.</p>
<p>As convocatorias para a provisión de postos por libre designación incluirán os seguintes datos:</p>
<p>-Denominación, nivel e localización do posto.</p>
<p>-Requisitos indispensables para desempeñalo.</p>
<p>Concederase un prazo mínimo de quince días hábiles para presentar solicitudes, contado desde a publicación da convocatoria. Os nomeamentos de libre designación requirirán o informe previo da persoa titular do centro orgánico ou da unidade a que figure adscrito o posto convocado.</p>
<p>4. As persoas funcionarias adscritas a un posto de traballo polo procedemento de libre designación poderán ser removidas del con carácter discrecional.</p>
<p>5. As persoas funcionarias que accedan a un posto de traballo polo procedemento de concurso poderán ser removidas por causas sobrevidas, derivadas dunha alteración no contido do posto de traballo, realizada a través das relacións de postos de traballo que modifiquen os supostos que serviron de base á convocatoria, ou dunha falta de capacidade sobrevida para o seu desempeño, manifestada por rendemento insuficiente que non comporte inhibición e que impida realizar con eficacia as funcións atribuídas. A remoción efectuarase logo de expediente contraditorio mediante resolución motivada do órgano que realizou o nomeamento, oída a xunta de persoal correspondente.</p>
<p>Ás persoas funcionarias afectadas polo previsto neste punto seralles aplicable o disposto no artigo 65º.4 desta lei.</p>
<p>6. As persoas funcionarias que ocupen un posto que sexa obxecto de supresión, como consecuencia dun plan de emprego, poderán ser destinadas a outro posto de traballo polo procedemento de reasignación de efectivos.</p>
<p>A reasignación de efectivos como consecuencia dun plan de emprego efectuarase aplicando criterios obxectivos relacionados coas aptitudes, formación, experiencia e antigüidade que nel se concretarán.</p>
<p>A adscrición ao posto adxudicado por reasignación terá carácter definitivo.</p>
<p>A persoa funcionaria que, como consecuencia de reasignación de efectivos no marco dun plan de emprego, vexa modificado o seu lugar de residencia terá dereito ás indemnizacións que por tal concepto se establecen no parágrafo seguinte. Os mesmos dereitos recoñeceránselles ás persoas funcionarias en excedencia forzosa ás cales se lles asigne destino no marco do dito plan.</p>
<p>A indemnización consistirá no aboamento dos gastos de viaxe, incluídos os da súa familia, nunha indemnización de tres axudas de custo do titular e cada membro da súa familia que efectivamente se traslade e no pagamento dos gastos de transporte de mobles e equipamento, así como nunha indemnización de tres mensualidades da totalidade das súas retribucións, excepto o complemento de produtividade, cando se produza cambio de concello. Isto sen prexuízo doutras axudas que no propio plan de emprego poidan establecerse.</p>
<p>A reasignación de efectivos producirase en tres fases:</p>
<p>a) A reasignación de efectivos, dentro da consellería onde estivese destinada a persoa funcionaria, efectuaraa a consellería competente en materia de función pública, logo de informe daquela, no prazo máximo de seis meses, contados a partir da supresión do posto. Terá carácter obrigatorio para postos no mesmo concello e voluntario para postos que radiquen en distinto concello, que serán, en ambos os dous casos, de similares características, funcións e retribucións. Durante esta fase percibiranse as retribucións do posto de traballo que se desempeñaba.</p>
<p>b) Se na primeira fase as persoas funcionarias non obteñen posto na consellería onde estivesen destinadas, poderán ser asignadas pola consellería competente en materia de función pública, no prazo máximo de tres meses, a postos doutras consellerías e dos seus organismos adscritos, nas condicións anteriores, percibindo durante esta segunda fase as retribucións do posto de traballo que desempeñaban.</p>
<p>Durante as dúas fases citadas poderán encomendárselles ás persoas funcionarias afectadas tarefas adecuadas ao seu corpo ou escala de pertenza.</p>
<p>c) As persoas funcionarias que tras as anteriores fases de reasignación de efectivos non obtivesen posto adscribiranse á consellería competente en materia de función pública, a través de relacións específicas de postos en reasignación, na situación de expectativa de destino definida nos artigos 51º g) e 59º desta lei, e poderán ser reasignadas por esta a postos de similares características e retribucións doutras consellerías e dos seus organismos adscritos, con carácter obrigatorio cando estean situadas no mesmo concello e con carácter voluntario cando radiquen en distinto concello.</p>
<p>7. A Administración da Xunta de Galicia poderá adscribir as persoas funcionarias a postos de traballo en distinta unidade ou localidade, logo de solicitude baseada en motivos de saúde ou rehabilitación da funcionaria ou funcionario, da súa ou seu cónxuxe ou da persoa unida por análoga relación de afectividade, das fillas e fillos ao seu cargo ou das persoas ascendentes no primeiro grao de consanguinidade, cando concorran os seguintes requisitos:</p>
<p>a) Informe previo favorable do servizo médico oficial legalmente establecido.</p>
<p>b) Existencia de postos vacantes con asignación orzamentaria.</p>
<p>c) Que o nivel de complemento de destino e específico do posto de destino non sexa superior ao do posto de orixe.</p>
<p>d) Que a persoa funcionaria reúna os requisitos para o seu desempeño.</p>
<p>e) No caso das persoas ascendentes, que a funcionaria ou funcionario conviva con elas.</p>
<p>Esta adscrición terá, sen prexuízo da aplicación da normativa sobre riscos laborais, carácter provisional, e o posto de traballo de orixe da persoa funcionaria, sempre que o ocupase con carácter definitivo, reservaráselle mentres se manteña a causa que motiva a adscrición. Coa periodicidade que regulamentariamente se determine e, en todo caso, cada ano, deberase comprobar que persisten as circunstancias que deron lugar á adscrición. A negativa á adscrición por causa de saúde será sempre motivada.</p>
<p>8. En todos os procedementos de provisión de postos de traballo atenderase especialmente ao cumprimento do previsto no punto 2º do artigo 34 da Lei 7/2004, do 16 de xullo, para a igualdade de mulleres e homes.</p>
<p>9. As mulleres vítimas de violencia de xénero que se vexan obrigadas a abandonar o posto de traballo na localidade onde viñan prestando servizos, para facer efectiva a súa protección ou o seu dereito á asistencia social integral, terán dereito ao traslado a outro posto de traballo propio do seu corpo, escala ou categoría profesional, de análogas características, sen necesidade de que sexa vacante de necesaria cobertura. Aínda así, en tales supostos a Administración pública competente estará obrigada a lles comunicar as vacantes radicadas na mesma localidade ou nas localidades que as interesadas expresamente soliciten.</p>
<p>Este traslado terá a condición de traslado forzoso, para os efectos dos dereitos que para a traballadora puidesen derivar del.</p>
<p>Nas actuacións e nos procedementos relacionados coa violencia de xénero protexerase a intimidade das vítimas, en especial os seus datos persoais, os dos seus descendentes e os de calquera persoa que estea baixo a súa garda ou custodia.</p>
<p>Artigo 30º</p>
<p>Soamente se poderán cubrir polo sistema de libre designación con convocatoria pública entre persoal funcionario os postos de traballo de subdirectora ou subdirector xeral, as secretarías de altos cargos así como aqueloutros de carácter directivo ou de especial responsabilidade para os cales, excepcionalmente, así se determine nas relacións de postos de traballo.</p>
<p>Artigo 31º</p>
<p>1. A Xunta de Galicia poderá elaborar plans de emprego, referidos tanto a persoal funcionario como laboral, que conterán, de forma conxunta, as actuacións que se deben desenvolver para a óptima utilización dos recursos humanos no ámbito a que afecten, dentro dos límites orzamentarios e de acordo coas directrices de política de persoal.</p>
<p>As actuacións previstas para o persoal laboral nos plans de emprego desenvolveranse conforme a normativa específica do ordenamento xurídico laboral e o establecido nos convenios colectivos aplicables.</p>
<p>2. Os plans de emprego poderán conter as seguintes previsións e medidas:</p>
<p>a) Previsións sobre modificación de estruturas organizativas e de postos de traballo.</p>
<p>b) Suspensión de incorporacións de persoal externo ao ámbito afectado, tanto as derivadas de oferta de emprego como de procesos de mobilidade.</p>
<p>c) Reasignación de efectivos de persoal.</p>
<p>d) Establecemento de cursos de formación e capacitación.</p>
<p>e) Autorización de concursos de provisión de postos limitados ao persoal dos ámbitos que se determinen.</p>
<p>f) Medidas específicas de promoción interna.</p>
<p>g) Prestación de servizos a tempo parcial.</p>
<p>h) Necesidades adicionais de recursos humanos, que deberán integrarse, se é o caso, na oferta de emprego público.</p>
<p>i) Outras medidas que procedan en relación cos obxectivos do plan de emprego.</p>
<p>As memorias xustificativas dos plans de emprego conterán as referencias temporais que procedan, respecto das previsións e medidas establecidas neles.</p>
<p>3. O persoal afectado por un plan de emprego poderá ser reasignado voluntariamente noutras administracións públicas nos termos que establezan os convenios que, para tal efecto, se promovan e subscriban con elas.</p>
<p>4. Os plans de emprego poderán afectar unha ou varias consellerías, organismos ou áreas administrativas concretas e serán aprobados pola consellería competente en materia de función pública, logo de informe favorable da Consellería de Economía e Facenda.</p>
<p>A iniciativa para a súa elaboración corresponderalle á consellería ou ao organismo afectado ou, conxuntamente, ás consellerías competentes en materia de función pública e economía.</p>
<p>5. A Xunta de Galicia poderá adoptar, ademais de plans de emprego, outras medidas de racionalización de efectivos así como incentivos á excedencia voluntaria e á xubilación anticipada.</p>
<p>6. As necesidades de recursos humanos con asignación orzamentaria que non poidan ser cubertas cos efectivos de persoal existentes serán obxecto de oferta de emprego público.</p>
<p>A oferta de emprego público será aprobada polo Consello da Xunta de Galicia por proposta da consellería competente en materia de función pública.</p>
<p>7. No deseño e na execución dos plans de emprego atenderase, con absoluta prioridade, ao principio de igualdade e non-discriminación por razón de sexo.</p>
<p>Capítulo IV</p>
<p>O acceso á función pública</p>
<p>Artigo 32º</p>
<p>Para a admisión ás probas selectivas será necesario:</p>
<p>1. Ter nacionalidade española. Non obstante, teranse en conta os seguintes supostos:</p>
<p>a) A poboación nacional dos demais estados membros da Unión Europea poderán acceder, en idénticas condicións que as persoas de nacionalidade española, á función pública investigadora, docente, de correos, sanitaria de carácter asistencial e aos demais sectores da función pública aos cales, segundo o dereito comunitario, lles sexa aplicable a libre circulación de traballadoras e traballadores.</p>
<p>b) A poboación nacional daqueles estados aos cales, en virtude de tratados internacionais subscritos pola Unión Europea e ratificados por España, lles sexa aplicable a libre circulación de traballadoras e traballadores nos termos en que esta está definida no tratado constitutivo da Unión Europea.</p>
<p>O previsto nas alíneas a) e b) aplicarase de acordo co disposto na Lei 17/1993, do 23 de decembro, sobre o acceso a determinados sectores da función pública dos nacionais dos demais estados membros da Unión Europea.</p>
<p>2. Estar en posesión da titulación suficiente ou estar en condicións de obtela na data en que remate o prazo de presentación das instancias para tomar parte nas probas selectivas.</p>
<p>3. Non estar separada ou separado do servizo de ningunha Administración pública en virtude de expediente disciplinario nin encontrarse inhabilitada ou inhabilitado por sentenza firme para o exercicio de funcións públicas.</p>
<p>4. Ter cumpridos os 18 anos de idade ou ter a idade que a convocatoria estableza como mínima antes de que finalice o prazo de presentación de instancias, e non exceder a idade establecida como máxima para o ingreso nun corpo ou escala.</p>
<p>5. Cumprir os requisitos para exercer as funcións que dentro do corpo ou escala lle poidan ser encomendadas, conforme o previsto regulamentariamente.</p>
<p>Artigo 33º</p>
<p>1. Todas as convocatorias de probas selectivas publicaranse no Diario Oficial de Galicia e as súas bases, que vinculan o órgano convocante e o tribunal, deberán, en todo caso, conter os seguintes elementos:</p>
<p>a) Número e características das prazas convocadas.</p>
<p>b) Condicións e requisitos que deben concorrer nas persoas aspirantes.</p>
<p>c) Probas e programas de procedemento selectivo, así como sistemas e formas de cualificación dos exercicios ou baremos de puntuación.</p>
<p>d) Composición do tribunal cualificador ou, se é o caso, da comisión de selección.</p>
<p>e) Modelo de solicitude e importe dos dereitos de exame.</p>
<p>f) Características, efectos e duración dos cursos ou período de prácticas, ou ambos, que deban realizar, se é o caso, as persoas seleccionadas.</p>
<p>2. Nas convocatorias teranse en conta as condicións especiais de ingreso das persoas con discapacidade na función pública.</p>
<p>Artigo 34º</p>
<p>1. As probas selectivas serán teóricas e prácticas e deberán adecuarse aos postos de traballo que se vaian ocupar.</p>
<p>2. Os tribunais que xulguen as probas selectivas non poderán estar compostos maioritariamente por persoal funcionario dos corpos ou escalas de que se trate. Ningunha persoa integrante terá titulación inferior á exixida para a admisión ás probas. Na súa composición debe atenderse ao artigo 36 da Lei 7/2004, do 16 de xullo, para a igualdade de mulleres e homes.</p>
<p>3. O Consello da Xunta de Galicia, por proposta da conselleira ou conselleiro competente en materia de función pública, establecerá as bases e contidos mínimos obrigatorios dos programas para o acceso aos distintos corpos e escalas da Administración pública da comunidade autónoma.</p>
<p>Artigo 35º</p>
<p>Para lle dar cumprimento á normalización do idioma galego na Administración pública de Galicia e para garantir o dereito das administradas e dos administrados ao uso da lingua propia de Galicia nas relacións coa Administración pública no ámbito da comunidade autónoma, e en cumprimento da obriga de promover o uso normal do galego por parte dos poderes públicos de Galicia que determina o artigo 6.3º da Lei de normalización lingüística, nas probas selectivas que se realicen para o acceso ás prazas da Administración da Comunidade Autónoma de Galicia, e nas entidades locais de Galicia, terase que demostrar o coñecemento da lingua galega.</p>
<p>Para estes efectos, as bases das convocatorias establecerán que unha ou máis das probas do proceso selectivo se deberán realizar exclusivamente en lingua galega, e iso sen prexuízo doutras probas adicionais, que se puidesen prever, para aqueles postos de traballo que requiran un especial coñecemento da lingua galega.</p>
<p>Artigo 36º</p>
<p>O acceso á función pública e aos seus corpos ou escalas realizarase mediante concurso, oposición ou concurso-oposición libre, convocados publicamente e baseados nos principios de igualdade, mérito e capacidade, sen prexuízo do que sobre a carreira administrativa se dispón nesta lei. Na convocatoria cumprirá ter en conta o mandado do artigo 37 da Lei 7/2004, do 16 de xullo, para a igualdade de mulleres e homes.</p>
<p>Artigo 37º</p>
<p>1. A oposición consistirá na superación de probas teóricas e prácticas exixidas na convocatoria pública, adecuadas ao exercicio da función así como, se é o caso, na superación dun curso selectivo de formación.</p>
<p>2. As probas de selección deberanse establecer de maneira que poidan manifestarse as condicións de aptitude e coñecemento que se consideren necesarias segundo a natureza da función e permitan fixar unha orde de prelación das persoas aspirantes seleccionadas.</p>
<p>3. Os programas das probas de selección e, se é o caso, dos cursos de formación deberán procurar especialmente que as materias exixidas se correspondan co desenvolvemento posterior das tarefas que se van cumprir.</p>
<p>4. En casos determinados e xustificados, as persoas aspirantes poderán ser sometidas a un período de prácticas, conforme a convocatoria.</p>
<p>Artigo 38º</p>
<p>1. A selección por concurso-oposición consistirá na superación das probas correspondentes e, se é o caso, do curso selectivo de formación, así como na posesión previa, debidamente valorada, de determinadas condicións de formación, méritos ou niveis de experiencia.</p>
<p>2. A valoración dos devanditos méritos ou nivel de experiencia non suporá, con relación ás probas selectivas, máis dun 40% da puntuación máxima alcanzable na fase da oposición. Co fin de asegurar a debida idoneidade das persoas aspirantes, estas deberán superar, na fase de oposición, a puntuación mínima establecida para as respectivas probas selectivas.</p>
<p>3. Na fase de oposición serán de aplicación os criterios establecidos no artigo 37º.</p>
<p>Artigo 39º</p>
<p>O concurso, sistema excepcional de acceso para postos singulares en atención á natureza das funcións que se van desempeñar, valorará os méritos que se sinalen na convocatoria, que, en todo caso, debe ser pública e libre.</p>
<p>Artigo 40º</p>
<p>Poderanse realizar convocatorias de probas conxuntas de selección para o ingreso nos distintos corpos ou escalas.</p>
<p>Artigo 41º</p>
<p>Os tribunais non poderán aprobar nin declarar que superaron as probas selectivas un número superior de persoas aspirantes ao de prazas convocadas. A contravención deste principio xera nulidade de pleno dereito na proposta do tribunal.</p>
<p>Artigo 42º</p>
<p>A adxudicación de postos de traballo ás persoas aspirantes que superaron o ingreso deberase realizar de acordo coas solicitudes que realicen as persoas interesadas, sempre segundo a orde obtida nas probas selectivas.</p>
<p>Artigo 43º</p>
<p>1. Cando a convocatoria o estableza e unha vez aprobadas as probas selectivas, as persoas aspirantes ao ingreso na función pública deberán superar un curso de selección ou formación na Escola Galega de Administración Pública adaptado á natureza de cada corpo ou escala ou un período de prácticas nunha unidade administrativa.</p>
<p>2. Durante este período serán nomeadas funcionarias e funcionarios en prácticas cos dereitos económicos que se sinalen e o tempo que permanezan nesta situación computaráselles para todos os efectos.</p>
<p>Capítulo V</p>
<p>Mobilidade do persoal funcionario das diversas Administracións públicas</p>
<p>Artigo 44º</p>
<p>1. Garántese, no ámbito desta lei e de acordo coa lexislación básica do Estado, o dereito á mobilidade do persoal funcionario procedente doutras administracións públicas, de conformidade coas condicións e cos requisitos que determine previamente a Xunta de Galicia nas relacións de postos de traballo e de acordo co que dispoña a correspondente convocatoria.</p>
<p>2. Ao persoal funcionario da Administración do Estado, das comunidades autónomas e das corporacións locais que, mediante os procedementos legalmente establecidos, pase a ocupar postos de traballo na Administración pública desta comunidade autónoma seralle aplicable a lexislación da función pública desta.</p>
<p>O mencionado persoal que, mediante transferencia, pase a ocupar postos de traballo da Administración da Comunidade Autónoma de Galicia con carácter definitivo integrarase no correspondente corpo ou escala.</p>
<p>3. No marco dos acordos que as administracións públicas subscriban coa finalidade de facilitar a mobilidade entre o persoal funcionario, terán especial consideración os casos de mobilidade xeográfica das funcionarias vítimas de violencia de xénero.</p>
<p>4. O persoal doutras administracións en servizo activo na Administración da Xunta de Galicia non poderá superar en ningún caso o 5% dos efectivos totais con que esta conte.</p>
<p>Artigo 45º</p>
<p>O persoal funcionario da Comunidade Autónoma galega que, mediante concurso ou libre designación, pase a ocupar postos noutras administracións públicas seguirá pertencendo aos seus corpos ou escalas de orixe na situación de servizos noutras administracións públicas, e mentres tanto seralle de aplicación a lexislación da Administración de destino coa excepción prevista no artigo 56.</p>
<p>Artigo 46º</p>
<p>O persoal funcionario transferido á Comunidade Autónoma galega que, en virtude dos procedementos de concurso ou libre designación, pase a ocupar postos de traballo noutras administracións públicas seguirá conservando a súa condición de persoal funcionario do Estado e da Comunidade Autónoma galega en situación administrativa de servizos noutras administracións públicas.</p>
<p>Título V</p>
<p>Rexime xurídico da Función Pública</p>
<p>Capítulo I</p>
<p>Adquisición e perda da condición de funcionaria</p>
<p>ou funcionario</p>
<p>Artigo 47º</p>
<p>A condición de funcionaria ou funcionario adquírese polo cumprimento dos seguintes requisitos:</p>
<p>1. Superar as probas selectivas e os cursos de selección ou formación que sexan procedentes.</p>
<p>2. Nomeamento conferido pola autoridade competente e publicado no Diario Oficial de Galicia.</p>
<p>3. Xurar ou prometer fidelidade á Constitución, ao Estatuto de autonomía de Galicia e obediencia ás leis, así como desempeñar con imparcialidade o exercicio da función pública.</p>
<p>4. Tomar posesión no prazo dun mes a partir da publicación do nomeamento.</p>
<p>Artigo 48º</p>
<p>A condición de funcionaria ou funcionario pérdese por algunha das causas seguintes:</p>
<p>1. Renuncia expresa, que non inhabilita para novo ingreso na función pública.</p>
<p>2. Separación do servizo, por resolución firme recaída en expediente disciplinario ou inhabilitación absoluta ou especial para cargo público acordada como pena principal ou accesoria en sentenza xudicial de carácter definitivo.</p>
<p>3. Perda da nacionalidade española, tendo en conta, non obstante, a Lei 17/1993, do 23 de decembro, sobre o acceso a determinados sectores da función pública da poboación nacional dos demais estados membros da Unión Europea.</p>
<p>4. Xubilación forzosa ou voluntaria.</p>
<p>Artigo 49º</p>
<p>1. A xubilación forzosa declárase de oficio ao cumprir a funcionaria ou funcionario a idade de 65 anos.</p>
<p>Malia o disposto no parágrafo anterior, tal declaración non se producirá ata o momento en que as persoas funcionarias cesen na situación de servizo activo, naqueles supostos en que voluntariamente prolonguen a súa permanencia nela, ata, como máximo, os 70 anos de idade. Para tal efecto poderán optar pola prolongación da permanencia no servizo activo, mediante escrito dirixido á conselleira ou conselleiro competente en materia de función pública cunha anticipación de dous meses, como mínimo, á data en que cumpran os 65 anos de idade, e entenderase recoñecida pola Administración da Xunta de Galicia a devandita prolongación se non lles notificase ás persoas interesadas resolución expresa e motivada en contrario antes dos quince días que preceden a aquela data.</p>
<p>Facúltase a conselleira ou conselleiro competente en materia de función pública para ditar as normas complementarias de procedemento que permitan a aplicación da medida citada ás persoas funcionarias referidas no parágrafo anterior.</p>
<p>Do disposto no parágrafo segundo quedan exceptuado o persoal funcionario daqueles corpos e escalas que teñan normas específicas de xubilación de acordo co disposto na normativa básica estatal.</p>
<p>2. Procederase tamén á súa xubilación, logo da instrución de expediente que poderá iniciarse de oficio ou por instancia da persoa funcionaria interesada, cando se declare a incapacidade permanente para o exercicio das súas funcións, ben por inutilidade física ou psíquica ou por diminución apreciable das súas facultades.</p>
<p>En calquera caso será preceptiva a audiencia no expediente da persoa interesada funcionaria.</p>
<p>Artigo 50º</p>
<p>1. A xubilación voluntaria declararase por instancia da funcionaria ou funcionario conforme a lexislación vixente.</p>
<p>2. a) Malia o anterior, as persoas funcionarias afectadas por un proceso de reasignación de efectivos que se encontren nas situacións de expectativa de destino ou de excedencia forzosa, como consecuencia dun plan de emprego, poderán solicitar a xubilación voluntaria anticipada, nas condicións establecidas no réxime de Seguridade Social en que estean encadradas, sempre que teñan cumpridos 60 anos de idade e reúnan os requisitos exixidos no dito réxime.</p>
<p>2. b) As persoas funcionarias que se acollan a esta xubilación terán dereito a percibir, por unha soa vez, unha indemnización cuxa contía será fixada polo Consello da Xunta de Galicia segundo a súa idade e as retribucións íntegras correspondentes á última mensualidade completa percibida, con exclusión, se é o caso, do complemento específico e da produtividade, referida a doce mensualidades.</p>
<p>2. c) Correspóndelle á conselleira ou conselleiro competente en materia de función pública acordar a xubilación voluntaria incentivada.</p>
<p>Capítulo II</p>
<p>Situacións administrativas</p>
<p>Artigo 51º</p>
<p>As persoas funcionarias poden estar nalgunha das seguintes situacións:</p>
<p>a) Servizo activo.</p>
<p>b) Servizos especiais.</p>
<p>c) Servizos noutras administracións públicas.</p>
<p>d) Excedencia voluntaria.</p>
<p>e) Excedencia forzosa.</p>
<p>f) Suspensión de funcións.</p>
<p>g) Expectativa de destino.</p>
<p>h) Excedencia forzosa aplicable a funcionarias e funcionarios en expectativa de destino.</p>
<p>i) Excedencia voluntaria incentivada.</p>
<p>j) Excedencia por razón de violencia sobre a muller funcionaria.</p>
<p>Artigo 52º</p>
<p>As persoas funcionarias están en situación de servizo activo:</p>
<p>1. Cando ocupen unha praza dotada orzamentariamente dun corpo ou escala e desempeñen un posto de traballo, en virtude da súa pertenza a aqueles.</p>
<p>2. Cando estean en comisión de servizo de carácter temporal conferida pola consellería competente en materia de función pública.</p>
<p>3. Cando queden á disposición do órgano que regulamentariamente se determine de acordo co establecido no artigo 65º.4.</p>
<p>4. Nos supostos previstos no artigo 54º en que a persoa funcionaria opte por permanecer nesta situación.</p>
<p>Artigo 53º</p>
<p>Por necesidade do servizo, debidamente xustificada e de acordo cos criterios e as condicións que se determinen regulamentariamente, oída a comisión de persoal, os órganos competentes poderán destinar a funcionaria ou funcionario en comisión de servizos de carácter forzoso e por tempo non superior a tres meses a un posto de traballo distinto do de destino e, se supuxese cambio de localidade, a funcionaria ou funcionario terá dereito ás indemnizacións establecidas regulamentariamente. Quedan excluídas desta comisión forzosa as persoas que exerzan os dereitos das letras e) e f) do punto 1 do artigo 76º, así como as funcionarias embarazadas. Regulamentariamente estableceranse dereitos de oposición á comisión forzosa derivados do coidado de familiares.</p>
<p>Artigo 54º</p>
<p>O persoal funcionario público pasará á situación de servizos especiais:</p>
<p>1. Cando sexa autorizado para realizar unha misión por período superior a seis meses en organismos internacionais, gobernos ou entidades públicas estranxeiras ou en programas de cooperación internacional.</p>
<p>2. Cando adquira a condición de persoal funcionario ao servizo de organizacións internacionais ou de carácter supranacional.</p>
<p>3. Cando sexa nomeado integrante do Goberno ou dos órganos de goberno das comunidades autónomas ou altos cargos deles que non deban ser provistos necesariamente por persoal funcionario público.</p>
<p>4. Cando sexa elixido polas Cortes Xerais para formar parte dos órganos constitucionais ou doutros que lles corresponda ás cámaras elixir.</p>
<p>5. Cando sexa adscrito aos servizos do Tribunal Constitucional ou do Defensor do Pobo.</p>
<p>6. Cando acceda á condición de deputada, deputado, senadora ou senador das Cortes Xerais.</p>
<p>7. Cando acceda á condición de deputada ou deputado do Parlamento galego, de membro das asembleas lexislativas das comunidades autónomas ou cando forme parte de órganos que lle corresponda elixir ao Parlamento galego, se percibe retribucións periódicas polo desempeño da función.</p>
<p>Cando non perciba tales retribucións poderá optar entre permanecer na situación de servizo activo ou pasar á de servizos especiais, sen prexuízo da normativa que diten as comunidades autónomas sobre incompatibilidades das persoas integrantes de asembleas lexislativas.</p>
<p>8. Cando desempeñe cargos electivos retribuídos e de dedicación exclusiva nas entidades locais, cando desempeñe responsabilidades de órganos superiores e directivos municipais e mais cando se desempeñen responsabilidades de persoas integrantes dos órganos locais para o coñecemento e a resolución das reclamacións económico-administrativas. Exceptúanse as persoas funcionarias da Administración local con habilitación de carácter estatal, cando desempeñen postos reservados a elas, que se rexerán pola súa normativa específica, quedando na situación de servizo activo.</p>
<p>9. Cando preste servizo nos gabinetes da Presidencia do Goberno, das ministras e ministros e das secretarias e secretarios de Estado e non opte por permanecer na situación de servizo activo na súa Administración de orixe.</p>
<p>10. Cando sexa nomeado para calquera cargo de carácter político de que derive incompatibilidade para exercer a función pública.</p>
<p>11. Cando cumpra o servizo militar ou a prestación substitutoria equivalente.</p>
<p>12. Cando preste servizo nos gabinetes da Presidencia da Xunta de Galicia ou dos conselleiros e non opte por permanecer na situación de servizo activo na súa Administración de orixe.</p>
<p>13. Cando desempeñe postos de traballo de carácter directivo no Gabinete da Presidencia do Parlamento.</p>
<p>14. Cando sexa adscrito aos servizos do Valedor do Pobo, nos termos previstos na lei reguladora da devandita institución.</p>
<p>15. Cando sexa nomeado membro do Consello de Contas de Galicia.</p>
<p>16. Cando pase a desempeñar os postos de traballo de presidenta ou presidente, conselleira ou conselleiro delegado, directora ou director xerente nas sociedades públicas a que fai alusión o artigo 12 da Lei 11/1992, do 7 de outubro, de réxime financeiro e orzamentario de Galicia, e así o determine o Consello da Xunta de Galicia.</p>
<p>17. Cando sexa nomeado como titular de subsecretarías, secretarías xerais técnicas ou direccións xerais da Administración xeral do Estado.</p>
<p>18. Cando sexa nomeado como titular das subdelegacións do Goberno nas provincias ou das direccións insulares da Administración xeral do Estado e non opte por permanecer na situación de servizo activo na súa Administración de orixe.</p>
<p>19. Cando sexa nomeado para desempeñar postos nas áreas funcionais da alta inspección de educación, funcionaria ou funcionario dos corpos docentes ou das escalas en que se ordena a función pública docente.</p>
<p>20. Cando pase a desenvolver cargos directivos nas empresas públicas, nos entes públicos, nas sociedades ou nas fundacións públicas en que a Xunta de Galicia, directa ou indirectamente, participe ou achegue máis do 50% do capital ou do patrimonio, cando os devanditos cargos sexan designados logo de acordo do Consello da Xunta de Galicia ou polos seus propios órganos de goberno.</p>
<p>Artigo 55º</p>
<p>1. Ás persoas funcionarias en situación de servizos especiais computaráselles o tempo que permanezan en tal situación para os efectos de ascensos, trienios e dereitos pasivos e terán dereito á reserva de praza e destino que ocupasen, que poderá ser desempeñada mentres a persoa funcionaria estea en situación de servizos especiais ben en comisión de servizos, ben por persoal interino.</p>
<p>En todos os casos percibirán as retribucións do posto ou cargo efectivo que desempeñen e non as que lles correspondan como persoal funcionario, sen prexuízo do dereito á percepción dos trienios que puidesen ter recoñecidos como funcionarias ou funcionarios.</p>
<p>2. As deputadas, deputados, senadoras, senadores e persoas integrantes das asembleas lexislativas das comunidades autónomas que perdan tal condición por disolución das correspondentes cámaras ou finalización do mandato destas poderán permanecer na situación de servizos especiais ata a súa nova constitución.</p>
<p>3. O disposto neste artigo relativo ao cómputo do tempo de permanencia na situación de servizos especiais, para os efectos de ascensos, trienios e dereitos pasivos, non será de aplicación ás funcionarias e funcionarios públicos que, logo de ingresaren ao servizo das institucións comunitarias europeas ou ao de entidades e organismos asimilados, exerzan o dereito de transferencia establecido no artigo 11.2º do anexo VIII do Estatuto dos funcionarios das comunidades europeas, aprobado polo Regulamento 259/1968 do Consello, do 29 de febreiro, modificado polo Regulamento 571/1992, do Consello, do 2 de marzo, sen prexuízo dos efectos económicos que poidan derivar dos ascensos e trienios consolidables ata o momento do exercicio deste dereito.</p>
<p>4. A Administración pública velará para que non haxa menoscabo no dereito á carreira profesional do persoal funcionario público que fose nomeado alto cargo, membro do poder xudicial ou doutros órganos constitucionais ou estatutarios ou que fose elixido alcaldesa ou alcalde, retribuído e con dedicación exclusiva, presidenta ou presidente de deputacións ou institucións equivalentes, deputada, deputado, senador ou senadora das Cortes Xerais e membro das asembleas lexislativas das comunidades autónomas. Como mínimo, este persoal funcionario recibirá o mesmo tratamento na consolidación do grao e no conxunto de complementos que o que se estableza para o que fose directora ou director xeral e outros cargos equivalentes ou superiores da correspondente Administración pública.</p>
<p>Artigo 56º</p>
<p>Servizos noutras administracións públicas.</p>
<p>As persoas funcionarias da comunidade que, por medio dos sistemas de concurso, de libre designación, transferencia ou adscrición provisional, se é o caso, pasen a ocupar postos de traballo noutras administracións públicas someteranse ao réxime estatutario vixente na Administración en que estean destinadas e seralles aplicable a lexislación en materia de función pública desta, pero conservarán a súa condición de funcionarias ou funcionarios da comunidade en situación de servizo noutras administracións públicas. No suposto de estaren incursas en expediente disciplinario, a imposición da sanción de separación do servizo corresponderalles aos órganos competentes da comunidade autónoma.</p>
<p>Artigo 57º</p>
<p>Excedencia voluntaria.</p>
<p>1. Por incompatibilidade:</p>
<p>Procederá declarar, de oficio ou por instancia de parte, en situación de excedencia voluntaria a persoa funcionaria cando estea en situación de servizo activo noutro corpo ou escala de calquera das administracións públicas, a non ser que obtivese a oportuna compatibilidade, ou pase a prestar servizos en organismos ou entidades do sector público e non lle corresponda quedar noutra situación.</p>
<p>2. Por interese particular:</p>
<p>a) Poderá concedérselles igualmente a excedencia voluntaria ás persoas funcionarias cando o soliciten por interese particular.</p>
<p>Para solicitar o pase á situación prevista nesta letra será preciso ter prestado servizos efectivos en calquera das administracións públicas durante os cinco anos inmediatamente anteriores e nela non se poderá permanecer menos de dous anos continuados.</p>
<p>Procederá, así mesmo, declarar en excedencia voluntaria o persoal funcionario público cando, rematada a causa que determinou o pase a unha situación distinta á de servizo activo, incumpra a obriga de solicitar o reingreso no prazo establecido regulamentariamente.</p>
<p>O persoal funcionario público que preste servizos en organismos ou entidades que quede excluído da consideración do sector público para os efectos da declaración de excedencia voluntaria prevista no punto 1 deste artigo será declarado na situación de excedencia voluntaria regulada neste punto, sen que lle sexan de aplicación os prazos de permanencia nela.</p>
<p>b) Pasarán tamén á situación de excedencia voluntaria por interese particular as persoas funcionarias que cesasen na situación de servizos especiais e non solicitasen o reingreso no servizo activo no prazo de trinta días desde tal cesamento, agás no suposto previsto no parágrafo in fine do artigo 55º.</p>
<p>Ao excedente voluntario por interese particular ao cal, solicitado o reingreso, non se lle conceda por falta de posto vacante con dotación orzamentaria continuará na situación de excedencia voluntaria ata que se produza este.</p>
<p>3. Por agrupación familiar.</p>
<p>As persoas funcionarias excedentes por algunha das causas anteriores non percibirán retribucións nin lles será computado o tempo permanecido en tal situación para efectos de ascensos, trienios e dereitos pasivos.</p>
<p>4. Excedencia para o coidado de fillas, fillos e familiares:</p>
<p>As persoas funcionarias de carreira terán dereito a un período de excedencia, de duración non superior a tres anos, para coidar cada filla ou fillo, tanto cando sexa por natureza como por adopción ou acollemento permanente ou en proceso de adopción, que se contará desde a data de nacemento ou, se é o caso, da resolución xudicial ou administrativa.</p>
<p>Tamén terán dereito a un período de excedencia, de duración non superior a tres anos, para o coidado dunha persoa familiar que estea ao seu cargo, ata o segundo grao inclusive de consanguinidade ou afinidade, que por razóns de idade, accidente, enfermidade ou discapacidade non se poida valer por si mesma e non desempeñe actividade retribuída.</p>
<p>O período de excedencia será único por cada persoa causante. Cando unha nova persoa causante dese orixe a unha nova excedencia, o inicio do período desta poñerá fin ao que se viñese gozando.</p>
<p>Esta excedencia constitúe un dereito individual das persoas funcionarias. No caso de que dúas persoas funcionarias xerasen o dereito a gozala pola mesma persoa causante, a Administración poderá limitar o seu exercicio simultáneo por razóns xustificadas relacionadas co funcionamento dos servizos.</p>
<p>O tempo de permanencia nesta situación será computable para os efectos de trienios, carreira e dereitos no réxime da Seguridade Social que sexa aplicable. O posto de traballo desempeñado reservarase, cando menos, dous anos. Ao transcorrer ese período, a devandita reserva será a un posto na mesma localidade e de igual retribución.</p>
<p>As persoas funcionarias nesta situación poderán participar nos cursos de formación que convoque a Administración.</p>
<p>5. Excedencia voluntaria incentivada:</p>
<p>As persoas funcionarias afectadas por un proceso de reasignación de efectivos que se encontren nalgunha das dúas fases a que fai referencia o artigo 29º.6 desta lei poderán ser declaradas, por solicitude súa, en situación de excedencia voluntaria incentivada.</p>
<p>As que se encontren nas situacións de expectativa de destino ou de excedencia forzosa como consecuencia da aplicación dun plan de emprego terán dereito a pasar, por solicitude súa, á dita situación.</p>
<p>A excedencia voluntaria incentivada terá unha duración de cinco anos e impedirá desempeñar postos de traballo no sector público baixo ningún tipo de relación funcionarial ou contractual, sexa esta de natureza laboral ou administrativa. Concluído o prazo sinalado, pasarase automaticamente, se non se solicita o reingreso, á situación de excedencia voluntaria por interese particular.</p>
<p>As que pasen á situación de excedencia voluntaria incentivada terán dereito a unha mensualidade das retribucións de carácter periódico, excluídas as pagas extraordinarias e o complemento de produtividade, percibidas no último posto de traballo desempeñado, por cada ano completo de servizos efectivos e cun máximo de doce mensualidades.</p>
<p>Correspóndelle á consellería competente en materia de función pública acordar o pase á situación de excedencia voluntaria incentivada.</p>
<p>Non se poderá conceder a excedencia voluntaria cando a persoa funcionaria estea sometida a expediente disciplinario ou pendente do cumprimento dunha sanción.</p>
<p>6. Excedencia por razón de violencia sobre a muller funcionaria:</p>
<p>As funcionarias vítimas de violencia de xénero, para faceren efectiva a súa protección ou o seu dereito á asistencia social integral, terán dereito a solicitar a situación de excedencia durante seis meses sen ter que prestar un tempo máximo de servizos previos e sen que sexa exixible prazo de permanencia nela.</p>
<p>Durante os seis primeiros meses terán dereito á reserva do posto de traballo que desempeñasen, e o devandito período será computable para os efectos de antigüidade, carreira e dereitos do réxime de Seguridade Social que sexa aplicable.</p>
<p>Cando as accións xudiciais o exixisen, poderase prorrogar este período por tres meses, cun máximo de dezaoito, con idénticos efectos aos sinalados anteriormente, para o fin de garantir a efectividade do dereito de protección da vítima.</p>
<p>Durante os dous primeiros meses desta excedencia, a funcionaria terá dereito a percibir as retribucións íntegras e, se é o caso, as prestacións familiares por filla ou fillo ao seu cargo.</p>
<p>Artigo 58º</p>
<p>1. A excedencia forzosa producirase polas seguintes causas:</p>
<p>a) Cando se leve a cabo unha redución de postos de traballo de acordo cos procedementos legalmente establecidos e a persoa funcionaria afectada por ela non poida ser adscrita a outro posto.</p>
<p>b) Cando, unha vez concluído o período de excedencia voluntaria para o coidado dunha filla ou fillo, a persoa funcionaria solicite o reingreso e non o poida obter por falta de posto vacante con dotación orzamentaria.</p>
<p>c) Cando a persoa funcionaria procedente da situación de suspenso en firme, unha vez cumprida a suspensión, solicite o reingreso e non fose posible concederllo por falta de postos vacantes.</p>
<p>As que estean na situación a) terán dereito a percibir as retribucións básicas e o complemento de destino inferior en dous niveis ao seu grao persoal, así como ao cómputo do tempo que permanezan en tal situación para os efectos de trienios e dereitos pasivos.</p>
<p>As que estean nas situacións b) e c) non terán dereito ao complemento de destino, pero o tempo que permanezan en tal situación seralles computado para os efectos de trienios e dereitos pasivos.</p>
<p>2. Excedencia forzosa aplicable ás persoas funcionarias en expectativa de destino.</p>
<p>As persoas funcionarias declaradas en expectativa de destino pasarán á situación de excedencia forzosa, coas peculiaridades establecidas neste punto, polas causas seguintes:</p>
<p>a) O transcurso do período máximo fixado para esta.</p>
<p>b) O incumprimento das obrigas determinadas no artigo 59º desta lei.</p>
<p>As que se encontren nesta modalidade de excedencia forzosa terán dereito a percibir as retribucións básicas e, se é o caso, as prestacións familiares por filla ou fillo a cargo.</p>
<p>As ditas persoas funcionarias estarán obrigadas a participar nos concursos convocados a postos adecuados ao seu corpo, escala ou especialidade que lles sexan notificados, así como a aceptar os destinos que se lles sinalen en postos de características similares e a participar nos cursos de capacitación que se lles ofrezan.</p>
<p>Non poderán desempeñar postos de traballo no sector público baixo ningún tipo de relación funcionarial ou contractual, sexa esta de natureza laboral ou administrativa. Se obteñen posto de traballo no dito sector pasarán á situación de excedencia voluntaria regulada no artigo 57º.1 desta lei.</p>
<p>Pasarán á situación de excedencia voluntaria por interese particular cando incumpran as obrigas a que se refire este punto.</p>
<p>Correspóndelle á consellería competente en materia de función pública acordar a declaración desta modalidade de excedencia forzosa e o pase á excedencia voluntaria destes excedentes forzosos, así como a xestión do persoal afectado mediante resolución motivada.</p>
<p>Artigo 59º</p>
<p>As persoas funcionarias en expectativa de destino percibirán as retribucións básicas, o complemento de destino do grao persoal que lles corresponda e o 50% do complemento específico do posto que desempeñaban ao pasar a esta situación.</p>
<p>As ditas persoas estarán obrigadas a:</p>
<p>1. Aceptar os destinos en postos de características similares aos que desempeñaban que se lles ofrezan na provincia onde estaban destinadas.</p>
<p>2. Participar nos concursos para postos adecuados ao seu corpo, escala ou categoría, situados na provincia onde estaban destinadas.</p>
<p>3. Participar nos cursos de capacitación a que sexan convocadas.</p>
<p>O período máximo de duración da situación de expectativa de destino será dun ano; transcorrido este, pasarase á situación de excedencia forzosa.</p>
<p>Para os restantes efectos esta situación equipárase á de servizo activo.</p>
<p>Correspóndelle á consellería competente en materia de función pública efectuar a declaración e o cesamento nesta situación administrativa e a xestión do persoal afectado por ela.</p>
<p>Artigo 60º</p>
<p>1. A suspensión de funcións pode ter carácter provisorio ou firme. A persoa funcionaria declarada en tal situación quedará privada temporalmente do exercicio das súas funcións e dos dereitos inherentes á súa condición.</p>
<p>2. A suspensión provisoria poderá acordarse preventivamente por un período non superior a seis meses, durante a tramitación do procedemento xudicial ou do expediente disciplinario, por posible comisión de faltas graves, que lle instrúa á persoa funcionaria a autoridade competente.</p>
<p>3. Durante o tempo de suspensión provisoria a persoa funcionaria percibirá as retribucións básicas que lle correspondan.</p>
<p>4. Se a persoa funcionaria resultase absolta no procedemento criminal ou expediente disciplinario, ou se a sanción que se lle impuxese fose inferior á suspensión, o tempo de duración desta computaráselle como servizo activo e deberá reincorporarse inmediatamente ao seu posto de traballo, con recoñecemento de todos os dereitos económicos e demais que procedan desde a data de efectividade da suspensión.</p>
<p>5. A suspensión terá carácter firme cando se impoña en virtude de condena criminal ou sanción disciplinaria.</p>
<p>6. Ás persoas funcionarias en situación de suspensión de funcións con carácter firme non se lles reservará a praza nin o destino.</p>
<p>Artigo 61º</p>
<p>1. O reingreso ao servizo activo das persoas funcionarias que non teñan reserva de praza e destino efectuarase mediante a súa participación nas convocatorias de concurso ou de libre designación para a provisión de postos de traballo.</p>
<p>2. Así mesmo, o reingreso poderá efectuarse por adscrición a un posto, que terá necesariamente o carácter de provisional, condicionado ás necesidades do servizo e sempre que se reúnan os requisitos para o desempeño do posto.</p>
<p>3. O posto asignado con carácter provisional convocarase para a súa provisión definitiva no prazo máximo dun ano, e a persoa funcionaria reingresada con destino provisional terá a obriga de participar na convocatoria. Se non obtivese destino definitivo aplicaráselle o disposto no artigo 65º.4 desta lei.</p>
<p>4. No suposto de incumprir a obriga de participar no concurso no que se inclúa o posto que ocupa provisionalmente, será declarada de oficio na situación de excedencia voluntaria.</p>
<p>Artigo 62º</p>
<p>As que estean en situación de excedencia forzosa ou de suspensión de funcións en firme, neste caso ao cumpriren o tempo de suspensión, están obrigadas a solicitar o reingreso, que lles será concedido, de existiren vacantes, con carácter provisional e ata que obteñan destino con carácter definitivo, a través de concurso de traslados, estando obrigadas a participar en todos os que se convoquen ata que iso se produza e, de non o facer, serán declaradas na situación de excedencia voluntaria por interese particular.</p>
<p>Capítulo III</p>
<p>A carreira administrativa</p>
<p>Artigo 63º</p>
<p>1. A carreira administrativa consiste na promoción desde o corpo ou escala dun determinado grupo ao doutro inmediatamente superior, ou no ascenso dentro dos graos asignados ao mesmo corpo ou escala, ou no acceso a outro corpo ou escala do mesmo grupo.</p>
<p>2. Nas convocatorias das probas selectivas reservarase un mínimo dun 25% das vacantes convocadas para persoal funcionario pertencente a corpos ou escalas do grupo inmediatamente inferior que, posuíndo a titulación exixida e os demais requisitos inherentes á vacante que se vai cubrir, prestase servizos efectivos durante polo menos dous anos no corpo ou na escala de pertenza.</p>
<p>As devanditas probas, nas cales se deberán respectar os principios de igualdade, mérito e capacidade, poderanse levar a cabo en convocatorias independentes das de ingreso cando, por conveniencia da planificación xeral dos recursos humanos, así o autorice o Consello da Xunta de Galicia.</p>
<p>Poderá participar nos procesos de promoción interna para o acceso ao corpo administrativo da Xunta de Galicia (grupo C) o persoal funcionario do corpo auxiliar da Xunta de Galicia (grupo D) que, aínda que careza da titulación exixida para pertencer ao grupo C, acredite unha antigüidade mínima de dez anos no grupo D ou ben teña unha antigüidade mínima de cinco anos e supere os cursos de formación que regulamentariamente se determinen.</p>
<p>3. As persoas funcionarias que accedan a outros corpos ou escalas polo sistema de promoción interna terán, en todo caso, preferencia para cubrir os postos vacantes ofertados sobre as persoas aspirantes que non procedan desta quenda.</p>
<p>Ademais, as persoas funcionarias aspirantes que superen tal proceso selectivo poderán tomar posesión da praza que xa viñesen desempeñando con carácter definitivo cando o nivel desta se encontre incluído no intervalo de niveis do corpo e grupo a que accedan.</p>
<p>As prazas reservadas a promoción interna que non se cubran por este procedemento acumularanse ás de provisión libre.</p>
<p>4. Así mesmo, estas persoas funcionarias conservarán o seu grao persoal que xa consolidasen no corpo ou escala de procedencia, sempre que estea incluído no intervalo de niveis correspondente ao novo corpo ou escala, e o tempo de servizos prestados naqueles será aplicable, se é o caso, para a consolidación do grao persoal neste.</p>
<p>O disposto neste artigo seralles tamén aplicable as persoas funcionarias que accedan por integración a outros corpos ou escalas do mesmo grupo ou de grupo superior de acordo co previsto nesta lei.</p>
<p>Artigo 64º</p>
<p>As persoas funcionarias poderían acceder a outros corpos ou escalas encadradas no mesmo grupo que teñan asignadas funcións substancialmente coincidentes no seu contido profesional e no seu nivel técnico, sempre que estean en posesión da titulación exixida en cada caso e superen as probas selectivas.</p>
<p>Poderán ser eximidas dalgunha das probas aquelas persoas funcionarias que procedan da mesma área de especialización profesional ca a correspondente ao corpo ou escala a que se pretende ascender.</p>
<p>Artigo 65º</p>
<p>1. Toda persoa funcionaria posúe un grao persoal que corresponderá a un dos 30 niveis en que se clasifiquen os postos de traballo.</p>
<p>2. O grao persoal adquírese polo desempeño dun ou máis postos de nivel correspondente durante dous anos continuados ou durante tres con interrupción. Se durante o tempo en que a persoa funcionaria desempeña un posto se modificase o nivel destes, o tempo do desempeño computarase no nivel máis alto con que tal posto estivese clasificado.</p>
<p>Malia o disposto no parágrafo anterior, as persoas funcionarias que obteñan un posto de traballo superior en máis de dous niveis ao correspondente ao seu grao persoal consolidarán cada dous anos de servizos continuados o grao superior en dous niveis ao que posuísen sen que en ningún caso poidan superar o correspondente ao do posto desempeñado.</p>
<p>As persoas funcionarias de novo ingreso comezarán a consolidar o grao correspondente ao nivel de complemento de destino do primeiro posto a que sexan adscritos, de forma provisional ou definitiva, tras a superación do proceso selectivo.</p>
<p>3. As persoas funcionarias terán dereito, calquera que sexa o posto de traballo que desempeñen, a percibir polo menos o complemento de destino dos postos de nivel correspondente ao seu grao persoal. Non obstante, a percepción do complemento específico será sempre a que lle corresponda ao posto realmente desempeñado.</p>
<p>4. As persoas funcionarias que cesen nun posto de traballo sen obter outro polos sistemas de provisión previstos no artigo 27 desta lei quedarán ao dispor do conselleiro, que lles atribuirá o desempeño dun posto provisional correspondente ao seu corpo ou escala, dentro da mesma localidade.</p>
<p>Sen prexuízo do disposto no parágrafo anterior, quen cese nun posto provisto por libre designación ou por alteración do contido ou supresión dos seus postos nas relacións de postos de traballo continuará percibindo mentres non se lle atribúa outro posto, por concurso ou por libre designación, e durante un prazo máximo de tres meses, as retribucións complementarias correspondentes ao posto que viña desempeñando. As persoas funcionarias que cesen nun posto de traballo sen obter outro polos sistemas de provisión previstos no artigo 27º desta lei quedarán ao dispor do conselleiro, que lles atribuirá o desempeño dun posto provisional correspondente ao seu corpo e escala, dentro da mesma localidade, non inferior en máis de dous niveis ao do seu grao persoal, mentres non obteñan outro con carácter definitivo, con efectos do día seguinte á data do cesamento e de acordo co procedemento que fixe a consellería competente en materia de función pública.</p>
<p>5. O tempo de permanencia en situación de servizos especiais será computado, para efectos de consolidación do grao persoal, como prestado no último posto desempeñado en situación de servizo activo ou no que posteriormente se obtivese por concurso.</p>
<p>6. A adquisición e os cambios de grao inscribiranse no rexistro de persoal logo de recoñecelos o órgano competente.</p>
<p>7. Os graos superiores dos corpos ou escalas poderán coincidir cos inferiores no corpo ou escala inmediatamente superior.</p>
<p>Artigo 66º</p>
<p>No suposto de provisión, mediante libre designación, de prazas da Administración abertas a persoal funcionario docente nas relacións de postos de traballo da Xunta de Galicia, as funcionarias e funcionarios docentes que prestan servizos nos centros educativos que imparten ensinanzas distintas das universitarias terán dereito á reserva da praza que estivesen desempeñando se esta se ocupase con carácter definitivo.</p>
<p>Artigo 67º</p>
<p>A adquisición dos graos superiores polas persoas funcionarias dos corpos e escalas de cada grupo poderá realizarse tamén mediante a superación de cursos de formación ou outros requisitos obxectivos que determine a Xunta de Galicia, de conformidade co disposto no artigo 13º, punto 11.</p>
<p>Artigo 68º</p>
<p>1. A Administración pública galega establecerá sistemas que permitan a avaliación do desempeño das súas empregadas e empregados.</p>
<p>A avaliación do desempeño é o procedemento a través do cal se mide e valora a conduta profesional e mais o rendemento ou o logro de resultados.</p>
<p>2. Os sistemas de avaliación do desempeño adecuaranse, en todo caso, a criterios de transparencia, obxectividade, imparcialidade e non-discriminación, e aplicaranse sen menoscabo dos dereitos das empregadas e empregados públicos.</p>
<p>3. A Administración pública galega determinará os efectos da avaliación na carreira profesional, na formación, na provisión de postos de traballo e na percepción das retribucións complementarias correspondentes.</p>
<p>4. A Xunta de Galicia articulará un sistema que, entre outros factores, terá en conta necesariamente:</p>
<p>a) O grao de satisfacción da cidadanía respecto dos servizos que lle presten.</p>
<p>b) A boa xestión e organización da estrutura administrativa, para o cal promoverá a utilización por parte do persoal directivo dos datos derivados da xestión para a toma de decisións.</p>
<p>c) A implicación en procesos innovadores e de boas prácticas a prol da excelencia.</p>
<p>d) A normalización e a racionalización de procesos.</p>
<p>e) O grao de cumprimento do Plan de normalización lingüística.</p>
<p>5. Nomearase unha comisión de avaliación do desempeño, cuxa composición e funcionamento se regulará por decreto do Consello da Xunta de Galicia, por proposta da consellería competente en materia de función pública. Poderase nomear máis dunha comisión de avaliación do desempeño cando así se considere necesario.</p>
<p>Capítulo IV</p>
<p>Réxime retributivo</p>
<p>Artigo 69º</p>
<p>1. As retribucións das persoas funcionarias son básicas e complementarias.</p>
<p>2. Son retribucións básicas:</p>
<p>a) O soldo, que se fixará en función do índice de proporcionalidade que se lle asigne a cada un dos grupos en que se organizan os corpos e escalas de persoal funcionario da comunidade.</p>
<p>b) Os trienios, consistentes nunha cantidade igual para cada grupo, por cada tres anos de servizo no corpo ou escala.</p>
<p>No caso de que unha persoa funcionaria preste os seus servizos sucesivamente en diferentes corpos, escalas, clases ou categorías de distinto grupo de clasificación, terá dereito a seguir percibindo os trienios percibidos nos grupos anteriores.</p>
<p>Cando a persoa funcionaria cambie de adscrición de grupo antes de completar un trienio, a fracción de tempo transcorrido considerarase como tempo de servizos prestados no novo grupo.</p>
<p>c) As pagas extraordinarias, que serán dúas ao ano por un importe mínimo cada unha delas dunha mensualidade de soldo e trienios, percibiranse os meses de xuño e decembro.</p>
<p>3. Son retribucións complementarias:</p>
<p>a) O complemento de destino correspondente ao nivel do posto que desempeñe. Este complemento figurará nas relacións de postos de traballo e será igual para todos os postos do mesmo nivel.</p>
<p>b) O complemento específico, destinado a retribuír as condicións particulares dalgúns postos de traballo en atención á súa especial dificultade técnica, dedicación, responsabilidade, incompatibilidade, perigosidade ou penosidade. En ningún caso poderá asignarse máis dun complemento específico a cada posto de traballo.</p>
<p>c) O complemento de produtividade, destinado a retribuír o especial rendemento, a actividade extraordinaria, o interese ou a iniciativa con que a persoa funcionaria desempeñe o seu traballo.</p>
<p>A súa contía global non poderá exceder unha porcentaxe sobre os custos totais de persoal de cada programa e de cada órgano que se determinará na Lei de orzamentos. O responsable da xestión de cada programa de gasto, dentro das correspondentes dotacións orzamentarias, determinará, de acordo coa normativa establecida na Lei de orzamentos, a contía individual que lle corresponda, se é o caso, a cada persoa funcionaria.</p>
<p>A súa asignación realizarase conforme criterios obxectivos establecidos regulamentariamente coa necesaria información e participación das persoas representantes do persoal. Para isto terase especialmente en consideración a cualificación emitida pola comisión de avaliación do desempeño respecto da unidade administrativa de que se trate, todo isto de acordo co previsto no artigo 68º desta lei.</p>
<p>En calquera caso, as cantidades que perciba cada persoa funcionaria por este concepto serán de coñecemento público das demais persoas funcionarias do departamento e organismo interesado, así como das persoas representantes sindicais.</p>
<p>d) As gratificacións por servizos extraordinarios, fóra da xornada normal, que en ningún caso poderán ser fixas na súa contía e periódicas na súa percepción.</p>
<p>4. As persoas funcionarias percibirán as indemnizacións correspondentes por razón de servizo.</p>
<p>Artigo 70º</p>
<p>1. As contías das retribucións básicas das letras a) e b) do punto 2 do artigo 69 desta lei serán iguais para cada un dos grupos en que se clasifican os corpos ou as escalas. Así mesmo, as contías das pagas extraordinarias serán iguais para cada un dos grupos de clasificación segundo o nivel do complemento de destino que perciban.</p>
<p>O soldo das persoas funcionarias do grupo A non poderá exceder en máis de tres veces o soldo das persoas funcionarias do grupo E.</p>
<p>2. A contía das retribucións básicas, dos complementos de destino asignados a cada posto de traballo e dos complementos específicos e de produtividade, se é o caso, deberá reflectirse para cada exercicio orzamentario na correspondente lei de orzamentos da comunidade autónoma.</p>
<p>Artigo 71º</p>
<p>Os postos de traballo que exixan o mesmo nivel de titulación e que teñan no seu exercicio similar grao de dificultade terán os mesmos complementos de destino e específico se son semellantes as condicións de traballo.</p>
<p>Artigo 72º</p>
<p>O persoal laboral será retribuído conforme o previsto na súa normativa e nos convenios colectivos, procurándose mediante un convenio-marco ou outros instrumentos a igualdade de retribucións para as tarefas que supoñan unhas mesmas condicións de preparación e unhas mesmas funcións.</p>
<p>Artigo 73º</p>
<p>No desenvolvemento e aplicación dos preceptos incluídos neste capítulo, así como nos de toda a política retributiva da Xunta de Galicia, deberanse ter en conta os artigos 39 e 40 da Lei 7/2004, do 16 de xullo.</p>
<p>Capítulo V</p>
<p>Licenzas, vacacións e permisos</p>
<p>Artigo 74º</p>
<p>Poderanse conceder licenzas nos seguintes casos e condicións:</p>
<p>1. Por matrimonio, a persoa funcionaria terá dereito a unha licenza retribuída de quince días naturais ininterrompidos.</p>
<p>2. Por embarazo, nas condicións e duración previstas na lexislación xeral.</p>
<p>3. Por asuntos propios poderanse conceder licenzas sen retribución dunha duración acumulada que non poderá exceder os tres meses cada dous anos. A concesión de licenzas por asuntos propios subordinarase, en todo caso, ás necesidades do servizo.</p>
<p>4. As licenzas por enfermidade fixaranse de acordo co réxime da Seguridade Social a que pertenza a persoa funcionaria.</p>
<p>5. Poderanse conceder licenzas para a realización de estudos sobre materias directamente relacionadas coa Administración Pública, logo do informe favorable da persoa xerarquicamente superior, e a persoa funcionaria terá dereito a percibir as retribucións básicas e mais o complemento familiar.</p>
<p>Artigo 75º</p>
<p>1. O persoal funcionario terá dereito, por ano completo de servizos, a gozar de vacacións retribuídas dun mes natural ou de vinte e dous días hábiles anuais ou dos días que correspondan proporcionalmente ao tempo de servizos efectivos.</p>
<p>2. Así mesmo, terá dereito a un día hábil adicional ao cumprir quince anos de servizo, ao que lle engadirá un día hábil máis ao cumprir os vinte, vinte e cinco e trinta anos de servizo, respectivamente, ata un total de vinte e seis días hábiles por ano natural.</p>
<p>Este dereito farase efectivo a partir do ano natural seguinte ao do cumprimento dos anos de servizo sinalados no parágrafo anterior.</p>
<p>3. Para os efectos previstos neste artigo, non se considerarán como días hábiles os sábados, sen prexuízo das adaptacións que se establezan para os horarios especiais.</p>
<p>4. No caso de que o período de vacacións coincida co permiso previsto no número 4 do artigo 76º, a persoa interesada terá dereito á fixación dun período alternativo.</p>
<p>5. O calendario de vacacións elaborarase anualmente, tendo en conta as necesidades dos servizos, oídos os órganos de representación das persoas funcionarias.</p>
<p>Recoñécese o dereito á elección do período de vacacións a favor das mulleres xestantes e a preferencia de elección de mulleres e homes con fillas ou fillos menores de doce anos ou maiores dependentes ao seu coidado.</p>
<p>6. Os permisos de maternidade, paternidade e lactación, así como os períodos de incapacidade temporal derivados do embarazo, poderanse acumular ao período de vacacións, mesmo despois do remate do ano natural a que aquelas correspondan.</p>
<p>Artigo 76º</p>
<p>1. Concederanse permisos polas seguintes causas xustificadas:</p>
<p>a) Polo falecemento, accidente ou enfermidade grave dun familiar dentro do primeiro grao de consanguinidade ou afinidade, tres días hábiles cando o suceso se produza na mesma localidade e cinco días hábiles cando sexa en distinta localidade.</p>
<p>Cando se trate do falecemento, accidente ou enfermidade grave dun familiar dentro do segundo grao de consanguinidade ou afinidade, o permiso será de dous días hábiles cando o suceso se produza na mesma localidade e de catro días hábiles cando sexa en distinta localidade.</p>
<p>b) Por traslado de domicilio sen cambio de residencia, un día na mesma localidade e dous días se hai cambio de localidade. Se a unidade familiar está integrada por dúas ou máis persoas membros, o permiso será de dous días sen cambio de localidade e de catro se existe cambio.</p>
<p>c) Para realizar funcións sindicais, de formación sindical ou de representación do persoal, nos termos legalmente establecidos.</p>
<p>d) Para concorrer a exames finais e demais probas definitivas de aptitude, durante os días da súa realización.</p>
<p>e) Por lactación dunha filla ou fillo menor de doce meses, a funcionaria terá dereito a unha hora de ausencia do traballo, que poderá dividir en dúas fraccións. Este dereito poderase substituír por unha redución da xornada normal en media hora ao inicio e ao final da xornada, ou ben nunha hora ao inicio ou ao final da xornada. Este dereito poderá ser exercido indistintamente polas persoas proxenitoras, no caso de que ambas traballen.</p>
<p>Igualmente, poderase substituír o tempo de lactación por un permiso retribuído que acumule en xornadas completas o tempo correspondente, ou ben por un crédito de horas, podéndose aproveitar, en ambos os casos, en calquera momento, despois do gozo do permiso de maternidade.</p>
<p>A cantidade de horas incluídas no crédito será o resultado de contabilizar o total de horas a que se tería dereito se se dispuxese do permiso de lactación na súa modalidade dunha hora de ausencia.</p>
<p>Este permiso incrementarase proporcionalmente nos casos de parto múltiple.</p>
<p>Nos supostos de adopción ou acollemento, este dereito computarase durante o primeiro ano desde a resolución xudicial ou administrativa de adopción ou acollemento.</p>
<p>f) Por nacemento de fillas e fillos prematuros ou que por calquera outra causa deban permanecer no hospital a continuación do parto, a funcionaria ou funcionario terá dereito a ausentarse do traballo durante un máximo de dúas horas diarias e percibirá as retribucións íntegras.</p>
<p>g) Por razóns de garda legal, cando o persoal funcionario teña o coidado directo dalgún menor de doce anos, de persoa maior que requira especial dedicación ou dunha persoa con discapacidade que non desempeñe actividade retribuída, terá dereito a unha redución dun terzo ou un medio da xornada de traballo, coa diminución proporcional das súas retribucións.</p>
<p>Terá o mesmo dereito o persoal funcionario que precise encargarse do coidado directo dun familiar ata o segundo grao de consanguinidade ou afinidade que, por razóns de idade, accidente ou enfermidade, non se poida valer por si mesmo e que non desempeñe actividade retribuída.</p>
<p>h) As funcionarias embarazadas terán dereito a ausentarse do traballo para a realización de exames prenatais e técnicas de preparación ao parto polo tempo necesario para a súa práctica e logo de xustificación da súa necesidade de realización dentro da xornada de traballo.</p>
<p>i) O persoal funcionario terá dereito a un permiso retribuído para tratamentos de fecundación asistida polo tempo necesario para a súa práctica, con aviso previo e xustificación da necesidade de realización dentro da xornada de traballo. Se fose necesario o desprazamento, o permiso será de dous días.</p>
<p>j) Para acompañar a súa ou o seu cónxuxe ou parella en análoga relación de afectividade a tratamentos de fecundación asistida, a exames prenatais e a técnicas de preparación ao parto, o persoal funcionario terá dereito a un permiso retribuído en idénticos termos e condicións de exercicio que os previstos para estes permisos.</p>
<p>k) Nos supostos de accidente ou enfermidade moi grave da ou do cónxuxe, parella en análoga relación de afectividade, familiares en primeiro grao, persoas acollidas ou familiares que convivan na mesma casa, e para atender ao seu coidado, o persoal funcionario terá dereito a un permiso retribuído cunha duración máxima de trinta días naturais. Cada accidente ou enfermidade xerará un único permiso, que, dentro da duración máxima de trinta días, se poderá utilizar de maneira separada ou acumulada.</p>
<p>l) Por ser preciso atender o coidado dun familiar de primeiro grao, o persoal funcionario terá dereito a solicitar unha redución de ata o 50% da xornada laboral, con carácter retribuído, por razóns de enfermidade moi grave e polo prazo máximo dun mes, prorrogable en circunstancias excepcionais e atendendo á extrema gravidade da enfermidade padecida, ata un período máximo de dous meses.</p>
<p>Se houbese máis dunha persoa titular deste dereito polo mesmo feito causante, o tempo de gozo desta redución poderase ratear entre elas, respectando, en todo caso, o prazo máximo dun mes ou, se é o caso, o de dous meses.</p>
<p>m) O persoal funcionario terá dereito a ausentarse para acompañar ás revisións médicas as fillas e os fillos e as persoas maiores ao seu cargo polo tempo necesario, con aviso previo e xustificación da necesidade de realización dentro da xornada de traballo.</p>
<p>2. Poderase conceder permiso polo tempo indispensable para o cumprimento dun deber inescusable de carácter público ou persoal e por deberes relacionados coa conciliación da vida familiar e laboral.</p>
<p>3. Poderase dispoñer de ata nove días ao ano, como máximo, de permiso para asuntos persoais sen xustificación, atendendo sempre ás necesidades do servizo. Así mesmo, terase dereito ao gozo de dous días adicionais ao cumprir o sexto trienio, que se incrementará nun día adicional por cada trienio cumprido a partir do oitavo.</p>
<p>4. En todo caso, concederanse os seguintes permisos:</p>
<p>a) Permiso por parto: terá unha duración de dezaseis semanas ininterrompidas. Este permiso ampliarase en dúas semanas máis no suposto de discapacidade da filla ou fillo, e por cada filla ou fillo a partir do segundo, nos supostos de parto múltiple. O permiso distribuirase á opción da funcionaria sempre que seis semanas sexan inmediatamente posteriores ao parto. No caso de falecemento da nai, a outra persoa proxenitora poderá facer uso da totalidade ou, se é o caso, da parte que reste do permiso.</p>
<p>Malia o anterior, e sen prexuízo das seis semanas inmediatas posteriores ao parto de descanso obrigatorio para a nai, no caso de que ambos os proxenitores traballen, a nai, ao iniciarse o período de descanso por maternidade, poderá optar por que a outra persoa proxenitora goce dunha parte determinada e ininterrompida do período de descanso posterior ao parto, ben de forma simultánea ou sucesiva co da nai. A outra persoa proxenitora poderá seguir gozando do permiso de maternidade inicialmente cedido, aínda que no momento previsto para a reincorporación da nai ao traballo esta se atope en situación de incapacidade temporal.</p>
<p>Nos casos de gozo simultáneo de períodos de descanso, a suma destes non poderá exceder as dezaseis semanas ou as que correspondan no caso de discapacidade da filla ou fillo ou de parto múltiple.</p>
<p>Este permiso poderase gozar a xornada completa ou a tempo parcial, cando as necesidades do servizo o permitan, e nos termos que regulamentariamente se determinen.</p>
<p>Nos casos de parto prematuro e naqueles en que, por calquera outra causa, a neonata ou neonato deba permanecer no hospital a continuación do parto, este permiso ampliarase en tantos días como a neonata ou neonato permaneza no hospital, cun máximo de trece semanas adicionais.</p>
<p>Durante o gozo deste permiso poderase participar nos cursos de formación que convoque a Administración.</p>
<p>b) Permiso por adopción ou acollemento, tanto preadoptivo como permanente ou simple: terá unha duración de dezaseis semanas ininterrompidas. Este permiso ampliarase en dúas semanas máis no suposto de discapacidade da ou do menor adoptado ou acollido e por cada filla ou fillo, a partir da ou do segundo, nos supostos de adopción ou acollemento múltiple.</p>
<p>O cómputo do prazo contarase á elección da persoa funcionaria, a partir da decisión administrativa ou xudicial do acollemento ou a partir da resolución xudicial pola que se constitúa a adopción, sen que un mesmo menor poida dar, en ningún caso, dereito a varios períodos de gozo deste permiso.</p>
<p>No caso de que ambos os proxenitores traballen, o permiso distribuirase á opción dos interesados, que poderán gozalo de forma simultánea ou sucesiva, sempre en períodos ininterrompidos.</p>
<p>Nos casos de gozo simultáneo de períodos de descanso, a suma destes non poderá exceder as dezaseis semanas ou as que correspondan en caso de adopción ou acollemento múltiple e de discapacidade da ou do menor en adopción ou en acollida.</p>
<p>Este permiso poderase gozar a xornada completa ou a tempo parcial, cando as necesidades do servizo o permitan, e nos termos que regulamentariamente se determinen.</p>
<p>Se fose necesario o desprazamento previo das persoas proxenitoras ao país de orixe da ou do menor en adopción ou acollida, nos casos de adopción ou acollemento internacional, terase dereito, ademais, a un permiso de ata tres meses de duración, e durante este período percibiranse exclusivamente as retribucións básicas, podendo gozar delas de forma fraccionada, sempre que non se superen os tres meses.</p>
<p>Con independencia do permiso de ata tres meses previsto no parágrafo anterior e para o suposto previsto no devandito parágrafo, o permiso por adopción ou acollemento, tanto preadoptivo como permanente ou simple, poderase iniciar ata catro semanas antes da resolución xudicial pola que se constitúa a adopción ou a decisión administrativa ou xudicial do acollemento.</p>
<p>Durante o gozo deste permiso poderase participar nos cursos de formación que convoque a Administración.</p>
<p>Os supostos de adopción ou acollemento, tanto preadoptivo como permanente ou simple, previstos neste artigo serán os que así se establezan na normativa aplicable na Comunidade Autónoma de Galicia, e o acollemento simple deberá ter unha duración non inferior a un ano.</p>
<p>c) Permiso por paternidade polo nacemento, acollemento ou adopción dunha filla ou fillo: terá unha duración de vinte e nove días naturais, que gozará o pai funcionario a partir da data de nacemento, da decisión administrativa ou xudicial de acollemento ou da resolución xudicial pola que se constitúa a adopción. No caso de parto, acollemento ou adopción múltiple, o permiso será de trinta e cinco días naturais.</p>
<p>Nos supostos de adopción ou acollemento, se ambas as persoas proxenitoras fosen persoal ao servizo da Administración pública galega, o permiso poderase distribuír á opción da parte interesada, que poderán gozalo de forma simultánea ou sucesiva, sempre en períodos ininterrompidos, respectando en todo caso o prazo de duración.</p>
<p>Este permiso é independente do gozo compartido dos permisos previstos nas letras a) e b).</p>
<p>A nai poderá gozar deste permiso de paternidade a continuación dos permisos previstos nas letras a) e b) nos seguintes supostos:</p>
<p>-Cando o pai falecese antes da utilización íntegra do devandito permiso.</p>
<p>-Se a filiación paterna non estivese determinada.</p>
<p>-Cando as persoas proxenitoras non estivesen casadas nin estivesen unidas de feito en análoga relación de afectividade.</p>
<p>-Cando en resolución xudicial ditada en proceso de nulidade, separación ou divorcio, iniciado antes da utilización do permiso, se lle recoñecese á nai a garda da filla ou do fillo que acaba de nacer.</p>
<p>No suposto de matrimonio de mulleres ou de unións de feito en análoga relación de afectividade, ao ser unha delas a nai biolóxica, a que non o sexa terá dereito ao permiso de paternidade nos termos fixados nesta letra.</p>
<p>Nos casos previstos nas letras a), b) e c), o tempo transcorrido durante o gozo destes permisos computarase como de servizo efectivo para todos os efectos, garantíndose a plenitude de dereitos económicos do persoal funcionario durante todo o período de duración do permiso, e, se é o caso, durante os períodos posteriores ao gozo deste, se, de acordo coa normativa aplicable, o dereito a percibir algún concepto retributivo se determina en función do período de gozo do permiso.</p>
<p>As persoas funcionarias que fixesen uso do permiso por parto ou maternidade, paternidade e adopción ou acollemento terán dereito, así que finalice o período de permiso, a reintegrarse ao seu posto de traballo nos termos e nas condicións que non lles resulten menos favorables ao gozo do permiso, así como a beneficiarse de calquera mellora nas condicións de traballo a que puidesen ter dereito durante a súa ausencia.</p>
<p>d) Permiso por razón de violencia de xénero sobre o persoal funcionario: as faltas de asistencia do persoal funcionario vítima da violencia de xénero, totais ou parciais, terán a consideración de xustificadas polo tempo e nas condicións en que así o determinen os servizos sociais de atención ou de saúde, segundo proceda.</p>
<p>Así mesmo, o persoal funcionario vítima de violencia de xénero, para facer efectiva a súa protección ou o seu dereito á asistencia social integral, terá dereito á redución da xornada coa diminución proporcional da retribución ou á reordenación do tempo de traballo, a través da adaptación do horario, da aplicación do horario flexible ou doutras formas de ordenación do tempo de traballo que lle poida ser aplicable, nos termos que para estes supostos estableza a Administración da Comunidade Autónoma de Galicia.</p>
<p>Artigo 77º</p>
<p>As persoas funcionarias que exerzan o dereito de folga non terán dereito a percibir nin percibirán as retribucións correspondentes ao tempo que permanezan nesta situación, sen que a dedución de haberes que se efectúe teña, en ningún caso, carácter de sanción disciplinaria nin afecte o réxime respectivo das súas prestacións sociais.</p>
<p>Capítulo VI</p>
<p>Seguridade Social</p>
<p>Artigo 78º</p>
<p>O réxime de Seguridade Social e dereitos pasivos do persoal da Comunidade Autónoma de Galicia regularase pola normativa estatal que lle resulte de aplicación.</p>
<p>Artigo 79º</p>
<p>Faise extensivo ás persoas funcionarias da Comunidade Autónoma de Galicia o réxime disciplinario establecido pola normativa do Estado.</p>
<p>Para tal fin, un regulamento disciplinario regulará o procedemento sancionador, no cal se terán basicamente en conta os principios de eficacia e garantía.</p>
<p>Disposición adicional</p>
<p>Primeira.</p>
<p>Créanse na comunidade autónoma os seguintes corpos de persoal funcionario:</p>
<p>A) De Administración xeral:</p>
<p>1. Corpo superior de Administración da Xunta, do grupo A, que desempeñará funcións de natureza administrativa, de dirección, estudo, coordinación, inspección, control e programación.</p>
<p>2. Corpo de xestión de Administración da Xunta, do grupo B que realizará funcións de colaboración en actividades administrativas de nivel superior, así como tarefas propias de xestión administrativa que non correspondan ao nivel superior e sexan propias da titulación do grupo B.</p>
<p>3. Corpo administrativo da Xunta, do grupo C, que desenvolverá actividades administrativas de xestión, tramitación e colaboración preparatorias, complementarias e derivadas das funcións superiores.</p>
<p>4. Corpo auxiliar da Xunta, do grupo D, que realizará tarefas de taquigrafía, mecanografía, rexistro e despacho de correspondencia, cálculo, manexo de máquinas e outras funcións semellantes. Estas funcións seguiranas desempeñando aquelas persoas funcionarias que se acollan ao disposto na disposición adicional vixésimo segunda da Lei 30/1984, do 2 de agosto.</p>
<p>5. Corpo subalterno da Xunta, do grupo E, que desempeñará funcións ordinarias de vixilancia, custodia, repartición de correspondencia e documentación, transporte manual, central telefónica, reprografía e outras semellantes.</p>
<p>B) De Administración especial.</p>
<p>1. Corpo facultativo superior da Xunta, do grupo A, que realizará actividades profesionais para cuxo desempeño se precise unha titulación específica de índole superior.</p>
<p>2. Corpo facultativo de grao medio da Xunta, do grupo B, que exercerá funcións profesionais para cuxo desempeño se requira unha titulación específica de grao medio.</p>
<p>3. Corpo de axudantes facultativas e facultativos da Xunta, do grupo C, que desempeñará funcións de execución, colaboración e apoio aos corpos facultativos de grao superior e medio, no exercicio da súa específica titulación académica ou profesión.</p>
<p>4. Corpo de auxiliares técnicas e técnicos da Xunta, do grupo D, que realizará funcións específicas correspondentes ao seu nivel de titulación que non teñan carácter xeral ou común.</p>
<p>Segunda.</p>
<p>As persoas funcionarias transferidas do Estado á comunidade integraranse, por acordo da Xunta, nos corpos e escalas relacionados na disposición adicional primeira consonte as seguintes normas:</p>
<p>A) Nos corpos de Administración xeral:</p>
<p>1. No corpo superior de Administración da Xunta, as persoas funcionarias pertencentes a aqueles corpos e escalas para cuxo ingreso lles foi exixida a titulación académica requirida nesta lei para o ingreso no grupo A e que teñen ou tiveron atribuídas funcións semellantes ou equiparables ás do citado corpo.</p>
<p>2. No corpo de xestión de Administración da Xunta, as persoas funcionarias pertencentes a aqueles corpos ou escalas para cuxo ingreso lles foi exixida a titulación académica requirida nesta Lei para o ingreso no grupo B e que teñen ou tiveron atribuídas funcións semellantes ou equiparables ás do citado corpo.</p>
<p>3. No corpo administrativo da Xunta, as persoas funcionarias pertencentes a aqueles corpos ou escalas para cuxo ingreso lles foi exixida a titulación académica requirida nesta lei para o ingreso no grupo C, e que teñen ou tiveron atribuídas funcións semellantes ou equiparables ás do citado corpo.</p>
<p>4. No corpo auxiliar da Xunta, as persoas funcionarias pertencentes a aqueles corpos e escalas para cuxo ingreso lles foi exixida a titulación requirida nesta lei para ingreso no grupo D e que teñen ou tiveron funcións semellantes ou equiparables ás do citado corpo.</p>
<p>5. No corpo subalterno da Xunta, as persoas funcionarias pertencentes a aqueles corpos e escalas para cuxo ingreso lles foi exixida a titulación académica requirida nesta lei para o ingreso no grupo E e que teñen ou tiveron atribuídas funcións semellantes ou equiparables ás do citado corpo.</p>
<p>B) Nos corpos de Administración especial:</p>
<p>1. No corpo facultativo superior da Xunta, as persoas funcionarias ás cales lles foi exixida, para ingresaren no corpo ou escala de procedencia, a titulación académica requirida nesta lei para o ingreso no grupo A e que desempeñen funcións obxecto da súa profesión específica.</p>
<p>2. No corpo facultativo de grao medio da Xunta, as persoas funcionarias ás cales lles foi exixida, para ingresaren no corpo ou escala de procedencia, a titulación académica requirida nesta lei para o ingreso no grupo B e que desempeñen funcións obxecto da súa profesión específica.</p>
<p>3. No corpo de axudantes facultativas e facultativos da Xunta, as persoas funcionarias ás cales lles foi exixida, para ingresaren no corpo ou escala de procedencia, a titulación académica requirida nesta lei para o ingreso no grupo C e que desempeñen funcións obxecto da súa profesión específica.</p>
<p>4. No corpo de auxiliares técnicas e técnicos da Xunta, as persoas funcionarias ás cales lles foi exixida, para ingresaren no corpo ou escala de procedencia, a titulación académica requirida nesta lei para o ingreso no grupo D e que desempeñen funcións obxecto da súa profesión ou oficio específico.</p>
<p>Terceira.</p>
<p>1. Decláranse a extinguir todas as prazas transferidas non clasificadas nos diferentes corpos e escalas de persoal funcionario. O Consello da Xunta de Galicia procederá a integralas nos corpos ou escalas que exixan igual titulación académica e teñan as mesmas funcións, logo de informe do Consello Galego da Función Pública.</p>
<p>2. O persoal transferido como varios sen clasificar será clasificado mediante decreto que determinará, de acordo coa natureza das súas funcións e titulación académica exixida, a súa integración en corpos ou escalas de persoal funcionario da comunidade autónoma ou en cadros de persoal laboral, con recoñecemento da súa antigüidade.</p>
<p>3. Créase en cada corpo, escala ou especialidade de persoal funcionario ao servizo da Administración da Comunidade Autónoma de Galicia a correspondente escala ou subescala a extinguir, en que se integrarán as persoas funcionarias transferidas á comunidade autónoma ou procedentes doutras administracións públicas incorporadas a ela en virtude de oferta de emprego público ou de concursos permanentes de traslado que, ao entrar en vigor esta lei, teñan asignado pola súa Administración de orixe un índice de proporcionalidade correspondente a un determinado grupo dos establecidos no artigo 21º e carezan da titulación académica exixida para iso.</p>
<p>Cuarta.</p>
<p>1. No non previsto nesta lei, o persoal funcionario transferido da Administración da Seguridade Social determinado na disposición adicional décimo sexta da Lei 30/1984, do 2 de agosto, seguirase rexendo polas súas normas estatutarias, ata que se estableza o sistema de homologación co resto das persoas funcionarias.</p>
<p>2. O persoal da Seguridade Social regulado no Estatuto xurídico do persoal médico da Seguridade Social, no Estatuto do persoal auxiliar sanitario titular e auxiliar de clínica da Seguridade Social, no Estatuto do persoal non sanitario ao servizo das institucións sanitarias da Seguridade Social, así como o dos corpos e escalas sanitarias e de asesores médicos a que se refire a disposición adicional décimo sexta da Lei 30/1984, do 2 de agosto, rexeranse polos seus estatutos respectivos mentres non se dite a correspondente lexislación específica para adaptalos a esta lei, podendo ocupar os postos de traballo de ámbito sanitario de conformidade co que se determina nas correspondentes relacións de postos de traballo.</p>
<p>Quinta.</p>
<p>En desenvolvemento do disposto no artigo 17.2º da Lei 30/1984, do 2 de agosto, os funcionarios das corporacións locais da Comunidade Autónoma de Galicia que, no momento da entrada en vigor desta lei, estivesen desempeñando postos de traballo na Administración desta comunidade deberán optar, no prazo de tres meses desde a súa vixencia, por integrarse plenamente na organización da función pública autonómica e agruparanse nos corpos que proceda e, en todo caso, nos grupos establecidos no artigo 21º desta lei. De teren a condición de funcionarios con habilitación de carácter nacional, seralles de aplicación a lexislación vixente.</p>
<p>Sexta.</p>
<p>Os dereitos, deberes, responsabilidades e réxime disciplinario do persoal funcionario regularanse polo seu estatuto. Mentres, aplicarase a lexislación vixente.</p>
<p>Sétima.</p>
<p>1. Nas ofertas de emprego público reservarase unha cota non inferior ao 7% das vacantes para seren cubertas entre persoas con discapacidade cun grao de minusvalidez igual ou superior ao 33%, de modo que progresivamente se acade o 2% dos efectivos totais da Administración da Xunta de Galicia e dos seus organismos autónomos, sempre que superen as probas selectivas e que, no seu momento, acrediten o indicado grao de minusvalidez e a compatibilidade co desempeño das tarefas e funcións correspondentes, segundo se determine regulamentariamente.</p>
<p>2. A reserva farase sobre o cómputo total das vacantes incluídas na oferta de emprego público, e poderanse concentrar as prazas reservadas para persoas con discapacidade naquelas convocatorias que se refiran a corpos, escalas ou categorías cuxo desempeño se adapte mellor ás peculiaridades das persoas discapacitadas.</p>
<p>3. Cando da aplicación da porcentaxe resulten fraccións decimais redondearase por exceso para o seu cómputo.</p>
<p>4. Se as prazas reservadas e que foron cubertas polas persoas con discapacidade non acadasen a taxa do 3% das prazas convocadas, as prazas non cubertas acumularanse á cota do 7% da oferta seguinte, cun límite máximo do 12%.</p>
<p>5. Ao acadarse o obxectivo do 2% a que se refire o número 1 desta disposición, a porcentaxe mínima de reserva será do 5%, e non serán aplicables os números 3 e 4 desta disposición mentres a porcentaxe se manteña ou se incremente.</p>
<p>6. Poderanse realizar convocatorias independentes, non supeditadas ás ordinarias, nas cales as prazas estarán reservadas a persoas con discapacidade cun grao de minusvalidez igual ou superior ao 33%. As probas terán o mesmo contido e grao de exixencia que as que se realicen nas convocatorias ordinarias. En calquera caso, as persoas que participen na convocatoria deberán acreditar a discapacidade e o grao de minusvalidez. As prazas incluídas nestas convocatorias computaranse, en todo caso, na cota reservada na oferta de emprego público para a súa cobertura entre persoas con discapacidade.</p>
<p>7. Nas probas selectivas, incluíndo os cursos de formación ou os períodos de prácticas, estableceranse para as persoas con discapacidade con grao de minusvalidez igual ou superior ao 33% que o soliciten as adaptacións e os axustes razoables necesarios de tempo e medios para a súa realización, para asegurar que as persoas con discapacidade participan en condicións de igualdade.</p>
<p>8. Tras superar o proceso selectivo, as persoas que ingresen en corpos ou escalas de persoal funcionario ou categorías de persoal laboral da Administración autonómica e dos seus organismos autónomos e que fosen admitidas na convocatoria ordinaria con prazas reservadas para persoas con discapacidade poderanlle solicitar ao órgano convocante a alteración da orde de prelación para a escolla das prazas dentro do ámbito territorial que se determine na convocatoria, por motivos de dependencia persoal, dificultades de desprazamento ou outras análogas, que deberán ser debidamente acreditados. O órgano convocante decidirá a devandita alteración cando estea debidamente xustificada, e deberase limitar a realizar a mínima modificación na orde de prelación necesaria para posibilitar o acceso ao posto da persoa discapacitada.</p>
<p>Oitava.</p>
<p>De acordo co disposto no artigo 34 da Lei 31/1991, do 30 de decembro, de orzamentos xerais do Estado para 1992, poderáselle recoñecer, de conformidade co disposto na Lei 53/1984, do 26 de decembro, compatibilidade para o exercicio de actividades privadas ao persoal que desempeñe postos de traballo que comporten a percepción de complemento específico ou concepto equiparable sempre que a súa contía non supere o 30% da súa retribución básica, excluídos os conceptos que teñan a súa orixe na antigüidade. No suposto de que a contía de tal complemento supere o 30% referido, poderá concederse a compatibilidade sempre que a persoa interesada renuncie á percepción do complemento específico.</p>
<p>Novena.</p>
<p>As persoas funcionarias que, como consecuencia dos procesos de reasignación regulados no punto 6 do artigo 29º, sexan reasignadas pola consellería competente en materia de función pública a postos de traballo de menor nivel de complemento de destino do que tivesen no último posto que obtivesen por concurso terán dereito á percepción dun complemento persoal e transitorio equivalente á diferenza de retribucións entre ambos os dous postos, excepto, se é o caso, á produtividade.</p>
<p>Esta reasignación a postos de nivel inferior ao que estivesen desempeñando terá carácter de voluntaria para a persoa interesada.</p>
<p>O complemento persoal e transitorio percibirase ata que, de acordo co previsto nesta lei, obteñan posto de traballo polos procedementos legalmente establecidos, estando, por outra parte, obrigadas a participar nos correspondentes concursos que se convoquen.</p>
<p>Décima.</p>
<p>Os plans de emprego serán obxecto de negociación coas organizacións sindicais máis representativas, nos termos que establece a Lei 9/1987, do 12 de xuño, de órganos de representación, determinación das condicións de traballo e participación do persoal ao servizo das administracións públicas, sen prexuízo do previsto no seu artigo 34.</p>
<p>Décimo primeira.</p>
<p>As persoas funcionarias da Xunta de Galicia poderán ocupar un posto vacante de carácter eventual ou de similares ou equivalentes características ao que desempeñen na Administración en calquera ente ou empresa pública da Xunta de Galicia.</p>
<p>En tal caso, a persoa funcionaria quedará na situación de excedencia voluntaria por incompatibilidade, percibindo os haberes correspondentes ao posto de traballo que pase a ocupar, e no suposto de que reingrese á Administración autonómica terá dereito ao recoñecemento dese tempo para efectos de antigüidade e dereitos pasivos.</p>
<p>Décimo segunda.</p>
<p>De conformidade coa alínea d) do punto 2 do artigo 22º desta lei, o Consello da Xunta, mediante decreto, poderá establecer as titulacións equivalentes ás requiridas para o acceso ás distintas escalas creadas polo artigo 16 da Lei 15/1991, do 28 de decembro, de orzamentos xerais da comunidade autónoma galega para 1992, e pola Lei 12/1992, do 9 de novembro, de creación de determinadas escalas de persoal funcionario ao servizo da Xunta de Galicia.</p>
<p>Décimo terceira.</p>
<p>O persoal laboral fixo que preste os seus servizos en postos de traballo reservados a persoal funcionario poderá participar nas probas de acceso aos corpos e escalas a que figuren adscritos os postos correspondentes, sempre que posúan a titulación necesaria e reúnan os restantes requisitos exixidos.</p>
<p>As ditas probas de acceso convocaranse pola quenda de afectados polo artigo 15 da Lei 30/1984, do 2 de agosto, de medidas para a reforma da función pública (BOE do 3 de agosto), e polo artigo 27 desta lei.</p>
<p>Só poderá participar nestas probas o persoal laboral fixo que estea con carácter definitivo en postos de persoal funcionario, así como o persoal laboral que, atopándose na situación anterior, figure en situación de excedencia con dereito a reserva de posto de traballo conforme a normativa laboral aplicable. Non poderá participar o persoal afectado polas disposicións transitorias oitava e novena desta lei.</p>
<p>O persoal laboral que supere as probas de acceso quedará destinado nos mesmos postos de traballo que viña ocupando e poderá participar en concursos de traslados sen necesidade de permanecer dous anos no posto en que está destinado.</p>
<p>Décimo cuarta.</p>
<p>1. O persoal funcionario de carreira ao servizo da Administración da Comunidade Autónoma de Galicia procedente de corpos e escalas de asistentes sociais, integrado no corpo facultativo de grao medio da Xunta de Galicia, poderá voluntariamente optar por se integrar no corpo de xestión de Administración xeral da Xunta de Galicia ou ben por pasar a persoal laboral fixo ao servizo da Administración da Xunta de Galicia, na categoría de asistente social (17), do grupo II, do IV convenio colectivo único.</p>
<p>2. O persoal funcionario de carreira do corpo de condutoras, condutores, condutoras-mecánicas e condutores-mecánicos, grupos E ou D, ao servizo da Administración da Xunta de Galicia que se atopen desempeñando postos de traballo que aparecen reservados ao persoal laboral nas correspondentes relacións de postos de traballo poderán optar por se integrar como persoal laboral fixo da Administración da Xunta de Galicia nas categorías e nos grupos que correspondan.</p>
<p>3. Mediante orde da consellería competente en materia de función pública, regularanse os termos e as condicións para os efectos das opcións de integración previstas nesta disposición.</p>
<p>Décimo quinta.</p>
<p>Os convenios colectivos que regulen as condicións de traballo das empregadas e dos empregados públicos tenderán ao recoñecemento dos dereitos recoñecidos no título II da Lei 7/2004, do 16 de xullo, para a igualdade de mulleres e homes.</p>
<p>Décimo sexta.</p>
<p>O persoal que, con efectos anteriores ao 7 de outubro de 1996, tivese recoñecida a condición de indefinido na súa relación laboral por sentenza xudicial firme ou por resolución da Subsecretaría de Traballo e Asuntos Sociais do 24 de xullo de 1997 en virtude das previsións contidas no Plan de emprego do Instituto Nacional de Emprego terá os mesmos dereitos que o persoal laboral fixo.</p>
<p>Este persoal será obxecto de funcionarización mediante un procedemento selectivo que respecte os principios de igualdade, mérito e capacidade. O persoal que non participe ou que participando non supere o proceso de funcionarización conservará todos os seus dereitos como persoal laboral da Xunta de Galicia.</p>
<p>O proceso de funcionarización deberase iniciar no prazo máximo de doce meses a partir da entrada en vigor desta lei.</p>
<p>Décimo sétima.</p>
<p>O persoal funcionario de carreira que, a partir da entrada en vigor da Lei orgánica 1/1981, do 6 de abril, pola que se aprobou o Estatuto de autonomía para Galicia, desempeñe ou tivese desempeñado durante máis de dous anos continuados ou tres con interrupción postos de traballo como directora ou director xeral ou persoa xerarquicamente superior, directora ou director xerente de órganos ou entidades públicas ou postos na Administración pública incluídos no ámbito de aplicación da Lei de incompatibilidades de altos cargos, percibirá desde a súa reincorporación ao servizo activo e mentres se manteña esta situación, o complemento de destino correspondente ao posto de traballo que desempeñen ou, se é o caso, ao do seu grao persoal, incrementado na cantidade necesaria para igualalo ao valor do complemento de destino, ou concepto equivalente que a Lei de orzamentos xerais do Estado fixe para as directoras e os directores xerais, e a suma de ambos os conceptos non poderá ser inferior ao </p>
<p>importe do complemento de destino que perciban as persoas funcionarias que acrediten o nivel máximo establecido legalmente.</p>
<p>Décimo oitava.</p>
<p>As referencias que nesta lei se efectúan a minusválidos e ás persoas con minusvalidez entenderanse realizadas a persoas con discapacidade.</p>
<p>Décimo novena.</p>
<p>O persoal funcionario ou estatutario que acceda ao desempeño de postos directivos será declarado no seu posto de orixe na situación administrativa de servizos especiais. O desempeño dos servizos prestados nos citados postos será computado para os procesos de selección e provisión como prestados na praza de orixe, así como para os efectos de trienios e determinación do grao de desenvolvemento profesional.</p>
<p>Disposición transitoria</p>
<p>Primeira.</p>
<p>No prazo máximo de doce meses desde a entrada en vigor desta lei, a Xunta de Galicia convocará as probas selectivas para a realización dun proceso de funcionarización do persoal laboral fixo que ocupe prazas que, pola natureza das súas funcións, deban ser ocupadas por persoal funcionario, logo da valoración, a clasificación e a determinación dos postos de traballo afectados, que será aprobada polo Consello da Xunta de Galicia.</p>
<p>As probas selectivas que se realicen no marco do proceso de funcionarización respectarán, en todo caso, os principios de igualdade, mérito e capacidade e valorarán, entre outros méritos, o tempo de servizos prestados como persoal laboral nos postos obxecto de funcionarización.</p>
<p>Segunda.</p>
<p>O persoal funcionario que ocupe postos que antes da entrada en vigor desta lei estivesen clasificados como de libre designación e que, posteriormente, deixen de ter esta forma de cobertura seguirá a ocupar os mesmos postos de traballo ata a provisión destes, aínda que se poderá dispoñer discrecionalmente o seu cesamento antes da devandita provisión.</p>
<p>No caso do cesamento a que se refire o parágrafo anterior, poderase cubrir o posto de traballo con outra empregada ou empregado público de xeito provisional, mediante adscrición ou comisión de servizos, que rematará cando se provexa definitivamente a praza.</p>
<p>Terceira.</p>
<p>O disposto no artigo 10.4 será aplicable para as declaracións xudiciais de indefinición que se produzan tras a entrada en vigor desta lei de reforma. Non obstante, no período máximo dun ano a partir da entrada en vigor da lei, deberanse realizar, se é o caso, os procesos de creación de prazas derivadas de declaracións xudiciais anteriores á devandita data. As prazas deberán ser cubertas polo oportuno sistema de selección ou provisión, no prazo máis breve posible.</p>
<p>Cuarta.</p>
<p>No prazo de seis meses desde a entrada en vigor desta lei, crearase unha escala específica adscrita á Consellería de Pesca para a realización das funcións encomendadas a esta no ámbito das corporacións de dereito público que ten tuteladas.</p>
<p>O persoal que prestase servizos nestas corporacións de acordo cos requisitos establecidos na lexislación laboral vixente poderá participar nas probas selectivas que se convoquen para o efecto para cubrir as prazas correspondentes á devandita escala. Nas citadas probas teranse en conta os servizos efectivos prestados polo antedito persoal dentro do respecto aos criterios constitucionais de mérito e capacidade.</p>
<p>Quinta.</p>
<p>As persoas funcionarias que como consecuencia da aplicación do réxime retributivo establecido na Lei 30/1984, do 2 de agosto, experimenten unha diminución das súas retribucións anuais terán dereito a un complemento persoal e transitorio pola diferenza, absorbible en futuras melloras, segundo os criterios que sinale a Lei de orzamentos da comunidade.</p>
<p>Sexta.</p>
<p>1. O persoal funcionario adquirirá o grao persoal previsto por esta lei a partir do 1 de xaneiro de 1985.</p>
<p>2. Aquelas persoas funcionarias que desempeñen durante un prazo de dous anos un posto de nivel superior ao do que se lles asigne no seu corpo ou escala adquirirán como grao persoal o superior dos que lle correspondan ao seu corpo ou escala.</p>
<p>3. Cando un posto de traballo resultase clasificado cun nivel superior a aquel con que foi transferido á persoa funcionaria que o viña desempeñando desde o 1 de xaneiro de 1985, este adquirirá o grao con que se clasifique o citado posto de traballo.</p>
<p>4. A persoa funcionaria que se considere prexudicada na asignación do seu grao persoal poderá solicitar a revisión de tal asignación conforme os criterios obxectivos baseados no tempo de servizos efectivos prestados no seu corpo ou escala e no nivel dos postos desempeñados. Para tal efecto, o órgano competente resolverá nun prazo máximo de dous meses, logo de informe da Comisión de persoal.</p>
<p>Sétima.</p>
<p>1. O persoal contratado laboral fixo que ocupe postos de traballo que, pola natureza das súas funcións, deben ser desempeñados por persoas funcionarias, poderá acceder á condición de persoal funcionario, se voluntariamente optase por isto, a través da superación dun concurso-oposición libre, en que se valorarán os servizos efectivos prestados, tendo en conta os criterios de mérito e capacidade.</p>
<p>2. A valoración dos servizos prestados aplicarase en tres convocatorias consecutivas e durante o seu tempo de tramitación. A puntuación alcanzada acumularase á obtida na fase de oposición, e o total constituirá á puntuación final do concurso-oposición. Será condición necesaria que en cada unha das probas e no curso selectivo de formación, se é o caso, se obteña a puntuación mínima, fixada nas bases da correspondente convocatoria, que acreditará a idoneidade da persoa candidata.</p>
<p>3. O persoal a que se refiren as alíneas anteriores que non supere o concurso-oposición nas tres convocatorias manterá coa Administración o seu vínculo laboral que lle outorga o dereito ao desempeño dun posto de traballo de análogas condicións e na mesma localidade onde veña prestando os seus servizos.</p>
<p>Oitava.</p>
<p>1. O persoal transferido polo Estado, tanto en réxime de contratación administrativa como interino, e o persoal interino seleccionado a través das oportunas probas convocadas pola Xunta, así como os contratados administrativos en situación de expectativa de acceso á función pública conforme o Decreto 57/1983, do 6 de abril, que estivesen en activo no momento de entrada en vigor da Lei 4/1988, e o que estivese ao servizo da Comunidade Autónoma de Galicia o 1 de maio de 1990, poderá acceder á condición de persoal funcionario mediante a participación e superación dun concurso-oposición libre, e na súa convocatoria deberanse respectar os criterios de mérito e capacidade e nel valoraranse os servizos efectivos prestados.</p>
<p>2. O persoal que non supere a devandita proba selectiva terá dereito á valoración dos servizos prestados noutras dúas convocatorias consecutivas e a continuar prestando servizos na Administración autonómica mentres non se realicen, mantendo a súa situación xurídica anterior. Tal situación non condicionará a consideración de vacante do posto de traballo que viñese desempeñando.</p>
<p>3. O persoal funcionario de carreira da Administración autonómica que reúna os requisitos necesarios poderá participar igualmente nas mesmas probas valorándoselle os servizos prestados e outros méritos.</p>
<p>Novena.</p>
<p>1. A puntuación obtida na valoración dos servizos prestados por todo o persoal a que se refiren as disposicións transitorias novena e décima en ningún caso poderá exceder o 45% da máxima acadable nas probas selectivas correspondentes, a razón do 0,75% por mes de servizos, e será aplicable de conformidade co establecido na disposición transitoria sétima, parágrafo 2.</p>
<p>2. A) O persoal interino e contratado administrativo que non supere o concurso-oposición nas tres convocatorias permanecerá prestando servizo na Administración autonómica coa condición de laboral fixo a extinguir e quedará na mesma localidade sempre que nesta exista vacante.</p>
<p>B) Ao devandito persoal e mais aos laborais que accedan á condición de persoal funcionario seranlles recoñecidos, para os efectos de trienios e antigüidade, os servizos prestados con anterioridade en calquera Administración pública.</p>
<p>C) O propio persoal, ao superar as probas selectivas, accederá á condición de persoal funcionario en postos base dentro do grupo en que se integre.</p>
<p>Para estes efectos, e sen prexuízo do establecido no artigo 29.3º desta lei, con posterioridade á realización da primeira proba de acceso, convocarase un concurso interno de traslados en que se ofertarán todas as vacantes.</p>
<p>3. Para evitar unha mobilidade contraria aos intereses do servizo en canto non se resolva o concurso a que alude a alínea anterior, o persoal que acceda á condición de persoal funcionario, así como o que se manteña na situación de interino ou a que corresponda a teor do establecido na disposición transitoria oitava, parágrafo 2º, continuará prestando servizo na mesma localidade e no mesmo posto en que o viña facendo.</p>
<p>Décima.</p>
<p>O réxime previsto na disposición transitoria sétima seralle de aplicación ao persoal a que se refire a transitoria cuarta desta lei.</p>
<p>A non-superación do concurso-oposición nas tres convocatorias preceptuadas na devandita lei determinará a vinculación laboral fixa do devandito persoal coa Administración pesqueira galega nos termos do número 3 da propia disposición sétima.</p>
<p>Décimo primeira.</p>
<p>1. A primeira oferta de emprego público, en que se incluirán as probas de acceso á condición de persoal funcionario previstas nas disposicións transitorias anteriores sétima e oitava, convocarase no prazo máximo de seis meses a partir da publicación da relación de postos de traballo a que se alude na disposición transitoria primeira.</p>
<p>2. Con anterioridade á realización da devandita oferta de emprego público convocarase un concurso para a provisión de todos os postos de traballo que, de acordo coa relación deles, non estean ocupados por persoas funcionarias, valorándose especialmente os servizos prestados na Administración autonómica. Só poderán participar no concurso as persoas funcionarias que na data da convocatoria estean desempeñando un posto de traballo na Administración autonómica.</p>
<p>Décimo segunda.</p>
<p>Para os efectos do previsto no artigo 29º.2, segundo parágrafo, o requisito referido á exixencia dos diplomas necesarios para acceder aos postos mencionados no citado parágrafo aplicarase a partir do primeiro de xullo de 1996.</p>
<p>Décimo terceira.</p>
<p>Sen prexuízo do disposto no artigo 44º.1, durante os catro anos seguintes á publicación desta lei só poderán participar nos concursos de provisión de vacantes os funcionarios da Comunidade Autónoma de Galicia así como os que estean ao seu servizo.</p>
<p>Décimo cuarta.</p>
<p>Dentro do marco das medidas de redución da temporalidade e co obxecto de aumentar a estabilidade no emprego público na Administración xeral da Xunta de Galicia, a comunidade autónoma galega desenvolverá, por unha soa vez por praza, un proceso selectivo de carácter extraordinario para a substitución de emprego interino ou temporal por emprego fixo.</p>
<p>Seralles aplicable a estes procesos o disposto no artigo 63º.2 desta lei.</p>
<p>O proceso afectará aquelas prazas que estean cubertas, interina ou temporalmente, con anterioridade ao 1 de xaneiro de 2005 e que continúen, temporal ou interinamente, cubertas no momento da convocatoria.</p>
<p>As prazas que no momento da entrada en vigor desta disposición estean na situación prevista no parágrafo anterior reservaranse para a súa oferta nos procesos extraordinarios que se realicen.</p>
<p>Os procesos selectivos respectarán, en todo caso, os principios de igualdade, mérito, capacidade e publicidade e efectuaranse polo sistema de concurso-oposición aberto.</p>
<p>O contido das probas gardará relación cos procedementos, as tarefas e as funcións habituais dos postos obxecto de cada convocatoria. Na fase de concurso poderanse valorar, entre outros méritos, o tempo de servizos prestados nas administracións públicas e a experiencia nos postos de traballo obxecto da convocatoria.</p>
<p>A valoración de méritos das persoas que superasen a fase de oposición só poderá outorgar unha puntuación proporcionada, que non determinará por si mesma o resultado do proceso selectivo.</p>
<p>Disposición derradeira</p>
<p>Autorízase a Xunta de Galicia para ditar as normas de carácter regulamentario e demais disposicións que sexan necesarias en desenvolvemento desta lei.</p>

