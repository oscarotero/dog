---
date: '2020-12-22'
id: G0181-141220-0003
page: 50289
number: 256
agency: Axencia Galega de Infraestruturas
section: VI. Anuncios. a) Administración autonómica.
title: >-
  RESOLUCIÓN do 9 de decembro de 2020, da Área de Planificación e Proxectos,
  pola que se fai pública a aprobación do expediente de información pública de
  mellora da capacidade do enlace da vía de altas prestacións (VAP) AG-41 coa
  PO-504 en Sanxenxo (clave PO/18/119.01).
range: Resolución
url: >-
  https://www.xunta.gal/dog/Publicados/2020/20201222/AnuncioG0181-141220-0003_gl.html
---
<p>A Dirección da Axencia Galega de Infraestruturas, por delegación da conselleira de Infraestruturas e Mobilidade (Orde do 7 de setembro de 2017, <em>Diario Oficial de Galicia </em>do 20 de setembro), ditou o 9 de decembro de 2020 a seguinte resolución:</p>
    <p>«Resolución pola que se aproba o expediente de información pública do proxecto de construción de mellora da capacidade do enlace da VAP AG-41 coa PO-504 en Sanxenxo, de clave PO/18/119.01.</p>
    <p>Antecedentes de feito:</p>
    <p>Primeiro. A actuación que se propón busca mellorar a capacidade do ramal de enlace de saída da VG-4.1 en dirección a Sanxenxo, para o cal se proxecta a modificación do ramal existente partindo da estrutura sobre a actual PO-504, desenvolvendo un ramal cun raio de xiro adecuado e ampliando a calzada no treito da estrada entre a glorieta do enlace de Sanxenxo e da PO-504, tamén se elimina o stop existente e dótase dun carril adicional, o que permite aumentar a capacidade e a mellora considerable do fluxo do tráfico. </p>
    <p>A solución é compatible co futuro desdobramento da VG-4.1 recollido no proxecto de trazado de desdobramento da VG-4.1 (AG-41)-A Lanzada (PO-550), de clave PO/08/146.00.</p>
    <p>Segundo. No <em>Diario Oficial de Galicia </em>núm. 45, do 6 de marzo de 2020, publicouse o Anuncio do 20 de febreiro de 2020 polo que se somete ao trámite de información pública o proxecto de construción de mellora da capacidade do enlace da VAP AG-41 coa PO-504 en Sanxenxo, de clave PO/18/119.01, así como a relación individual de bens, dereitos e propietarios afectados polo proxecto de referencia.</p>
    <p>Terceiro. As administracións afectadas emitiron os correspondentes informes e no trámite de información pública non se formularon alegacións. </p>
    <p>Fundamentos de dereito:</p>
    <p>Primeiro. A conselleira de Infraestruturas e Mobilidade é competente para resolver os expedientes de información pública en materia de estradas e informes das administracións afectadas, de acordo co Decreto 26/2019, do 7 de marzo, polo que se establece a estrutura orgánica da Consellería de Infraestruturas e Mobilidade. Esta competencia atópase delegada na persoa titular da Dirección da Axencia Galega de Infraestruturas, segundo o artigo 8.1.b) da Orde do 7 de setembro de 2017 sobre delegación de competencias no secretario xeral técnico e noutros órganos e entidades públicas adscritos a esta consellería (DOG núm. 179, do 20 de setembro).</p>
    <p>Segundo. De acordo co establecido no artigo 21 da Lei 8/2013, do 28 de xuño, de estradas de Galicia, o mencionado proxecto de construción someteuse ao trámite de información pública, durante un período de trinta (30) días hábiles, contados a partir do seguinte ao da publicación deste anuncio no <em>Diario Oficial de Galicia.</em></p>
    <p>Terceiro. Que simultaneamente ao trámite sinalado no parágrafo anterior e para os efectos previstos no artigo 56.1 do Regulamento de expropiación forzosa, someteuse á información pública a relación individual de bens, dereitos e propietarios afectados pola realización da obra correspondente.</p>
    <p>De acordo con todo o exposto e tras os informes e certificados presentados, </p>
    <h2>RESOLVO:</h2>
    <p>Aprobar o expediente de información pública do proxecto de construción de mellora da capacidade do enlace da VAP AG-41 coa PO-504 en Sanxenxo, de clave PO/18/119.01.</p>
    <p>Contra esta resolución, que pon fin á vía administrativa, poderase interpor recurso contencioso-administrativo ante a Sala do Contencioso-Administrativo do Tribunal Superior de Xustiza de Galicia, no prazo de dous meses, contados desde o día seguinte ao da publicación desta resolución no <em>Diario Oficial de Galicia,</em> de conformidade co establecido nos artigos 10, 14 e 46.1 da Lei 29/1998, do 13 de xullo, reguladora da xurisdición contencioso-administrativa».</p>
    <p>O que se fai público para xeral coñecemento.</p>
    <p>Santiago de Compostela, 9 de decembro de 2020</p>
    <footer><p>Carlos Lefler Gullón<br>Xefe da Área de Planificación e Proxectos</p></footer>

