---
date: '2020-12-22'
id: G0003-161220-0007
page: 50231
number: 256
agency: Servizo Galego de Saúde
section: IV. Oposicións e concursos.
title: >-
  RESOLUCIÓN do 21 de decembro de 2020, da Dirección Xeral de Recursos Humanos,
  pola que se modifica a Resolución do 13 de decembro de 2019 pola que se
  convoca concurso-oposición para o ingreso en diversas categorías de persoal
  sanitario de formación profesional.
range: Resolución
url: >-
  https://www.xunta.gal/dog/Publicados/2020/20201222/AnuncioG0003-161220-0007_gl.html
---
<p>O Decreto 161/2018, do 5 de decembro, polo que se aproba a oferta de emprego público correspondente a diversas categorías de persoal estatutario do Servizo Galego de Saúde para o ano 2018 (<em>Diario Oficial de Galicia</em> núm. 239, do 17 de decembro), e o Decreto 30/2019, do 14 de marzo, polo que se aproba a oferta de emprego público correspondente a diversas categorías de persoal estatutario do Servizo Galego de Saúde para o ano 2019 (<em>Diario Oficial de Galicia</em> núm. 62, do 29 de marzo), autorizaron a convocatoria de trescentas cinco (305) prazas das categorías de persoal sanitario de formación profesional.</p>
    <p>Pola Resolución do 13 de decembro de 2019, da Dirección Xeral de Recursos Humanos (<em>Diario Oficial de Galicia</em>, núm. 245, do 26 de decembro), convocouse concurso oposición para o ingreso en tales categorías.</p>
    <p>O Decreto 220/2020, do 3 de decembro, polo que se aproba a oferta de emprego público correspondente a diversas categorías de persoal estatutario do Servizo Galego de Saúde para o ano 2020 (DOG núm. 254, do 18 de decembro, corrección de erros no DOG núm. 255, do 21 de decembro) autoriza a convocatoria de dez (10) novas prazas da categoría de técnico/a en farmacia.</p>
    <p>En consecuencia, non tendo sido publicada a relación de aspirantes admitidos/as nas citadas probas, razóns organizativas, asistenciais e de eficiencia na xestión dos procesos de selección fan oportuna a tramitación dun único proceso ampliando o número de prazas convocadas, na categoría de técnico/a en farmacia, coas resultantes da aprobación do Decreto de oferta de emprego público para o ano 2020. </p>
    <p>En virtude do exposto, este centro directivo, logo do seu tratamento na Mesa Sectorial de Negociación e no uso das competencias que lle atribúe o artigo 18.1.c) do Decreto 137/2019, do 10 de outubro, polo que se establece a estrutura orgánica do Servizo Galego de Saúde (<em>Diario Oficial de Galicia</em> núm. 208, do 31 de outubro),</p>
    <h2>RESOLVE:</h2>
    <p>Primeiro. Modificar o anexo I da Resolución do 13 de decembro de 2019, da Dirección Xeral de Recursos Humanos, pola que se convoca concurso-oposición para o ingreso en diversas categorías de persoal sanitario de formación profesional (<em>Diario Oficial de Galicia</em> núm. 245, do 26 de decembro).</p>
    <p>O número de prazas que se convoca neste proceso selectivo é o que se indica no anexo desta resolución, con expresión diferenciada das prazas polo seu sistema de acceso.</p>
    <p>Segundo. Reabrir o prazo dun mes contado a partir do día seguinte ao da publicación desta resolución no <em>Diario Oficial de Galicia</em> para a presentación de solicitudes de participación neste proceso na categoría de técnico/a en farmacia.</p>
    <p>As persoas aspirantes da categoría de técnico/a en farmacia que tiveran presentado a solicitude de participación neste proceso no prazo de inscrición comprendido entre o 27 de decembro de 2019 e o 31 de xaneiro de 2020 non terán que presentar nova instancia de participación nin achegar ningunha documentación.</p>
    <p>Aquelas persoas aspirantes da categoría de técnico/a en farmacia que tiveran presentado a solicitude de participación neste proceso no prazo de inscrición comprendido entre o 27 de decembro de 2019 e o 31 de xaneiro de 2020 e desexen modificar a quenda de acceso poderán efectualo mediante a formalización a través de Fides/expedient-e dunha nova solicitude de participación, que deixará sen efecto a inicialmente presentada e na cal se detallará a nova quenda solicitada.</p>
    <p>Esta solicitude, logo de confirmada electronicamente, deberá ser presentada dentro do prazo de presentación de solicitudes, por rexistro electrónico, de forma presencial no Rexistro Xeral dos Servizos Centrais e Periféricos da Consellería de Sanidade e do Servizo Galego de Saúde, ou a través de calquera dos procedementos do artigo 16.4 da Lei 39/2015, do 1 de outubro, do procedemento administrativo común das administracións públicas, acompañada da documentación exixida, segundo o suposto na base 2.5 da resolución de convocatoria do proceso.</p>
    <p>Terceiro. As bases, programas das probas selectivas, exercicios, baremos, procedemento e prazo de acreditación de méritos para este proceso serán os aprobados pola Resolución da Dirección Xeral de Recursos Humanos do 13 de decembro de 2019 (<em>Diario Oficial de Galicia</em> núm. 245, do 26 de decembro).</p>
    <p>Os requisitos de participación no proceso deberán reunirse dentro do prazo de presentación de solicitudes e no momento da toma de posesión como persoal estatutario fixo.</p>
    <p>Os méritos que se terán en conta na fase de concurso serán os recollidos no anexo IV da resolución de convocatoria e valoraranse con referencia ao día inmediatamente anterior ao da publicación da convocatoria no <em>Diario Oficial de Galicia</em>, é dicir, o 25 de decembro de 2019.</p>
    <p>Cuarto. Contra esta resolución, que pon fin á vía administrativa, poderase interpoñer recurso potestativo de reposición ante esta dirección, no prazo dun mes contado desde o día seguinte ao da súa publicación no <em>Diario Oficial de Galicia</em>, de conformidade co establecido nos artigos 123 e 124 da Lei 39/2015, do 1 de outubro, do procedemento administrativo común das administracións públicas, ou poderase impugnar directamente na xurisdición contencioso-administrativa nos termos da Lei 29/1998, do 13 de xullo.</p>
    <p>Santiago de Compostela, 21 de decembro de 2020</p>
    <footer><p>Ana Mª Comesaña Álvarez<br>Directora xeral de Recursos Humanos </p></footer>
    <h2>ANEXO I</h2>
    <h3>Prazas e titulación</h3>
    <table>
     <thead>
      <tr>
       <td>Categoría</td>
       <td>Subgrupo</td>
       <td>Acceso libre</td>
       <td>Promoción interna</td>
       <td>Discapacidade</td>
       <td>Total</td>
       <td>Titulación</td>
      </tr>
     </thead>
     <tbody>
      <tr>
       <td>Técnico/a en farmacia</td>
       <td>C2</td>
       <td>38</td>
       <td>43</td>
       <td>5</td>
       <td>86</td>
       <td>Título de técnico/a en farmacia ou titulación equivalente na normativa de ordenación da formación profesional.</td>
      </tr>
      <tr>
       <td>Técnico/a superior en anatomía patolóxica e citoloxía</td>
       <td>C1</td>
       <td>17</td>
       <td>21</td>
       <td>3</td>
       <td>41</td>
       <td>Título de técnico/a superior en Anatomía Patolóxica e Citodiagnóstico ou titulación equivalente na normativa de ordenación da formación profesional.</td>
      </tr>
      <tr>
       <td>Técnico/a superior en hixiene bucodental</td>
       <td>C1</td>
       <td>4</td>
       <td>5</td>
       <td>1</td>
       <td>10</td>
       <td>Título de técnico/a superior en Hixiene Bucodental ou titulación equivalente na normativa de ordenación da formación profesional.</td>
      </tr>
      <tr>
       <td>Técnico/a superior en imaxe para o diagnóstico</td>
       <td>C1</td>
       <td>28</td>
       <td>32</td>
       <td>3</td>
       <td>63</td>
       <td>Título de técnico/a superior en Imaxe para o Diagnóstico e Medicina Nuclear ou titulación equivalente na normativa de ordenación da formación profesional.</td>
      </tr>
      <tr>
       <td>Técnico/a superior en laboratorio de diagnóstico clínico</td>
       <td>C1</td>
       <td>47</td>
       <td>52</td>
       <td>5</td>
       <td>104</td>
       <td>Título de técnico/a superior en Laboratorio Clínico e Biomédico ou titulación equivalente na normativa de ordenación da formación profesional.</td>
      </tr>
      <tr>
       <td>Técnico/a superior en radioterapia</td>
       <td>C1</td>
       <td>4</td>
       <td>6</td>
       <td>1</td>
       <td>11</td>
       <td>Título de técnico/a superior en Radioterapia e Dosimetría ou titulación equivalente na normativa de ordenación da formación profesional.</td>
      </tr>
     </tbody>
    </table>
    <p>(*) As prazas reservadas para o acceso á categoría de técnico/a en farmacia pola quenda de discapacidade intelectual nos decretos de oferta de emprego público para os anos 2019 e 2020 incluiranse en convocatoria específica e diferenciada.</p>

