---
date: '2010-06-22'
page: 11
number: 117
agency: 'CONSELLERÍA DE PRESIDENCIA, ADMINISTRACIÓNS PÚBLICAS E XUSTIZA'
section: I. DISPOSICIÓNS XERAIS
title: >-
  Decreto 97/2010, do 10 de xuño, polo que se modifica o Decreto 33/2007, do 1
  de marzo, polo que se crea a Unidade de Muller e Ciencia de Galicia.
range: Decreto
---
<p>A Unidade de Muller e Ciencia créase coa finalidade de incrementar a presenza das mulleres nos ámbitos científico e tecnolóxico de Galicia, promover a eliminación dos desequilibrios que poidan existir no relativo á formación científica, no eido da investigación e innovación e na xestión da I+D+i, así como situar nos estudos e actividades científicas a perspectiva de xénero nun primeiro plano.</p>
<p>Esta unidade configúrase como unha área de traballo interdepartamental estable, dinamizadora e transformadora da ciencia e tecnoloxía galegas. Na composición deste órgano colexiado prevíase a participación de tres departamentos: o competente en materia de igualdade, ao cal está adscrito, o competente en materia de educación e aquel que teña competencias en materia de innovación e industria.</p>
<p>Mediante Decreto 79/2009, do 19 de abril, estableceuse a estrutura orgánica da Xunta de Galicia, e na súa virtude foron aprobados o Decreto 82/2009, do 21 de abril, polo cal se establecen os centros directivos dependentes da Presidencia da Xunta de Galicia, e o Decreto 83/2009, do 21 de abril, polo que se fixa a estrutura orgánica dos departamentos da Xunta de Galicia.</p>
<p>O decreto 325/2009, do 18 de xullo, de estrutura orgánica dos órganos superiores dependentes da Presidencia da Xunta de Galicia, configura a Secretaría Xeral de Modernización e Innovación Tecnolóxica como órgano superior da Administración autonómica, con ámbito de actuación en todas as consellerías, organismos delas dependentes, centros, servizos e unidades, así como sobre os entes e empresas públicas da Administración da comunidade autónoma, a que lle corresponde o impulso, asesoramento técnico e apoio en materia de tecnoloxías da información e as comunicacións e a súa aplicación para a modernización, innovación e desenvolvemento tecnolóxico de Galicia.</p>
<p>Por tanto, tendo en conta o papel relevante que xogan as novas tecnoloxías da información e comunicación na sociedade actual e a conveniencia da introdución da perspectiva de xénero neste ámbito para os fins que persegue a Unidade Muller e Ciencia de Galicia, resulta necesario efectuar unha modificación do Decreto 33/2007, do 1 de marzo, polo que se crea a dita unidade, co obxecto de garantir a participación da Secretaría Xeral de Modernización e Innovación Tecnolóxica neste órgano.</p>
<p>De acordo co exposto, en virtude das atribucións conferidas pola Lei 1/1983, do 22 de febreiro, de normas reguladoras da Xunta e da súa presidencia, por iniciativa do conselleiro de Presidencia, Administracións Públicas e Xustiza, do conselleiro de Educación e Ordenación Universitaria, do conselleiro de Economía e Industria, e por proposta do conselleiro de Presidencia, Administracións Públicas e Xustiza, logo da deliberación do Consello da Xunta de Galicia na súa reunión do día dez de xuño de dous mil dez</p>
<p>DISPOÑO:</p>
<p>Artigo único.-Modificación do Decreto 33/2007, do 1 de marzo, polo que se crea a Unidade de Muller e Ciencia de Galicia:</p>
<p>1. O artigo 3º queda redactado nos seguintes termos:</p>
<p>«Artigo 3º.-Membros da Unidade de Muller e Ciencia.</p>
<p>A Unidade de Muller e Ciencia estará constituída polos seguintes membros:</p>
<p>a) Presidenta/e.</p>
<p>b) Vicepresidenta/e primeira/o.</p>
<p>c) Vicepresidenta/e segunda/o.</p>
<p>d) Vicepresidenta/e terceira/o.</p>
<p>e) Secretaria/o.</p>
<p>f) Vogais».</p>
<p>2. O artigo 5º queda redactado como se indica a continuación:</p>
<p>«Artigo 5º.-Vicepresidencias.</p>
<p>1. A vicepresidencia primeira será exercida pola consellería competente en materia de educación e ordenación universitaria a través dun/dunha representante con rango mínimo de director/a xeral.</p>
<p>2. A vicepresidencia segunda corresponderalle á consellería competente en materia de innovación e industria, que exercerá a competencia a través dun/dunha representante con rango mínimo de director/a xeral.</p>
<p>3. A vicepresidencia terceira será exercida polo departamento competente en materia de modernización e innovación tecnolóxica, a través dun/dunha representante con rango mínimo de director/a xeral.</p>
<p>4. As persoas que desempeñen as vicepresidencias substituirán, pola orde en que aparecen mencionadas, a presidenta/e nos casos de vacante, ausencia, enfermidade ou calquera outra causa legal».</p>
<p>3. No artigo 7º inclúense as letras d) e h) coa seguinte redacción:</p>
<p>«d) Dúas persoas funcionarias do departamento competente en materia de modernización e innovación tecnolóxica, unha con rango de subdirector/a xeral e outra con rango de xefa/e de servizo».</p>
<p>«h) Unha persoa experta no ámbito científico e tecnolóxico de carácter profesional, proposta polo departamento competente en materia de modernización e innovación tecnolóxica».</p>
<p>As letras d), e), f) e g) existentes pasan a identificarse coas letras e), f), g) e i) respectivamente.</p>
<p>4. O artigo 12.1º pasa a ter a seguinte redacción:</p>
<p>«1. O pleno estará formado polas persoas que desempeñan a presidencia, as tres vicepresidencias, a secretaría e a totalidade de vogais que figuran no artigo 7º deste decreto».</p>
<p>5. Modifícase o artigo 13 nos seus puntos 2 e 3, que quedan redactados como se indica a continuación:</p>
<p>«2. As comisións de traballo serán presididas polas persoas expertas relacionadas nas letras e), f), g) e h) do artigo 7º, formando parte delas un mínimo de dous vogais do pleno.</p>
<p>3. Os departamentos competentes en materia de igualdade, educación e ordenación universitaria, innovación e industria e modernización e innovación tecnolóxica proporcionarán o persoal de apoio necesario para o funcionamento destas comisións».</p>
<p>Disposición derradeira</p>
<p>Única.-Este decreto entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, dez de xuño de dous mil dez.</p>
<p>Alberto Núñez Feijóo</p>
<p>Presidente</p>
<p>Alfonso Rueda Valenzuela</p>
<p>Conselleiro de Presidencia, Administracións Públicas e Xustiza</p>

