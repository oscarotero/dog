---
date: '2005-06-01'
page: 9
number: 104
agency: CONSELLERÍA DE SANIDADE
section: I. DISPOSICIÓNS XERAIS
title: >-
  Decreto 133/2005, do 26 de maio, polo que se modifica o Decreto 45/2003, do 26
  de decembro, de creación da Fundación Pública Galega de Medicina Xenómica.
range: Decreto
---
<p>Con data 4 de marzo de 2005, tivo lugar unha sesión extraordinaria do padroado da Fundación Pública Galega de Medicina Xenómica. Este, após a deliberación, aprobou como punto dous da orde do día recollido na acta 1/2005, a modificación dos estatutos da fundación para incorporar como membro nato dela un representante da Dirección Xeral de Investigación e Desenvolvemento da Consellería de Innovación, Industria e Comercio.</p>
<p>A razón da incorporación deste novo membro vén xustificada pola nova estrutura orgánica da consellería e do Sergas, na cal se tratou de potenciar o fomento da formación e a investigación no ámbito sanitario. Neste senso cabe destacar o papel da Subdirección Xeral de Docencia e Investigación Sanitaria, que ten atribuídas, entre outras funcións, a proposta e seguimento dos programas de docencia e investigación, a proposta do Plan anual de formación, a coordinación das actividades docentes que se realizan nos centros etc. Hai que destacar que para o desenvolvemento das súas funcións contará co apoio da Fundación Pública Escola Galega de Administración Sanitaria e das fundacións para a investigación de cada área sanitaria. O impulso deste labor investigador vese reforzado, deste xeito, coa colaboración de I+D, polo compoñente moi importante que ten en investigación e desenvolvemento, sobre todo en instrumentos tecnolóxicos, que exixen unha alta especialización profesional, podendo </p>
<p>participar así dunha forma moi directa coa actividade da fundación.</p>
<p>Por todo isto procede a modificación do artigo 10.2º a) do Decreto 451/2003, do 26 de decembro, de creación da Fundación Pública Galega de Medicina Xenómica, para incorporar como membro nato do padroado o director xeral de Investigación e Desenvolvemento da Consellería de Innovación, Industria e Comercio.</p>
<p>A Lei 5/2000, do 28 de decembro, de medidas fiscais e de réxime orzamentario e administrativo, determinou na súa disposición adicional sétima, que a creación, modificación e extinción de novas fundacións sanitarias se aprobará mediante decreto da Xunta de Galicia por proposta do conselleiro competente en materia de sanidade.</p>
<p>Na súa virtude, por proposta do conselleiro de sanidade e logo de deliberación do Consello da Xunta de Galicia na súa reunión do día vinte e seis de maio de dous mil cinco,</p>
<p>DISPOÑO:</p>
<p>Artigo único.-Modifícase o artigo 10.2º a) que queda redactado como segue:</p>
<p>Vocais natos: designados en virtude do seu cargo, polo que perderán a súa condición ao cesaren naquel. Son os seguintes:</p>
<p>-Presidente de honra: o presidente da Xunta de Galicia.</p>
<p>-Presidente: o conselleiro de sanidade.</p>
<p>-Vicepresidente: o secretario xeral do Servizo Galego de Saúde.</p>
<p>-Director xeral da División de Asistencia Sanitaria do Servizo Galego de Saúde.</p>
<p>-Director xeral da División de Recursos Humanos do Servizo Galego de Saúde.</p>
<p>-Director xeral da División de Recursos Económicos do Servizo Galego de Saúde.</p>
<p>-Director xeral de Investigación e Desenvolvemento da Consellería de Innovación, Industria e Comercio.</p>
<p>-Director executivo da fundación.</p>
<p>-Director técnico da fundación.</p>
<p>Disposición derradeira</p>
<p>Este decreto entrará en vigor ao día seguinte da súa publicación no Diario Oficial de Galicia.</p>
<p>Santiago de Compostela, vinte e seis de maio de dous mil cinco.</p>
<p>Manuel Fraga Iribarne</p>
<p>Presidente</p>
<p>José Manuel González Álvarez</p>
<p>Conselleiro de Sanidade</p>

