---
date: '2022-09-27'
id: V0654-160922-0001
page: 51213
number: 184
agency: 'Vicepresidencia Segunda e Consellería de Presidencia, Xustiza e Deportes'
section: III. Outras disposicións.
title: >-
  DECRETO 160/2022, do 8 de setembro, polo que se disolve o Colexio Oficial de
  Enxeñeiras e Enxeñeiros Químicos de Galicia.
range: Decreto
url: >-
  https://www.xunta.gal/dog/Publicados/2022/20220927/AnuncioV0654-160922-0001_gl.html
---
<p>De acordo co establecido no artigo 150.2 da Constitución española, a Lei orgánica 16/1995, do 27 de decembro, de transferencia de competencias á Comunidade Autónoma galega, transfire, no marco da lexislación básica do Estado, o desenvolvemento lexislativo e a execución en materia de corporacións de dereito público representativas de intereses económicos e profesionais.</p>
    <p>A propia lei orgánica prevé, tal como expón o mandato constitucional, a transferencia de servizos necesarios, que se leva a cabo de forma efectiva a través do Real decreto 1643/1996, do 5 de xullo, de traspaso de funcións e servizos da Administración do Estado en materia de colexios oficiais ou profesionais.</p>
    <p>Tendo en conta o dito traspaso, o Decreto 337/1996, do 13 de setembro, estableceu a asunción de funcións transferidas á Comunidade Autónoma de Galicia polo Real decreto 1643/1996, do 5 de xullo, e asignoulle as funcións á Consellería de Xustiza, Interior e Relacións Laborais (na actualidade Vicepresidencia Segunda e Consellería de Presidencia, Xustiza e Deportes, segundo a estrutura establecida no Decreto 58/2022, do 15 de maio).</p>
    <p>A Lei 11/2001, do 18 de setembro, de colexios profesionais da Comunidade Autónoma de Galicia, ditada en virtude da citada competencia, dispón no seu artigo 1 que os colexios profesionais que desenvolvan a súa actividade exclusivamente no ámbito territorial da Comunidade Autónoma de Galicia se rexen, no marco da lexislación básica estatal, por esta lei e as súas normas de desenvolvemento, polas súas leis de creación e os seus estatutos e regulamentos de réxime interior.</p>
    <p>Conforme o anterior, o artigo 4 da Lei 2/1974, do 13 de febreiro, sobre colexios profesionais, establece que a disolución dos colexios profesionais da mesma profesión será promovida polos propios colexios, de acordo co disposto nos respectivos estatutos, e requirirá a aprobación mediante decreto, logo de audiencia dos demais colexios afectados.</p>
    <p>O 3 de xuño de 2022, o Colexio Oficial de Enxeñeiras e Enxeñeiros Químicos de Galicia presentou solicitude formal de disolución do dito colexio, segundo o acordo adoptado pola asemblea xeral extraordinaria que tivo lugar o 20 de abril de 2022. Á citada solicitude xuntábase un certificado do secretario do Colexio sobre ela, na cal se adoptou o acordo de disolver o Colexio conforme o quórum e as maiorías previstas nos estatutos.</p>
    <p>En virtude do anterior, por proposta do vicepresidente segundo e conselleiro de Presidencia, Xustiza e Deportes, e logo da deliberación do Consello da Xunta de Galicia na súa reunión do día oito de setembro de dous mil vinte e dous, </p>
    <h2>DISPOÑO:</h2>
    <p>Artigo 1. <em>Disolución</em></p>
    <p>Apróbase a disolución do Colexio Oficial de Enxeñeiras e Enxeñeiros Químicos de Galicia.</p>
    <p>Artigo 2. <em>Publicación e inscrición</em></p>
    <p>Ordenar a súa publicación no <em>Diario Oficial de Galicia</em> e a inscrición correspondente no Rexistro de Colexios Profesionais e os seus consellos da Comunidade Autónoma de Galicia.</p>
    <p> Disposición adicional única. <em>Proceso de liquidación</em></p>
    <p>As persoas liquidadoras nomeadas pola Xunta de Goberno deberán velar pola integridade do patrimonio, realizando as operacións precisas para a liquidación, cobrando os créditos da entidade e pagando aos acredores. De existir remanente, o destino do patrimonio resultante, en tal suposto, non poderá desvirtuar o carácter non lucrativo da entidade corporativa. </p>
    <p>Unha vez concluídas as operacións, os liquidadores deberán remitir, á consellería competente en materia de colexios profesionais, a documentación xustificativa da execución da referida liquidación, incluíndo, de ser o caso, aquela relativa ao destino dos bens sobrantes.</p>
    <p>Disposición derradeira única. <em>Entrada en vigor</em></p>
    <p>Este decreto entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, oito de setembro de dous mil vinte e dous</p>
    <footer><p>Alfonso Rueda Valenzuela<br>Presidente </p></footer>
    <p class="dog-firma-izq">Diego Calvo Pouso<br>Vicepresidente segundo e conselleiro de Presidencia,<br>Xustiza e Deportes</p>

