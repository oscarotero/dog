---
date: '1999-06-07'
id: 953A
page: 6
number: 107
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Resolución do 24 de maio de 1999 pola que se aproban os modelos de información
  trimestral e comunicación previa do gasto previstos no acordo do Consello da
  Xunta de Galicia do 18 de marzo de 1999 polo que se implanta o sistema
  integrado de información e control permanente de sociedades e fundacións
  públicas da Comunidade Autónoma de Galicia.
range: Resolución
url: 'https://www.xunta.gal/dog/Publicados/1999/19990607/Anuncio953A_gl.html'
---
<p>O Consello de Goberno, na súa reunión do día 18 de marzo de 1999, aprobou a implantación dun sistema integrado de información e control permanente da xestión económica de sociedades e fundacións públicas da Comunidade Autónoma de Galicia, publicado no DOG nº 82, do 30 de abril de 1999.</p>
<p>Este acordo establece, no seu punto 3.1, a obriga de remiti-los estados contables de balance de situación,</p>
<p>avance da conta de perdas e ganancias e avance do estado de execución do orzamento, segundo os modelos que a Consellería de Economía e Facenda estableza e comunique oportunamente. Así mesmo, no seu punto 4 establece a obriga de comunicación preceptiva das decisións que supoñan a realización dun gasto en materia de contratos de obras, subministracións, asistencias técnicas e contratos patrimoniais, contratos de persoal e contratación de activos e pasivos financeiros e adquisición de participacións doutras empresas, mediante a remisión dos modelos de extracto de expediente que para tal efecto determine e comunique o conselleiro de Economía e Facenda.</p>
<p>En consecuencia, e en relación cos modelos de información contable trimestral e de extracto de expediente,</p>
<p>RESOLVO:</p>
<p>I. Información contable trimestral.</p>
<p>1. A información contable trimestral que se lle remitirá á Intervención Xeral axustarase ó modelo que se xunta no anexo I, diferenciado para as fundacións.</p>
<p>2. A remisión da información realizarase en soporte magnético e por correo ordinario, se ben poderá ser utilizado igualmente o correo electrónico, medio que en ningún caso substituirá a remisión por correo ordinario.</p>
<p>II. Comunicación previa do gasto.</p>
<p>1. Contratos de obras, subministracións, asistencias técnicas e contratos patrimoniais.</p>
<p>a) A comunicación previa do gasto que van realiza-las entidades de dereito público ás que lles sexa de plena aplicación a Lei 13/1995, do 18 de maio, de contratos das administracións públicas, axustarase ó modelo que se xunta no anexo II.</p>
<p>b) A comunicación que van realiza-lo resto das entidades incluídas no ámbito subxectivo do acordo do 18 de marzo axustarase ó modelo que se xunta no anexo III.</p>
<p>2. Na comunicación previa de gastos en materia de contratos de persoal, contratación de activos e pasivos financeiros e adquisición de participacións doutras empresas, tódalas entidades utilizarán os modelos correspondentes que se xuntan no anexo IV.</p>
<p>3. A remisión da información realizarase por correo ordinario, se ben poderá ser utilizado igualmente o correo electrónico, medio que en ningún caso substituirá a remisión por correo ordinario.</p>
<p>III. Informes da Intervención Xeral.</p>
<p>Tódolos informes que emita a Intervención Xeral en cumprimento do establecido no punto 4 número 6 do acordo do 18 de marzo, remitiranse por correo ordinario ás entidades, se ben poderá igualmente ser utilizado o correo electrónico, sen que esta remisión electrónica substitúa a do correo ordinario.</p>
<p>Disposición adicional</p>
<p>Facúltase a Intervención Xeral para aprobar tódalas normas de desenvolvemento que sexan precisas para a aplicación do acordo do 18 de marzo e da presente resolución.</p>
<p>Santiago de Compostela, 24 de maio de 1999.</p>
<p>José Antonio Orza Fernández</p>
<p>Conselleiro de Economía e Facenda</p>

