---
date: '1997-05-23'
id: '68E6'
page: 4
number: 98
agency: CONSELLERÍA DE CULTURA E COMUNICACIÓN SOCIAL
section: III. OUTRAS DISPOSICIÓNS
title: >-
  Orde do 6 de maio de 1997 pola que se convocan subvencións a empresas e
  persoas físicas vinculadas ó sector audiovisual para apoia-lo desenvolvemento
  de proxectos de producción audiovisual en lingua galega, a producción
  audiovisual en lingua galega e as iniciativas de promoción do audiovisual
  galego.
range: Orde
url: 'https://www.xunta.gal/dog/Publicados/1997/19970523/Anuncio68E6_gl.html'
---
<p>A Consellería de Cultura e Comunicación Social establece as liñas de apoio ás diversas fases da producción audiovisual, co fin de potencia-la existencia en Galicia dunha auténtica industria da imaxe.</p>
<p>A través das axudas ó desenvolvemento dos proxecto audiovisuais en lingua galega preténdese fomentar unha das fases máis esenciais da producción audiovisual, como é a da previa posta a punto dos aspectos guionísticos e orzamentarios.</p>
<p>Coas axudas á producción en lingua galega téntase apoia-la realización de proxectos competitivos nos mercados nacionais e internacionais.</p>
<p>Así mesmo, unha das fases máis esenciais da producción audiovisual é a da promoción. O obxecto de establecer esta terceira liña de axudas é a de apoiar aquelas iniciativas que faciliten unha maior presencia dos productos audiovisuais galegos no mercado interno e sobre todo no exterior, de xeito que acaden unha maior difusión e rendibilidade.</p>
<p>Por todo isto,</p>
<p>DISPOÑO:</p>
<p>I. Bases xenéricas para a concesión das subvencións.</p>
<p>Artigo 1º</p>
<p>Convócanse subvencións, mediante réxime de concorrencia competitiva, para apoia-lo desenvolvemento de proxectos de producción audiovisual en lingua galega, a producción audiovisual en lingua galega e as iniciativas de promoción do audiovisual galego.</p>
<p>As subvencións financiaranse con cargo á aplicación orzamentaria 10.04.353C.770 dos orzamentos xerais da Comunidade Autónoma de Galicia para</p>
<p>1997, nos que existe un crédito para este efecto polo importe de 90.000.000 de ptas.</p>
<p>Naquelas bases específicas en que se indique expresamente, a Consellería de Cultura e Comunicación Social poderá comprometer outras fases de realización dos proxectos, ó abeiro do disposto no artigo 58 da Lei 11/1992, do 7 de outubro, de réxime financeiro e presupostario de Galicia.</p>
<p>Artigo 2º</p>
<p>Poderán optar a estas subvencións as productoras e distribuidoras legalmente constituídas como tales, con domicilio social en Galicia. No caso de axudas ó desenvolvemento, cabe tamén a solicitude por persoas físicas residentes en Galicia.</p>
<p>Tódalas solicitudes deben cumpri-los requisitos establecidos nesta orde.</p>
<p>Quedan excluídos os solicitantes que anteriormente recibisen algunha outra subvención da Consellería de Cultura e Comunicación Social e non xustificasen o seu investimento, así como proxectos encargados por terceiras persoas e as produccións didácticas e publicitarias.</p>
<p>Artigo 3º</p>
<p>As solicitudes faranse mediante instancia dirixida ó conselleiro de Cultura e Comunicación Social, segundo os modelos que figuran como anexos desta orde, e presentarana no rexistro xeral da Consellería de Cultura e Comunicación Social ou nos rexistros das delegacións provinciais, sen prexuízo dos procedementos establecidos no artigo 38.4º da vixente Lei 30/1992, do 26 de novembro, de réxime xurídico das administracións públicas e do procedemento administrativo común. Achegarase a documentación seguinte:</p>
<p>a) Fotocopia do DNI do representante ou solicitante e acreditación suficiente da representación que exerza.</p>
<p>b) Fotocopia compulsada da documentación acreditativa da constitución legal da empresa. Así mesmo, a do seu domicilio social en Galicia.</p>
<p>c) Fotocopia da tarxeta de identificación fiscal.</p>
<p>d) Documentación acreditativa, se é o caso, da inscrición no correspondente rexistro de empresas do Instituto de Cinematografía e Artes Audiovisuais.</p>
<p>e) Fotocopia compulsada, no caso das empresas, do documento acreditativo de estar ó día no pagamento do imposto de actividades económicas.</p>
<p>f) No caso de que o solicitante sexa unha sociedade, fotocopia compulsada da inscrición no Rexistro Mercantil.</p>
<p>A esta documentación de carácter xeral engadiráselle a sinalada nas correspondentes bases específicas da presente orde.</p>
<p>Artigo 4º</p>
<p>As solicitudes deberán presentarse, segundo o modelo que figura no anexo I, anexo II ou anexo III (segundo o caso), no prazo de trinta días contados</p>
<p>a partir do día seguinte ó da publicación desta orde no Diario Oficial de Galicia.</p>
<p>Artigo 5º</p>
<p>Correspóndelles ós servicios competentes da Dirección Xeral de Medios de Comunicación Social e Audiovisual a instrucción dos procedementos para a concesión das subvencións. Para a avaliación dos proxectos presentados constituirase unha comisión nomeada polo conselleiro de Cultura e Comunicación Social que estará presidida polo director xeral de Medios de Comunicación Social e Audiovisual ou persoa en quen delegue. O conselleiro de Cultura e Comunicación Social, por proposta do director xeral de Medios de Comunicación Social e Audiovisual, nomeará tamén seis vocais entre persoas de recoñecido prestixio no sector audiovisual, unha vez consultada a Televisión de Galicia, as asociacións profesionais do audiovisual galego e o Centro Galego das Artes da Imaxe. Actuará como secretario, con voz e sen voto, un funcionario da Dirección Xeral de Medios de Comunicación Social e Audiovisual. A comisión poderá reunirse cantas veces o considere necesario o seu presidente. O director xeral de Medios </p>
<p>de Comunicación Social e Audiovisual, á vista da acta, elevará proposta, dentro das dispoñibilidades económicas, ó conselleiro de Cultura e Comunicación Social, que resolverá, poñendo fin a esta a vía administrativa.</p>
<p>Artigo 6º</p>
<p>A comisión avaliadora poderá requirir dos solicitantes canta documentación complementaria considere precisa e atenderá para a súa valoración os criterios que figuran nas bases específicas correspondentes.</p>
<p>Artigo 7º</p>
<p>Notificada a resolución de subvención, os beneficiarios deberán manifestar por escrito a súa aceptación. De non recibirse a aceptación no prazo de dez días naturais, entenderase que o beneficiario renuncia á subvención concedida.</p>
<p>Artigo 8º</p>
<p>Os beneficiarios das subvencións, unha vez aceptadas estas, quedarán obrigados a destina-los fondos percibidos para o obxecto concreto para o que foron concedidos. A Consellería de Cultura e Comunicación Social poderá realiza-las oportunas comprobacións para o mellor coñecemento da efectiva realización do proxecto obxecto de axuda.</p>
<p>Artigo 9º</p>
<p>O pagamento das subvencións realizarase de acordo coas disposicións orzamentarias que lle sexan de aplicación.</p>
<p>Para proceder a calquera pagamento os beneficiarios deberán presentar certificacións acreditativas do cumprimento das obrigas tributarias e coa Seguridade Social e de que non teñen pendente de pagamento ningunha débeda, por ningún concepto, coa Administración pública da Comunidade Autónoma, segundo o disposto no artigo 79 da Lei 11/1992, do 7 de outubro, de réxime financeiro e presupostario de Galicia.</p>
<p>Artigo 10º</p>
<p>O incumprimento por parte do beneficiario de calquera requisito desta orde facultará a Consellería de Cultura e Comunicación Social para instruír expediente sancionador, conforme o previsto na vixente Lei de réxime xurídico das administracións públicas e do procedemento administrativo común; se procede, anulará os beneficios concedidos e solicitará a devolución das cantidades percibidas, se as houber, segundo o procedemento que establece o Regulamento xeral de recadación.</p>
<p>Artigo 11º</p>
<p>De non notificarse resolución favorable no prazo de tres meses a partir do remate do prazo de presentación de solicitudes, entenderase desestimada a petición correspondente; o solicitante poderá, a partir desta data, retira-la documentación presentada nos trinta días seguintes. Transcorrido este prazo arquivarase sen máis trámite.</p>
<p>II. Bases específicas para a concesión das subvencións.</p>
<p>A) Subvencións para o desenvolvemento de proxectos de producción audiovisual.</p>
<p>Artigo 12º</p>
<p>Enténdese por desenvolvemento de proxectos o conxunto de operacións que preceden á fase de producción propiamente dita, a rodaxe dunha obra audiovisual. O dito concepto inclúe, en particular, a redacción do guión, a procura de socios, a preparación do plan financeiro da producción, a elaboración do plan de mercadotecnia e de distribución.</p>
<p>Para certos tipos de producción, considéranse como parte integrante do desenvolvemento da obra a investigación gráfica e a realización dun film piloto (para as películas de animación), a busca de arquivos (para as produccións que valoren o patrimonio audiovisual europeo) e o desenvolvemento de software específico (para produccións multimedia).</p>
<p>Artigo 13º</p>
<p>Será obxecto de subvención o desenvolvemento de tres tipos de proxectos:</p>
<p>a) Longametraxes cinematográficas.</p>
<p>b) Series de televisión.</p>
<p>c) Produccións multimedia.</p>
<p>Os proxectos subvencionados deberán ser en lingua galega.</p>
<p>Artigo 14º</p>
<p>Poderán optar a estas subvencións:</p>
<p>a) Persoas físicas domiciliadas en Galicia que teñan prevista a escritura dun guión para proxecto como os sinalados no artigo 12º da presente orde.</p>
<p>b) Productoras audiovisuais e empresas de producción multimedia legalmente constituídas como tales, con domicilio social en Galicia e que teñan acordo ou contrato con, como mínimo, un guionista para desenvolver algún proxecto dos tipos sinalados no artigo anterior.</p>
<p>Artigo 15º</p>
<p>Achegarase a documentación seguinte:</p>
<p>a) No caso que o solicitante sexa unha persoa física xuntarase, por sextuplicado:</p>
<p>-Alta no IAE.</p>
<p>-Fotocopia do DNI.</p>
<p>-Historial do solicitante.</p>
<p>-Memoria explicativa do proxecto.</p>
<p>-Sinopse, tratamento e/ou borrador de guión, con especificación da situación dos dereitos de autor correspondentes.</p>
<p>-Orzamento da actividade de desenvolvemento.</p>
<p>-Canta outra documentación que o solicitante considere pertinente para a mellor valoración do proxecto.</p>
<p>b) No caso de que o solicitante sexa unha productora, ademais da documentación sinalada no artigo 3º da presente orde, xuntarase a seguinte documentación por sextuplicado:</p>
<p>-Historial da empresa e dos integrantes do equipo que vai desenvolve-lo proxecto.</p>
<p>-Memoria explicativa do proxecto.</p>
<p>-Sinopse, tratamento e/ou borrador do guión, con especificación da situación dos dereitos de autor correspondentes.</p>
<p>-Borrador do orzamento dirixido á obtención do guión e plano de producción definitivos do proxecto.</p>
<p>-Plano financeiro do desenvolvemento con declaración das contribucións doutras entidades, organismos ou institucións, se os houber.</p>
<p>-Contratos ou acordos establecidos entre a productora e os que vaian participar na actividade de desenvolvemento.</p>
<p>-Canta outra documentación o solicitante coide pertinente para a mellor defensa do proxecto.</p>
<p>Artigo 16º</p>
<p>A comisión avaliadora atenderá, para a valoración das solicitudes, os seguintes aspectos:</p>
<p>-Interese do proxecto.</p>
<p>-Viabilidade da execución do proxecto unha vez desenvolvido no marco da industria audiovisual galega.</p>
<p>-Axuste entre o proxecto e o orzamento de desenvolvemento, así como a viabilidade do seu financiamento.</p>
<p>Artigo 17º</p>
<p>A contía das subvencións, tanto para proxectos de longametraxe e multimedia como para proxectos de series de televisión non poderá exceder do 50% do custo total.</p>
<p>Artigo 18º</p>
<p>O proceso de desenvolvemento deberá rematar antes do 15 de novembro do presente exercicio orzamentario.</p>
<p>Na futura documentación do proxecto e nos títulos de crédito da producción resultante farase constar que recibiu unha subvención ó seu desenvolvemento por parte da Consellería de Cultura e Comunicación Social, Dirección Xeral de Medios de Comunicación Social e Audiovisual, da Xunta de Galicia coa súa imaxe corporativa.</p>
<p>Artigo 19º</p>
<p>A documentación que integrará a xustificación do efectivo desenvolvemento do proxecto constará de:</p>
<p>a) Xustificantes materiais da realización dos investimentos.</p>
<p>b) Un exemplar do guión definitivo.</p>
<p>c) Un exemplar do plan de producción definitivo.</p>
<p>B) Subvencións á producción audiovisual en lingua galega.</p>
<p>Artigo 20º</p>
<p>As subvencións á producción audiovisual en lingua galega destínanse á realización de proxectos cinematográficos, videográficos ou multimedia.</p>
<p>Poderán optar a estas subvencións as productoras audiovisuais e empresas de producción multimedia legalmente constituídas como tales, con domicilio social en Galicia. No caso de productoras cinematográficas, deberán estar inscritas no rexistro oficial do Instituto de Cinematografía e Artes Audiovisuais.</p>
<p>Artigo 21º</p>
<p>Para aqueles proxectos que a empresa solicitante considere que teñen carácter plurianual, a Consellería de Cultura e Comunicación Social poderá comprometer outras fases de realización do proxecto, conforme o disposto no artigo 58 da Lei 11/1992, do 7 de outubro, de réxime financeiro e presupostario de Galicia.</p>
<p>Artigo 22º</p>
<p>Para efectos de clasificación dos proxectos, terán a consideración de curtametraxes as produccións cinematográficas de duración inferior a sesenta minutos; longametraxes, as produccións cinematográficas de duración igual ou superior a sesenta minutos; vídeo-creación, os proxectos que expresen unha clara vontade de experimentación formal; documentais, as produccións informativas dalgún aspecto da realidade sen empregar como principal instrumento a ficción; programas pilotos de series de televisión, os que tendan a amosar mediante un capítulo a virtualidade dun proxecto de serie televisiva; produccións multimedia, as que conxuguen o emprego de medios informáticos e audiovisuais tanto na súa elaboración como no seu consumo.</p>
<p>Artigo 23º</p>
<p>Ademais da documentación sinalada no artigo 3º da presente orde, achegarase a documentación seguinte, por sextuplicado:</p>
<p>-Historial da empresa e do equipo.</p>
<p>-Memoria explicativa e sinopse do proxecto.</p>
<p>-Acreditación de que o proxecto é obra orixinal e/ou de posuí-los dereitos suficientes do guión, obra</p>
<p>literaria ou calquera outro medio que requira a obtención de dereitos ou opción de compra sobre eles.</p>
<p>-Guión definitivo da producción en lingua galega.</p>
<p>-Equipo técnico e artístico que realizará o proxecto, con presentación de contratos ou acordos.</p>
<p>-Plan de producción con orzamento total dela, desagregado por conceptos, e declaración sobre as previsións de inicio e remate.</p>
<p>-Plan de financiamento, con expresión das contribucións doutras entidades, organismos ou institucións, se os houber, e documentalmente acreditado.</p>
<p>-Calendario de investimentos para a execución do traballo, indicando a parte correspondente que se vai executar cada ano no caso de proxectos plurianuais.</p>
<p>-Canta outra documentación que o solicitante coide pertinente para a mellor defensa do proxecto.</p>
<p>Artigo 24º</p>
<p>A comisión avaliadora terá en conta os seguintes criterios para a valoración dos proxectos:</p>
<p>-Calidade do proxecto.</p>
<p>-Emprego de persoal artístico, técnico e servicios radicados en Galicia, así como a rodaxe na Comunidade Autónoma.</p>
<p>-Axuste entre o proxecto e o orzamento da producción, así como a viabilidade do seu financiamento.</p>
<p>-A participación, en réxime de prácticas, de alumnos dos centros de formación audiovisual instalados en Galicia e que estean legalmente recoñecidos.</p>
<p>Artigo 25º</p>
<p>A contía das subvencións quedará determinada da seguinte forma:</p>
<p>1. Proxectos de curtametraxe: ata o 60% do custo total.</p>
<p>2. Proxectos de longametraxe: ata o 40% do custo total.</p>
<p>3. Proxectos de vídeo-creación: ata o 60% do custo total.</p>
<p>4. Proxectos de documentais: ata o 60% do custo total.</p>
<p>5. Proxectos de programas pilotos de series de televisión: ata o 50% do custo total.</p>
<p>6. Proxectos de producción multimedia: ata o 60% do custo total.</p>
<p>Artigo 26º</p>
<p>26.1. As produccións subvencionadas terán que axustarse fielmente ó proxecto presentado. Calquera modificación no proxecto ou no equipo técnico e artístico deberá serlle notificada á Consellería de Cultura e Comunicación Social, que decidirá o que proceda e adoptará as medidas que considere procedentes.</p>
<p>26.2. As productoras subvencionadas deberán comunicarlle á Consellería de Cultura e Comunicación Social a data de iniciación e finalización da rodaxe ou gravación da producción subvencionada, no caso de que estas varíen respecto das previsións do proxecto.</p>
<p>Artigo 27º</p>
<p>As productoras subvencionadas quedarán obrigadas a presenta-la xustificación dos investimentos realizados antes do 15 de novembro de cada exercicio económico do que se trate, entregándolle á Consellería de Cultura e Comunicación Social xustificación do investimento efectuado pola cantidade que corresponda, e, no último ano, ademais da xustificación correspondente, a entrega de dúas copias da producción resultante á Consellería de Cultura e Comunicación Social, Dirección Xeral de Medios de Comunicación Social e Audiovisual, así como un resumo do investimento realizado.</p>
<p>Nos títulos de crédito da producción, así como en toda a publicidade que dela se faga, farase constar que a producción foi subvencionada pola Consellería de Cultura e Comunicación Social, Dirección Xeral de Medios de Comunicación Social e Audiovisual, segundo a normativa da imaxe corporativa da Xunta de Galicia.</p>
<p>Artigo 28º</p>
<p>As copias entregadas á Consellería de Cultura e Comunicación Social, que sempre deberán ser en lingua galega, quedarán depositadas no Centro Galego de Artes da Imaxe da Dirección Xeral de Medios de Comunicación Social e Audiovisual, para a súa conservación e uso con fins culturais e de promoción do audiovisual galego. Para tal fin, a Consellería de Cultura e Comunicación Social poderá realizar cantas copias considere precisas.</p>
<p>C) Subvencións a iniciativas de promoción do audiovisual.</p>
<p>Artigo 29º</p>
<p>Serán obxecto de subvención aquelas iniciativas tendentes á promoción de produccións audiovisuais galegas, como as que se citan a seguir:</p>
<p>a) Elaboración de materiais promocionais.</p>
<p>b) Presencia en mercados e festivais.</p>
<p>c) Dobraxe ou subtitulado.</p>
<p>d) Plans de promoción.</p>
<p>Artigo 30º</p>
<p>Poderán optar a estas subvencións empresas de producción, distribución ou exhibición legalmente constituídas como tales, con domicilio social en Galicia.</p>
<p>Artigo 31º</p>
<p>Ademais da documentación sinalada no artigo 3º da presente orde, achegarase a documentación seguinte, por sextuplicado:</p>
<p>-Historial da empresa.</p>
<p>-Memoria explicativa.</p>
<p>-Orzamento.</p>
<p>-Plan de financiamento, con expresión das contribucións doutras entidades, organismos ou institucións, se os houber, e documentalmente acreditado.</p>
<p>-Canta outra documentación que o solicitante coide pertinente para a mellor defensa do proxecto.</p>
<p>Artigo 32º</p>
<p>A comisión avaliadora atenderá, para a valoración das solicitudes, os seguintes criterios:</p>
<p>-Interese do proxecto atendendo á súa capacidade de promoción.</p>
<p>-Acceso a novos ámbitos e mercados ou potenciación do audiovisual galego no seu propio territorio.</p>
<p>-Axuste entre o proxecto e o seu orzamento, así como a viabilidade do seu financiamento.</p>
<p>Artigo 33º</p>
<p>A contía das subvencións non poderá exceder do 50% do custo total da actividade.</p>
<p>Artigo 34º</p>
<p>O proxecto subvencionado deberá limitarse ó presente exercicio orzamentario; o beneficiario deberá presenta-la xustificación da súa efectiva realización antes do 15 de novembro.</p>
<p>Artigo 35º</p>
<p>A documentación que integrará a xustificación dos investimentos realizados constará de xustificantes materiais da realización dos investimentos.</p>
<p>E, segundo a tipoloxía dos proxectos, deberá engadir:</p>
<p>a) Copia dos materiais promocionais elaborados.</p>
<p>b) Certificación da presencia no festival ou mercado correspondente.</p>
<p>c) Copia en vídeo da producción na súa versión dobrada ou subtitulada.</p>
<p>d) Calquera outra documentación que acredite a efectiva realización do proxecto.</p>
<p>Na realización destas actividades deberá constar que foron subvencionadas pola Consellería de Cultura e Comunicación Social, Dirección Xeral de Medios de Comunicación Social e Audiovisual, segundo a normativa da imaxe corporativa da Xunta de Galicia.</p>
<p>Disposicións derradeiras</p>
<p>Primeira.-Facúltase o director xeral de Medios de Comunicación Social e Audiovisual para dictar, no ámbito das súas competencias, as resolucións precisas para o desenvolvemento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 6 de maio de 1997.</p>
<p>Jesús Pérez Varela</p>
<p>Conselleiro de Cultura e Comunicación Social</p>
<p>3855</p>

