---
date: '2003-06-05'
id: 12A7E
page: 7
number: 108
agency: CONSELLERÍA DE MEDIO AMBIENTE
section: III. OUTRAS DISPOSICIÓNS
title: >-
  Orde do 27 de maio de 2003 de accións sectoriais de promoción da calidade na
  comercialización de productos silvícolas.
range: Orde
url: 'https://www.xunta.gal/dog/Publicados/2003/20030605/Anuncio12A7E_gl.html'
---
<p>O Regulamento (CE)1257/1999 do Consello, do 17 de maio, establece no seu artigo 30 a posibilidade de outorgar axudas para a transformación e comercialización de productos forestais, e no artigo 33 para a diversificación de actividades relacionadas co sector primario no contorno rural.</p>
<p>O Programa Operativo Integrado de Galicia 2000-2006, aprobado por Decisión da Comisión do 7-3-2001, recolle na medida 1.2 as melloras na transformación e comercialización de productos agrícolas e forestais.</p>
<p>A conveniencia de repercutir no sector primario forestal os beneficios dun mercado dinámico e non intervido dos productos da madeira, precisa non só dispor de empresas competitivas de aproveitamentos, senón que tamén sexan capaces de transmitir ó sector forestal os valores que a sociedade demanda ós productos forestais a través do mercado.</p>
<p>A competencia internacional e a crecente demanda de novos requisitos cualitativos nos productos de consumo fai prioritario o desenvolvemento e implantación de melloras na formación empresarial, adaptacións ambientais e innovacións na xestión empresarial que permitan dinamiza-la cadea comercializadora, reducir ineficiencias e adaptarse a futuros criterios esixibles á cadea de custodia. Por iso, considérase conveniente incentivar estudios técnicos e de mercado, accións de formación e promoción de feiras e exposicións como foro divulgador dos avances do sector, axustándose ó establecido nas directrices de axuda ó sector agrario (2000/C28/02).</p>
<p>En virtude do anterior, ó abeiro do Decreto 287/2000 citado anteriormente, de acordo co artigo 30.I.3 do Estatuto de autonomía e en uso das atribucións que me confire a Lei 1/1983, do 22 de febreiro, reguladora da Xunta e do seu presidente,</p>
<p>DISPOÑO:</p>
<p>Artigo 1º.-Obxecto das axudas.</p>
<p>Considéranse as accións que se van iniciar no ano 2003, realizadas por ou para as empresas dos sectores de comercialización de productos silvícolas, cos seguintes fins: organización e asistencia a feiras e certames comerciais específicos do sector silvícola, accións formativas encamiñadas á mellora da cualificación empresarial e dos traballadores, e accións de promoción xenérica e estudios sectoriais orientados a mellora-la transparencia e información do mercado de productos silvícolas.</p>
<p>As actuacións desenvolveranse durante o ano 2003 podendo prolongarse durante o ano 2004 as relativas a estudios e accións formativas.</p>
<p>Consideraranse auxiliables os gastos de consultoría, contratación de persoal, formación e organización e asistencia a exposicións e feiras, coas limitacións indicadas no anexo II.</p>
<p>Artigo 2º.-Beneficiarios.</p>
<p>Poderán ser beneficiarios as empresas de comercialización e transformación dos productos forestais con enderezo social en Galicia, agrupacións ou asociacións das ditas empresas, ou empresas contratadas por estes últimos.</p>
<p>Artigo 3º.-Prazo de presentación de solicitudes.</p>
<p>O prazo de presentación de solicitudes será de corenta días hábiles contados a partir do seguinte ó da publicación desta orde no Diario Oficial de Galicia.</p>
<p>Artigo 4º.-Importe das axudas.</p>
<p>Os estudios, accións formativas e organización de feiras terán unha subvención dun 75%.</p>
<p>Para as asistencias a feiras certames comerciais seguiranse os seguintes criterios.</p>
<p>-No territorio peninsular: 40% dos gastos subvencionables para as asistencias organizadas conxuntamente.</p>
<p>-Fóra da Península Ibérica: 50% dos gastos subvencionables.</p>
<p>Artigo 5º.-Criterios de selección.</p>
<p>1. O orzamento dispoñible distribuirase da seguinte forma entre as distintas accións obxecto de axuda:</p>
<p>1º Resérvase un 20% do orzamento para accións de promoción e estudios, outro 20% para actividades formativas e outro 20% para organización de feiras.</p>
<p>2º O crédito remanente asignarase coa seguinte orde:</p>
<p>a) Primeiramente as actividades formativas, dirixidas a empresarios e traballadores de empresas comercializadoras de productos silvícolas.</p>
<p>b) Seguidamente a accións de promoción xenérica sectorial e estudios do sector orientados á mellora da comercialización.</p>
<p>c) O orzamento aínda remanente asignarase a organización de feiras.</p>
<p>d) Por último, consideraranse as asistencias a feiras.</p>
<p>2. De acordo co artigo 3 do Decreto 287/2000, a concesión de axudas efectuarase baixo o réxime de concorrencia competitiva. As accións solicitadas seleccionaranse segundo os criterios de prioridade que se indican a continuación:</p>
<p>a) Actividades formativas: primeiro as de contido máis específico do sector de productos silvícolas, segundo as de maior duración, terceiro as dirixidas a un maior número de empresas.</p>
<p>b) Accións de promoción e estudios: primeiro segundo a súa relevancia coiuntural, segundo as de maior orientación comercial, terceiro pola súa aplicabilidade por outras empresas do sector.</p>
<p>c) Organizacións de certames comerciais: primeiro as de maior ámbito xeográfico, considerándose posteriormente os certames máis consolidados.</p>
<p>d) Participación en feiras: primeiro as participacións con stand propio ou compartido, entre estas,</p>
<p>primeiro as de maior mercado potencial das empresas participantes; finalmente as misións sen stand, sempre organizadas conxuntamente para 5 ou máis empresas, dándolles prioridade ás de maior número de empresas participantes.</p>
<p>Artigo 6º.-Tramitación e concesión de axudas.</p>
<p>1. Os interesados deberán presentar, perante a Dirección Xeral de Montes e Industrias Forestais, ou na forma prevista no artigo 38 da Lei 30/1992, do 26 de novembro, de réxime xurídico das administracións públicas e do procedemento administrativo común, modificado pola Lei 4/1999, a seguinte documentación:</p>
<p>a) Instancia-solicitude, dirixida ó conselleiro de Medio Ambiente, segundo modelo que figura no anexo I desta orde.</p>
<p>b) Memoria onde se desenvolvan os puntos relacionados no anexo III da presente orde.</p>
<p>c) Copia cotexada do NIF ou CIF.</p>
<p>Recibidas as solicitudes examinaranse os documentos presentados. No caso de que sexan detectadas faltas ou omisións, requirirase o interesado, de acordo co artigo 71 da Lei de réxime xurídico das administracións públicas, para emenda-los erros ou xunta-la documentación preceptiva no prazo de dez días hábiles.</p>
<p>2. O conselleiro de Medio Ambiente resolverá os expedientes por proposta da Dirección Xeral de Montes e Industrias Forestais, que deberá axustarse ó disposto no artigo 9.5º do Decreto 287/2000, do 21 de novembro, polo que se desenvolve o réxime de axudas e subvencións públicas. A resolución individual e motivada notificaráselle ó interesado.</p>
<p>3. No caso de non recaer resolución expresa nun prazo de seis meses a partir da data de entrada en vigor desta orde, o interesado poderá entender desestimada a solicitude, sen perxuízo da obriga legal de resolver expresamente, conforme o disposto nos artigos 42 e 44 da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999. As resolucións serán notificadas a cada un dos solicitantes no prazo de dez días tra-la toma do acordo.</p>
<p>4. Contra a resolución aprobatoria ou denegatoria, que esgota a vía administrativa, cabe a interposición do recurso potestativo de reposición ante o conselleiro de Medio Ambiente, no prazo dun mes, que comezará a contar a partir do sía seguinte á recepción da notificación da resolución, ou no prazo de tres meses desde que se entenda desestimada por silencio administrativo, ou ben ser impugnada directamente ante o Tribunal Superior de Xustiza de Galicia no prazo de dous meses se a resolución fora expresa, ou seis meses desde que se entenda desestimada por silencio administrativo, de acordo co disposto no artigo 117 da Lei 30/1992, modificada pola Lei 4/1999, e no artigo 46 da Lei 26/1998, do 13 de xullo, da xurisdicción contencioso-administrativa.</p>
<p>Artigo 7º.-Procedemento de pagamento e xustificación.</p>
<p>1. O prazo de xustificación de cada anualidade finalizará o 30 de outubro de 2003 e o 30 de maio de 2004 respectivamente.</p>
<p>2. Para a percepción dos pagamentos deberá presentarse a seguinte documentación:</p>
<p>a) Solicitude de cobramento da subvención.</p>
<p>b) Xustificación dos investimentos realizados mediante:</p>
<p>-Relación ordenada dos investimentos e dos pagamentos efectuados (anexo IV).</p>
<p>-Copias cotexadas das facturas orixinais sobre as que se realizará a toma de razón, copia dos documentos bancarios de pagamento, ou calquera outra contemplada no artigo 15.2º do Decreto 287/2000, polo que se desenvolve o réxime de axudas e subvención públicas da Comunidade Autónoma galega.</p>
<p>c) Memoria (anexo V), indicando as actuacións executadas, o número de empresas e traballadores beneficiados e a incidencia cualitativa sobre as empresas participantes.</p>
<p>d) Certificacións do cumprimento formal das obrigas coa Seguridade Social e fiscais e de non ter débedas pendentes de liquidación coa Comunidade Autónoma. Estas dúas últimas poderanse substituír pola autorización, segundo o modelo do anexo VI, baseándose no disposto na cláusula 3ª do convenio de colaboración entre a Axencia Estatal de Administración Tributaria e a Comunidade Autónoma de Galicia en materia de subministración de información para finalidades non tributarias.</p>
<p>e) Certificado bancario de conta corrente e ficha bancaria.</p>
<p>3. Unha vez comprobada a documentación presentada e realizada a pertinente comprobación de execución dos investimentos subvencionados, a Dirección Xeral de Montes e Industrias Forestais emitirá a correspondente proposta de pagamento.</p>
<p>4. De acordo co Decreto 287/2000, do 21 de novembro, polo que se desenvolve ó réxime xurídico de axudas e subvencións públicas na Comunidade Autónoma de Galicia, poderanse realizar pagamentos parciais. Os pagamentos parciais non superarán o 80% da subvención concedida.</p>
<p>5. Os pagamentos parciais serán garantidos mediante aval bancario ou de entidade aseguradora suficiente, que se depositará por tempo indefinido á disposición da Consellería de Medio Ambiente na Tesourería Xeral da Xunta de Galicia. O referido aval garantirá a cantidade anticipada máis os xuros, calculados ó xuro legal do diñeiro vixente no momento da concesión e por un prazo que medie entre a data de solicitude e, como mínimo, dous meses tra-lo remate do prazo de xustificación previsto. O certificado de depósito de aval bancario devolveráselle ó interesado unha vez se comprobe a realización da acción obxecto da subvención, así como as restantes condicións da subvención. Estes avais</p>
<p>poderán ser liberados no suposto de que se constitúan para pagamentos parciais correspondentes a fases ou partes da actuación susceptibles de avaliación independente e se comprobe a súa realización.</p>
<p>Artigo 8º.-Disposicións comúns.</p>
<p>1. A contía das axudas contempladas nesta orde axustarase ó establecido na normativa de aplicación xeral e concretamente ás directrices comunitarias sobre axudas estatais ó sector agrario (DO C 232, 12-8-2000).</p>
<p>2. As axudas serán compatibles con calquera outra destinada ós mesmos fins procedente de administracións públicas, salvo fondos comunitarios distintos do Feoga, sen supera-los custos totais das accións obxecto de axuda.</p>
<p>3. En calquera fase do proceso de tramitación, a Dirección Xeral de Montes e Industrias Forestais poderalle solicitar ó interesado as aclaracións ou xustificacións oportunas con respecto ós datos da documentación esixible.</p>
<p>4. O beneficiario someterase ás actuacións de comprobación e control financeiro dos investimentos subvencionados por parte da Consellería de Medio Ambiente, a Intervención Xeral da Comunidade Autónoma, o Consello de Contas e o Tribunal de Contas.</p>
<p>5. No caso de incumprimento das condicións establecidas nesta orde e as indicadas na resolución de subvención, procederase á revogación parcial ou total da axuda.</p>
<p>Artigo 9º.-Información e publicidade.</p>
<p>Na resolución individual de concesión da axuda, indicarase a contía ou porcentaxe de participación dos fondos FEOGA-O e da Xunta de Galicia.</p>
<p>A participación financeira do FEOGA-O e da Xunta de Galicia deberá indicarse nos documentos que se realicen con motivo das accións subvencionadas.</p>
<p>Disposicións derradeiras</p>
<p>Primeira.-As axudas fixadas na presente orde financiaranse con cargo á aplicación orzamentaria 15.02.614C.770.0 dos orzamentos xerais da Comunidade Autónoma con 458.850 euros para o ano 2003, e 321.195 euros para o ano 2004.</p>
<p>Segunda.-Facúltase o director xeral de Montes e Industrias Forestais para dictar, no marco das súas competencias, cantas disposicións complementarias estime oportunas para o desenvolvemento da presente orde.</p>
<p>Terceira.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 27 de maio de 2003.</p>
<p>José Manuel Barreiro Fernández</p>
<p>Conselleiro de Medio Ambiente</p>

