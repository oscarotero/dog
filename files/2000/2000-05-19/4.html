---
date: '2000-05-19'
id: A4AA
page: 7843
number: 96
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 107/2000, do 5 de maio, polo que se aproba a creación do Consello
  Galego dos Colexios Profesionais de Delineantes.
range: Decreto
url: 'https://www.xunta.gal/dog/Publicados/2000/20000519/AnuncioA4AA_gl.html'
---
<p>Os presidentes dos colexios de delineantes da Comunidade Autónoma de Galicia, en reunión do 19 de outubro de 1996, acordaron promove-la constitución do Consello Galego dos Colexios Profesionais de Delineantes.</p>
<p>As asembleas xerais extraordinarias dos colexios profesionais de delineantes da Coruña, Lugo, Ourense e Vigo, no mes de xullo de 1998, acordaron a ratificación da constitución do Consello Galego dos Colexios Profesionais de Delineantes, así como da aprobación dos seus estatutos, remitindo o expedien</p>
<p>te á Consellería de Xustiza, Interior e Relacións Laborais, a cal, tras introducir melloras técnicas e de redacción nos estatutos, emitiu informe favorable sobre a súa adecuación á legalidade.</p>
<p>A aprobación da creación e dos estatutos dos consellos galegos de colexios profesionais con ámbito de actuación na Comunidade Autónoma de Galicia correspóndelle ó Consello da Xunta de Galicia, segundo dispón o artigo 5 do Decreto 161/1997, do 5 de xuño, polo que se regulan os consellos galegos de colexios profesionais e se crea o Rexistro de Colexios Profesionais e os seus consellos.</p>
<p>Na súa virtude, por proposta do conselleiro de Xustiza, Interior e Relacións Laborais e logo de deliberación do Consello da Xunta de Galicia na súa reunión do día cinco de maio de dous mil,</p>
<p>DISPOÑO:</p>
<p>Artigo 1º</p>
<p>Apróbase a creación do Consello Galego dos Colexios Profesionais de Delineantes, que terá a súa sede no Colexio Profesional de Delineantes que corresponda ó presidente do consello, co ámbito territorial da Comunidade Autónoma de Galicia.</p>
<p>Artigo 2º</p>
<p>Igualmente, apróbanse os estatutos do referido consello, que figuran como anexo a este decreto.</p>
<p>Disposición derradeira</p>
<p>O presente decreto entrará en vigor ós vinte días da súa publicación no Diario Oficial de Galicia.</p>
<p>Santiago de Compostela, cinco de maio de dous mil.</p>
<p>Manuel Fraga Iribarne</p>
<p>Presidente</p>
<p>Antonio Pillado Montero</p>
<p>Conselleiro de Xustiza, Interior e Relacións Laborais</p>
<p>Estatutos do Consello Galego dos</p>
<p>Colexios Profesionais de Delineantes</p>
<p>Capítulo I</p>
<p>Réxime, enderezo, funcións, constitución,</p>
<p>convocatorias</p>
<p>Artigo 1º.-Réxime.</p>
<p>O Consello Galego dos Colexios Profesionais de Delineantes, do que se constitúe órgano representativo e executivo, é unha corporación de dereito público, con personalidade xurídica de seu e plena capacidade.</p>
<p>Artigo 2º.-Enderezo.</p>
<p>O Consello Galego dos Colexios Profesionais de Delineantes radicará na cidade e enderezo social da sede do Colexio Profesional de Delineantes que corresponda ó presidente/a do consello.</p>
<p>Artigo 3º.-Funcións.</p>
<p>O Consello Galego dos Colexios Profesionais de Delineantes rexerase polos presentes estatutos e naquilo que nestes non se considerase, aplicarase a Lei de colexios profesionais. O ámbito xurisdiccional do consello abranguerá todo o territorio da Comunidade galega e exercerá unha función coordinadora e rectora entre os colexios, dentro das atribucións que lle confira a lexislación vixente.</p>
<p>Artigo 4º.-Colexios e capitalidades.</p>
<p>O número de colexios integrados no Consello Galego dos Colexios Profesionais de Delineantes é o seguinte:</p>
<p>Colexio Profesional de Delineantes da Coruña.</p>
<p>Colexio Profesional de Delineantes de Lugo.</p>
<p>Colexio Profesional de Delineantes de Ourense.</p>
<p>Colexio Profesional de Delineantes de Vigo.</p>
<p>Con ámbito nas súas respectivas demarcacións territoriais.</p>
<p>Artigo 5º.-Constitución.</p>
<p>1. O Pleno do Consello estará integrado por tódolos/as decanos/as e secretarios/as dos Colexios de Delineantes de Galicia.</p>
<p>2. Os/as conselleiros/as cesarán como tales no momento en que cesen como decanos/as ou secretarios/as dos seus colexios respectivos.</p>
<p>3. Tódolos/as conselleiros/as terán voz e voto en tódolos asuntos que se vaian debater e, de producirse empate nunha votación, o presidente do consello terá voto de calidade dirimente.</p>
<p>4. Tódolos/as conselleiros/as, antes de tomaren posesión dos seus cargos, deberán xurar ou prometer respecto á Constitución, como expresión da vontade soberana do pobo español, Estatuto de autonomía de Galicia, lealdade ó rei e rigoroso cumprimento das súas obrigas inherentes ó cargo.</p>
<p>Artigo 6º.-Cargos directivos.</p>
<p>1. Os cargos directivos estarán constituídos por un/unha presidente/a, un/unha secretario/a e un/unha administrador/a.</p>
<p>2. Poderán ser candidatos/as a presidente tódolos/as decanos/as dos colexios integrados no consello.</p>
<p>3. O cargo de secretario recaerá no secretario do colexio ó que pertenza o presidente do consello.</p>
<p>4. Tódolos cargos serán incompatibles con calquera outro de carácter representativo noutras organizacións profesionais ou sindicais.</p>
<p>5. O/a presidente/a terá a representación legal do consello e as outras funcións que lle outorguen os estatutos e o Regulamento de réxime interior, que estarán encamiñados a cumpri-los acordos do consello. Tamén poderá delegar noutros conselleiros as funcións que considere oportunas.</p>
<p>6. O/a secretario/a actuará como fedatario/a de tódalas actas e acordos do consello. Así mesmo, velará por unha correcta actuación administrativa.</p>
<p>7. O/a Administrador/a actuará asemade como tesoureiro/a e contador/a do consello, confeccionando os orzamentos de ingresos e gastos, vixiando o seu seguimento e correcta aplicación. Poderá asistir sen voto ás sesións do Pleno do Consello, por decisión do presidente, e será elixido polo presidente do consello.</p>
<p>Artigo 7º.-Competencia e funcións do consello.</p>
<p>1. O consello terá máxima competencia cando se trate de materia que afecte á xeneralidade dos colexios ou a conflictos entre dous ou máis colexios e entre colexiados de distintos colexios. Rexerase polos seus estatutos e regulamentos que os desenvolvan.</p>
<p>2. No ámbito territorial da súa competencia, terá as seguintes funcións:</p>
<p>a) As atribuídas ó Consello Xeral do Estado pola Lei de colexios profesionais, en canto teñan ámbito ou repercusión soamente no territorio da Comunidade Autónoma e cantas outras lle foran encomendadas por virtude de disposicións xerais ou especiais, sempre que non interfiran na autonomía e as competencias propias do resto dos colexios estatais da mesma profesión.</p>
<p>b)Recoller e elabora-las normas deontolóxicas comúns e velar polo seu cumprimento.</p>
<p>c) Aproba-los seus propios estatutos e modificalos.</p>
<p>d) Ter coñecemento dos conflictos que poidan suscitarse entre os colexios que integran o consello, sen prexuízo de ulterior recurso contencioso administrativo.</p>
<p>e) Resolve-los recursos que se interpoñan contra os acordos dos colexios, nun período máximo de tres meses trala audiencia das partes interesadas.</p>
<p>f) Exerce-las funcións disciplinarias verbo das xuntas de goberno dos colexios e as do mesmo consello.</p>
<p>g) Aproba-lo seu propio orzamento.</p>
<p>h) Fixa-la participación equitativa dos colexios nos gastos do consello.</p>
<p>i) Informar sobre tódalas normas que prepare a Xunta de Galicia, relativas á profesión sobre as funcións, ámbito e honorarios, ademais do réxime de incompatibilidades con outras profesións.</p>
<p>j) Velar para que se cumpran as condicións esixidas nas leis e nos estatutos, no tocante á representación e proclamación de candidatos para as xuntas de goberno dos colexios.</p>
<p>k) Fomentar, crear e organizar institucións, servicios e actividades para a profesión, que teñan por obxecto a promoción cultural, asistencia social e sanitaria, a cooperación e o mutualismo, o fomento da ocupación e outras actuacións pertinentes e esta</p>
<p>blece-los concertos ou acordos máis axeitados neste sentido coa Administración e as institucións e entidades que corresponda.</p>
<p>l) Asumi-la representación dos profesionais diante de entidades similares fóra da Comunidade Autónoma de Galicia, establecendo relacións mediante acordos.</p>
<p>Respecto ós seus aspectos institucionais e corporativos, relacionarase coa Dirección Xeral de Xustiza e Administración Local da Consellería de Xustiza, Interior e Relacións Laborais e, nos contidos profesionais, coa consellería correspondente.</p>
<p>m) Exercer cantas funcións lle sexan encomendadas pola Administración e colaborar con esta mediante a realización de estudios, emisión de informes, elaboración de estatísticas e outras actividades relacionadas cos seus fins, que poidan serlle solicitadas ou acorde formular por propia iniciativa.</p>
<p>n) Cantas atribucións e funcións derivan directamente da súa condición de organismo representativo e coordinador dos colexios, debendo, por tanto, realizar cantas xestións sexan de interese para o cumprimento dos seus acordos, e adopta-las medidas necesarias para que os colexios cumpran as resolucións do propio consello dictadas en materia da súa competencia.</p>
<p>o) En defensa dos colexios e do prestixio da profesión, e co fin de evita-lo intrusismo, tratará de se-lo caso, a adopción das medidas necesarias para facer respecta-las facultades, dereitos e intereses profesionais.</p>
<p>p) Sen prexuízo dos cursos formativos que independentemente poidan realizar os colexios, organizar e impartir cursos de formación para os colexiados que sexan útiles para o exercicio da profesión. Estender diplomas profesionais, sen prexuízo dos que expidan, en materia de certificados e diplomas, os colexios profesionais que compoñen o consello, sempre observando o disposto na lexislación educativa que rexa nese momento.</p>
<p>q) Calquera outra que lle sexa atribuída de acordo coa vixente lexislación.</p>
<p>r) Aproba-los estatutos e visa-los regulamentos de réxime interior dos colexios.</p>
<p>Artigo 8º.-Reunións e convocatorias.</p>
<p>1. O consello reunirase cada tres meses. Na primeira reunión do ano tratarase da aprobación de orzamentos, balances e darase lectura da memoria informativa.</p>
<p>2. Ademais das reunións ordinarias sinaladas con anterioridade, o consello realizará reunións extraordinarias cando o considere o seu presidente/a, ben sexa por petición propia ou por petición da quinta parte dos conselleiros.</p>
<p>A convocatoria do consello farase por escrito, acompañada da orde do día e da documentación pertinente, e será cursada polo/a secretario/a, logo de</p>
<p>mandato da presidencia, polo menos con dez días de anticipación, salvo casos de urxencia excepcional nos que será convocado, sen prazo especial de anticipación, telegraficamente ou por fax. A convocatoria sinalará o lugar e hora da realización.</p>
<p>As reunións do consello quedarán validamente constituídas cando asistan como mínimo a metade dos conselleiros, salvo o articulado nos artigos 14º e 15º.</p>
<p>Capítulo II</p>
<p>Réxime administrativo</p>
<p>Artigo 9º.-Réxime de adopción de acordos.</p>
<p>1. Os acordos adoptados polo Pleno do Consello, de conformidade coas súas respectivas atribucións, serán obrigatorios para tódolos colexios e os seus membros.</p>
<p>Estes acordos serán tomados por maioría e serán recollidos en acta con expresión da votación que tivese lugar.</p>
<p>2. Para os efectos de cómputo, os acordos tomaranse por maioría simple.</p>
<p>3. Os/as conselleiros/as que non poidan asistir poderán delega-lo voto por escrito en calquera dos/as outros/as conselleiros/as.</p>
<p>4. En materia de disciplina non se poderá delega-lo voto por escrito noutro ou noutra conselleiro/a.</p>
<p>5. A votación será secreta a petición dun só dos membros do consello.</p>
<p>6. O voto do presidente, se houbese empate, será dirimente.</p>
<p>7. Non poderán adoptarse validamente acordos sobre asuntos que non figuren na orde do día das reunións.</p>
<p>Artigo 10º.-Xurisdicción disciplinaria.</p>
<p>1. O consello dos colexios, en relación coa competencia do artigo 7º.2.f, ten xurisdicción disciplinaria para sanciona-las faltas cometidas por profesionais no exercicio da súa actividade profesional ou colexial:</p>
<p>a) Cando a persoa teña un cargo de goberno no colexio e non teña ningún cargo de representación ou de goberno no consello.</p>
<p>b) Cando a persoa afectada tivese cargo de goberno no Consello; neste caso, o afectado/a non poderá tomar parte das deliberacións, nin votar na xunta.</p>
<p>2. Non poderá ser imposta ningunha sanción sen antes iniciar expediente disciplinario.</p>
<p>Artigo 11º.-Faltas e sancións.</p>
<p>1. Serán consideradas faltas, coa gradación correspondente, as conductas tipificadas como tales nos respectivos estatutos dos colexios integrados no Consello Galego dos Colexios Profesionais de Delineantes e nos seus regulamentos.</p>
<p>Ás conductas tipificadas como faltas seranlles aplicables as sancións que establezan os referidos estatutos, por remisión expresa a eles.</p>
<p>2. As sancións que disciplinariamente o consello poderá impoñer serán aplicadas de acordo co seguinte criterio:</p>
<p>Cando a persoa afectada desempeñe un cargo de goberno de calquera colexio ou no propio consello.</p>
<p>Por faltas leves:</p>
<p>a) Comunicación de oficio.</p>
<p>b) Reprensión privada.</p>
<p>c) Reprensión pública.</p>
<p>Por faltas graves:</p>
<p>Suspensión do exercicio profesional por un termo de non máis de seis meses.</p>
<p>Por faltas moi graves:</p>
<p>Suspensión no exercicio profesional por termo superior a seis meses e a expulsión do colexio respectivo.</p>
<p>Esta sanción de expulsión só poderá ser aplicada:</p>
<p>a) Por reiteradas faltas de competencia ou dignidade profesional polas que fose corrixido con suspensión superior a seis meses.</p>
<p>b) Cando sobre expediente recaído na xurisdicción criminal fose condenado por sentencia firme por feito relacionado co exercicio da profesión.</p>
<p>c) Cando se lle instruíse expediente por falta de pagamento nas cotas colexiais.</p>
<p>3. O sancionado por resolución do consello poderá solicita-la súa rehabilitación por causa fundada se, xa cumprida a sanción, transcorresen seis meses, se a falta era leve; dous anos se fose grave; catro anos de ser moi grave; e cinco anos se estivese sancionado con expulsión. Todo este tempo será computado sempre a partir do cumprimento da sanción.</p>
<p>4. A execución dos acordos de imposición de sancións quedarán en suspenso mentres non se esclarecesen os recursos pertinentes na vía corporativa, cando estas sancións afecten a situacións persoais.</p>
<p>Con faltas graves e moi graves irá aparellada a inhabilitación indefinida en todo cargo do consello.</p>
<p>Artigo 12º.-Procedemento e recursos.</p>
<p>1. O presidente do consello iniciará as actuacións nomeando un instructor e un secretario, que será o do consello, entre os seus membros, para comeza-lo procedemento, que se iniciará de oficio. O instructor abrirá e tramitará o expediente disciplinario e proposta de sanción. En todo expediente as partes deberán ser escoitadas dentro do termo concedido polo instructor, que non pode exceder de quince días, e exporanse por escrito as súas alegacións, presentando os documentos que sexan convenientes.</p>
<p>Logo de seren escoitadas as partes e de se formula-la proposta de sanción dentro dos quince días seguintes ó das alegacións, o instructor entregaralle</p>
<p>ó consello o expediente disciplinario. O consello, mediante resolución motivada, acordará a imposición de sanción ou o arquivo da causa.</p>
<p>O acordo resolutorio do expediente deberá ser adoptado por maioría simple. A votación será secreta e votarán tódolos/as conselleiros/as sen posibilidade de delegación.</p>
<p>A execución das sancións levaraa para o seu cumprimento o instructor que rematase o expediente en primeira instancia. O consello poderá solicitar información sobre os seus trámites.</p>
<p>As faltas leves prescribirán ós seis meses, as graves ós dous anos e as moi graves ós tres anos de se cometeren.</p>
<p>A prescrición quedará suspendida polo inicio do expediente disciplinario.</p>
<p>A paralización do procedemento por un tempo superior ós seis meses, non atribuídos ó expediente, fará correr de novo o tempo interrompido.</p>
<p>2. O consello coñecerá en alzada os recursos que se formulen nas actas e resolucións dos colexios.</p>
<p>O recurso de alzada interporase no prazo dun mes desde a notificación ó interesado e deberá resolverse nun tempo de tres meses.</p>
<p>3. Os actos, acordos e resolucións do consello poderán ser recorridos potestativamente en reposición ou seren impugnados directamente perante a xurisdicción contencioso-administrativa, nos prazos e supostos previstos na Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro.</p>
<p>4. A Lei 30/1992, de 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro, será supletoria respecto ó non previsto nos presentes estatutos.</p>
<p>Capítulo III</p>
<p>Réxime económico</p>
<p>Artigo 13º.-Dos recursos do consello.</p>
<p>1. Os recursos do consello están constituídos por:</p>
<p>a) Os froitos, as rendas e os xuros dos bens que se adquirisen.</p>
<p>b) Os legados, os donativos, as subvencións que poida recibir.</p>
<p>c) O importe das cotas que poidan acordarse regulamentariamente en proporción o número de colexiados de cada colexio o 31 de decembro do ano anterior.</p>
<p>d) As cotas extraordinarias que acorde e aprobe o consello.</p>
<p>2. O consello presentará anualmente para ser aprobado por si mesmo:</p>
<p>a) A liquidación do orzamento anterior.</p>
<p>b) O orzamento do ano entrante.</p>
<p>3. Os ingresos de recursos que directamente afecten ós colexiados realizaranse a través dos respectivos colexios, se ben o Consello poderá subrogarse en caso de demora.</p>
<p>4. O consello poderá redacta-los regulamentos que considere necesarios para o mellor desenvolvemento das súas actividades.</p>
<p>Capítulo IV</p>
<p>Disolución</p>
<p>Artigo 14º.-Disolución do consello.</p>
<p>O consello poderá disolverse cando o acorden as tres cuartas partes dos seus membros, por votación directa, na xunta extraordinaria convocada especialmente para tal fin, e o organismo oficial competente o aprobe por decreto.</p>
<p>Neste caso, e nos que por causa distinta á vontade do consello sexa este disolto, os membros acordarán o nomeamento de liquidadores, con indicación do número e facultades, para que logo de satisfaceren tódalas obrigas sociais, lles entreguen ás institucións de previsión dos delineantes o sobrante existente, proporcionalmente á contribución de cada colexio.</p>
<p>Capítulo V</p>
<p>Modificación de estatutos</p>
<p>Artigo 15º.-Modificación de estatutos.</p>
<p>Para a modificación dos presentes estatutos será preciso o acordo das dúas terceiras partes do Pleno do Consello e a súa aprobación polos organismos competentes.</p>
<p>Disposicións transitorias</p>
<p>Primeira.-O consello completará o número mínimo dos seus membros no termo dun mes a partir da súa constitución.</p>
<p>O consello poderá adoptar acordos válidos suxeitándose ó que a lei dispón.</p>
<p>Segunda.-A primeira sede do Consello radicará no Colexio Profesional de Delineantes de Vigo.</p>
<p>Disposición derradeira</p>
<p>Quedarán derrogadas todas aquelas disposicións de igual ou inferior rango que se opoñan ós presentes estatutos.</p>

