---
date: '2000-04-26'
id: 897A
page: 6704
number: 80
agency: CONSELLERÍA DE SANIDADE E SERVICIOS SOCIAIS
section: III. OUTRAS DISPOSICIÓNS
title: >-
  Orde do 10 de abril de 2000 pola que se establecen subvencións para
  investimento, mantemento e promoción de actividades destinadas á prestación de
  servicios sociais polas asociacións e outras entidades de iniciativa social.
range: Orde
url: 'https://www.xunta.gal/dog/Publicados/2000/20000426/Anuncio897A_gl.html'
---
<p>O Estatuto de autonomía de Galicia, no seu artigo 27.23º, asígnalle á Comunidade Autónoma competencia exclusiva en materia de asistencia social. Así mesmo, no artigo 33.2º establécese que lle corresponde</p>
<p>o desenvolvemento lexislativo e a execución da lexislación básica do Estado en materia de Seguridade Social.</p>
<p>A Lei 4/1993, do 14 de abril, de servicios sociais para Galicia, recolle no seu artigo 49 que a Administración autonómica poderá establecer subvencións a entidades prestadoras de servicios sociais.</p>
<p>De conformidade co Decreto 48/1998, do 5 de febreiro, polo que se establece a estructura orgánica dos servicios centrais da Consellería de Sanidade e Servicios Sociais, correspóndenlle a esta competencias en materia de servicios sociais, de acordo co establecido no Estatuto de autonomía para Galicia nos termos sinalados pola Constitución española.</p>
<p>Mediante Real decreto 373/1999, do 5 de marzo, aprobouse o traspaso á Comunidade Autónoma de Galicia das funcións e servicios da Seguridade Social en materia de asistencia e servicios sociais encomendados ó Instituto Social da Mariña (ISM).</p>
<p>No Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia e na Lei de orzamentos xerais da Comunidade Autónoma de Galicia para o ano 2000 establécense os requisitos xerais aplicables ás subvencións concedidas pola Administración autonómica, normativa á que, en consecuencia, se adaptará a presente orde, tendo en conta en todo caso os principios de publicidade, obxectividade e concorrencia.</p>
<p>Con esta fin, na citada Lei de orzamentos, nas aplicacións:</p>
<p>11.03.212A.780.1</p>
<p>11.03.212D.480.1</p>
<p>11.03.212D.482.1</p>
<p>11.03.212D.482.2</p>
<p>11.03.212D.484.1</p>
<p>11.03.212D.485.0</p>
<p>Existen partidas orzamentarias consignadas para as axudas que se establecen no articulado da presente orde, destinándose para tal efecto un crédito inicial máximo de 253.720.000 pesetas, sen prexuízo de ulteriores variacións producidas como consecuencia de modificacións orzamentarias.</p>
<p>Na súa virtude, en uso das facultades que teño atribuídas e para a debida aplicación dos créditos orzamentarios conforme ó fin para o que foron establecidos,</p>
<p>DISPOÑO:</p>
<p>Artigo 1º.-Obxecto.</p>
<p>1. A presente orde ten por obxecto o establecemento de axudas económicas ás entidades que presten os servicios sociais seguintes:</p>
<p>1.1. Servicios sociais de axuda a domicilio.</p>
<p>1.2. Centros e servicios para minusválidos.</p>
<p>1.3. Centros e servicios para a terceira idade.</p>
<p>1.4. Centros e servicios de prevención da delincuencia e tratamento de delincuentes, de atención a internos e de reinserción de ex-penados.</p>
<p>1.5. Centros e servicios para persoas en estado de necesidade e marxinados.</p>
<p>2. A solicitude, tramitación e concesión das axudas obxecto da presente orde axustarase ó disposto no Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia, e á Lei de orzamentos da Comunidad Autónoma galega para o ano 2000.</p>
<p>Artigo 2º.-Destinatarios.</p>
<p>1. Poderán solicita-las subvencións reguladas na presente orde as asociacións, federacións ou calquera outra entidade de iniciativa social que sexan titulares dos centros ou presten algún dos servicios establecidos no artigo anterior, sempre que se atopen inscritas no Rexistro de Entidades Prestadoras de Servicios Sociais dependente da Consellería de Sanidade e Servicios Sociais, regulado polo Decreto 291/1995, do 3 de novembro, e pola Orde do 5 de febreiro de 1996, que desenvolve o anterior.</p>
<p>2. A obtención de subvención para o mantemento de centros dos que sexan titulares as entidades de iniciativa social quedará condicionada á solicitude, antes do remate do prazo de presentación das instancias, do permiso de inicio de actividades previsto no Decreto 243/1995, do 28 de xullo. A solicitude presentarase en modelo normalizado e irá acompañada da documentación prevista no artigo 21 do citado decreto.</p>
<p>3. Inclúense no ámbito subxectivo desta orde as entidades que, cumprindo cos requisitos establecidos nela, dirixan a súa actividade a traballadores, pensionistas e beneficiarios do sector marítimo pesqueiro. Quedan excluídas da presente convocatoria, no relativo ás subvencións para mantemento, todas aquelas asociacións ou entidades que teñan subscrito convenio de colaboración para mantemento de centros de minusválidos psíquicos dependentes de institucións de iniciativa social.</p>
<p>4. As entidades que accedan á presente convocatoria deberán dedicarse con carácter preferente, en concordancia cos seus estatutos, á realización de actuacións dirixidas en favor de calquera dos colectivos enumerados no artigo primeiro desta disposición.</p>
<p>Artigo 3º.-Tipos de axudas.</p>
<p>Os tipos de axudas que se poderán solicitar son os seguintes:</p>
<p>a) De investimento.</p>
<p>-Adquisición, construcción, reforma, ampliación ou mellora de inmobles.</p>
<p>-Equipamento e moblaxe.</p>
<p>b) De mantemento.</p>
<p>-De centros e servicios así como do programa de axuda a domicilio.</p>
<p>-De asociacións e outras entidades.</p>
<p>c) De promoción de actividades.</p>
<p>-De integración social.</p>
<p>-De carácter asociativo ou comunitario.</p>
<p>Artigo 4º.-Normas xerais sobre as subvencións.</p>
<p>a) Tódalas axudas reguladas na presente orde, por criterio da consellería, poderán estar suxeitas á formalización dun convenio entre a institución beneficiaria e a Consellería de Sanidade e Servicios Sociais, que poderá ser prorrogado para futuros exercicios nas condicións legalmente previstas.</p>
<p>b) Tanto para as subvencións de investimento como para as de mantemento e promoción de actividades, a subvención poderá significa-lo financiamento total ou parcial do gasto, sen que en ningún caso implique duplicidade, de tal xeito que a suma das subvencións concedidas por todo tipo de organismos públicos ou privados, percibidas coa mesma finalidade, non supere o 100% do importe total do gasto efectuado.</p>
<p>c) As delegacións provinciais ou, se é o caso, os servicios centrais da Consellería de Sanidade e Servicios Sociais poderán efectua-las comprobacións que consideren oportunas en canto ó cumprimento dos requisitos esixidos pola Lei de servicios sociais de Galicia e pola súa normativa de desenvolvemento ás asociacións de iniciativa social.</p>
<p>d) A súa concesión axustarase ó disposto no Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia, e ó que estableza a Lei de orzamentos da Comunidade Autónoma de Galicia para o ano 2000.</p>
<p>e) As institucións con personalidade xurídica independente que desenvolvan actuacións nun mesmo ámbito territorial, provincial ou supraprovincial, estarán facultadas para solicitar subvencións dirixidas á realización conxunta de actividades con idéntica finalidade. As instancias cursaranse individualmente e cada entidade solicitará unha parte proporcional da axuda, de xeito que a suma resultante das subvencións solicitadas por todas elas non poderá supera-lo custo total da actividade.</p>
<p>Artigo 5º.-Solicitudes.</p>
<p>As solicitudes formularanse nos modelos oficiais que se facilitarán nas delegacións provinciais, servicios centrais ou servicios comarcais da Consellería de Sanidade e Servicios Sociais, así como en calquera das oficinas de Información Administrativa e Atención ó Cidadán da Xunta de Galicia. A devandita solicitude deberá ir acompañada ademais de pola documentación requirida para as distintas axudas, pola documentación estatística relativa á institución e ós distintos centros ou servicios xestionados, debidamente cuberta nos modelos oficiais conforme os anexos VII, VIII ou IX da presente orde, segundo corresponda.</p>
<p>1. Documentos comúns a tódalas axudas.</p>
<p>a) Solicitude segundo o modelo oficial (anexo I).</p>
<p>b) Memoria da institución segundo o modelo oficial (anexo II).</p>
<p>c) Ficha de solicitude de transferencia bancaria segundo o modelo oficial (anexo III).</p>
<p>d) Certificación bancaria das contas correntes nas que se ingresará, se é o caso, o importe efectivo da subvención concedida.</p>
<p>e) Acreditación da personalidade e representación do solicitante.</p>
<p>f) Fotocopia da tarxeta de identificación fiscal.</p>
<p>g) Declaración das subvencións ou axudas obtidas para a mesma finalidade procedentes de calquera Administración ou de entes públicos nacionais ou estranxeiros, ou negativa, se é o caso.</p>
<p>h) As entidades que solicitaran subvención no exercicio anterior, quedarán exentas de presenta-la documentación prevista nos puntos c), d), e) e f), sempre que non se producisen modificacións no seu contido, circunstancia que será acreditada mediante certificación expedida polo representante da entidade.</p>
<p>2. Documentos específicos para cada tipo de subvención.</p>
<p>2.1. Para subvencións de mantemento.</p>
<p>Carpeta na que conste a identificación do centro, descrición técnica deste, cadro-resumo do persoal, relación de beneficiarios e orzamento de mantemento (anexo IV).</p>
<p>Cando se trate de servicios nos que, polo seu carácter ambulatorio, transitoriedade ou natureza da atención prestada, non sexa posible ou conveniente identificar concretamente as persoas atendidas, substituirase o cadro-resumo e a relación de beneficiarios por unha certificación do director do centro, co visto e prace do presidente da institución, na que se indique o número de beneficiarios ou a frecuencia dos servicios que se prestan, segundo proceda.</p>
<p>No caso dos servicios de axuda a domicilio, a certificación fará referencia ó número de beneficiarios e de horas prestadas.</p>
<p>2.2. Para subvencións de promoción de actividades.</p>
<p>a) Programa das actividades que se pretenden realizar (anexo V).</p>
<p>-Denominación de cada programa ou actividade.</p>
<p>-Resumo do contido de cada programa.</p>
<p>-Colectivo de atención.</p>
<p>-Descrición e fins de cada programa.</p>
<p>-Período de execución. Localización territorial.</p>
<p>-Número de usuarios directos.</p>
<p>-Metodoloxía e instrumentos que se van utilizar.</p>
<p>-Avaliación e seguimento do programa: obxectivos que se pretenden acadar, indicador de impacto utilizado para a súa medición e resultado esperado en relación a cada obxectivo.</p>
<p>b) Orzamento desagregado por partidas dos gastos previstos, así como dos posibles recursos con que se conte para o seu financiamento.</p>
<p>A entidade solicitante que ó abeiro da presente convocatoria opte pola realización conxunta dun programa con outras institucións participantes, identificará a estas, indicando expresamente o custo total da actividade, a parte proporcional da axuda que solicita cada unha delas e os recursos materiais e financeiros que achegan.</p>
<p>c) Compromiso expreso de ceder a favor da Xunta de Galicia os dereitos dos resultados obtidos no caso de congresos, reunións científicas, estudios e publicacións, así como de presentar un informe destes.</p>
<p>2.3. Para subvencións de investimento.</p>
<p>2.3.1. Adquisición de bens inmobles.</p>
<p>a) Certificado do Rexistro da Propiedade no que se acredite que o inmoble obxecto da adquisición está libre de cargas, así como a titularidade deste a favor do vendedor.</p>
<p>b) Documento de opción de compra, no que se indicará a data de caducidade desta, así como o prezo e a forma de pagamento.</p>
<p>c) Informe técnico sobre o estado do inmoble.</p>
<p>2.3.2. Construcción, reforma, ampliación ou mellora.</p>
<p>a) Certificado do Rexistro da Propiedade que acredite o dominio do solicitante do inmoble ou, se está en aluguer ou cedido, declaración do propietario na que faga consta-las condicións nas que se efectuou este e a súa conformidade coas obras que se pretenden realizar.</p>
<p>b) Certificado do concello correspondente no que se faga constar que os plans urbanísticos aprobados e as ordenanzas municipais en vigor permiten a realización da obra que se proxecta e que esta cumpre cos requisitos establecidos na Lei 8/1997, do 20 de agosto, de accesibilidade e supresión de barreiras na Comunidade Autónoma de Galicia.</p>
<p>c) Memoria das obras que se van realizar, co orzamento incorporado.</p>
<p>d) Plan de financiamento da obra.</p>
<p>2.3.3. Equipamento.</p>
<p>a) Orzamento do importe das adquisicións que se pretenden realizar, axustándose a criterios de funcionalidade e economía.</p>
<p>b) No caso de que no ano anterior se subvencionase a construcción do centro, acreditación de que a obra está totalmente rematada.</p>
<p>Artigo 6º.-Prazo de presentación das solicitudes e documentación.</p>
<p>O prazo de presentación das solicitudes será dun mes contado a partir do día seguinte ó da publicación da presente orde.</p>
<p>Artigo 7º.-Lugar de presentación das solicitudes e documentación.</p>
<p>A solicitude e maila documentación requirida presentaranse, de conformidade cos modelos normalizados, nas delegacións provinciais ou servicios centrais da Consellería de Sanidade e Servicios Sociais, sendo de aplicación, en todo caso, o disposto no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común, segundo redacción dada por Lei 4/1999.</p>
<p>Artigo 8º.-Tramitación dos expedientes.</p>
<p>1. Unha vez rematado o prazo de presentación de solicitudes, o órgano encargado do Rexistro de Entidades Prestadoras de Servicios Sociais dependente</p>
<p>da Consellería de Sanidade e Servicios Sociais, regulado polo Decreto 291/1995, do 3 de novembro, e pola Orde do 5 de febreiro de 1996, que desenvolve o anterior, emitirá unha certificación relativa ás entidades inscritas, para o efecto de comproba-lo disposto no artigo 2º, e remitirállela a tódalas delegacións provinciais da Consellería de Sanidade e Servicios Sociais.</p>
<p>2. As delegacións provinciais ou, cando proceda, os servicios centrais da consellería comprobarán que as solicitudes cumpren co establecido na presente orde e, se é o caso, requirirán os interesados para que no prazo de dez días emenden as faltas ou acheguen os documentos preceptivos con indicación de que se así non o fixesen, se terán por desistidos da súa petición, logo de resolución que deberá ser dictada nos termos previstos no artigo 42 da Lei 30/1992, do 26 de novembro, de réxime xurídico das administracións públicas e do procedemento administrativo común, segundo a redacción dada pola Lei 4/1999.</p>
<p>3. Os expedientes, unha vez revisados e, se é o caso, completados, remitiranse á Comisión Provincial ou Central de Valoración de Axudas Institucionais, que terá a función de propoñe-la aprobación ou denegación das subvencións, seguindo os criterios obxectivos recollidos na presente orde.</p>
<p>4. A composición das comisións de valoración será a seguinte:</p>
<p>a) Na esfera central:</p>
<p>-Presidente: o director xeral de Servicios Sociais.</p>
<p>-Vocais: o subdirector xeral de Acción Social e o subdirector xeral de Administración e Inspección de Servicios Sociais, actuando como secretario, con voz pero sen voto, un funcionario por proposta do director xeral de Servicios Sociais. Poderá asistir, con voz pero sen voto, un representante da Intervención Delegada.</p>
<p>b) Na esfera provincial:</p>
<p>-Presidente: o delegado provincial.</p>
<p>-Vocais: dous funcionarios da Área de Servicios Sociais, designados pola delegación provincial. Actuará como secretario un dos vocais. Poderá asistir, con voz pero sen voto, un representante da Intervención Territorial.</p>
<p>5. Se por calquera causa, no momento en que a comisión de valoración teña que examina-las solicitudes, algún dos seus compoñentes non puidese asistir, será substituído pola persoa que para o efecto designe o presidente da respectiva comisión e, sempre que fose posible, o dito nomeamento deberá recaer noutra persoa da mesma subdirección ou servicio có substituído.</p>
<p>Artigo 9º.-Criterios de prioridade na valoración das axudas institucionais.</p>
<p>1. Criterios xerais:</p>
<p>-Implantación social da entidade e número de socios ou afiliados.</p>
<p>-Garantías de realización das actuacións propostas.</p>
<p>-A constitución da entidade con alomenos dous anos de antelación á publicación da convocatoria. Exceptúanse confederacións ou federacións de recente creación que estean compostas maioritariamente por federacións ou asociacións de máis de dous anos de antigüidade.</p>
<p>-A complementariedade coas actuacións públicas ou a satisfacción, por parte dos proxectos deseñados, de necesidades sociais non cubertas suficientemente.</p>
<p>2. Criterios específicos:</p>
<p>a) Axudas de investimento:</p>
<p>-O déficit ou a insuficiencia de recursos na zona de influencia.</p>
<p>-A adaptación dos centros e servicios ó cumprimento dos requisitos esixidos no Decreto 243/1995, do 28 de xullo, polo que se regula o réxime de autorización e acreditación de centros de servicios sociais e á correspondente normativa en función do tipo de centro, así como á lexislación sobre accesibilidade e supresión de barreiras na Comunidade Autónoma galega.</p>
<p>b) Axudas de mantemento:</p>
<p>-O mantemento de centros de atención nas áreas de minusvalidez, vellez e marxinación social, atendéndose con carácter preferente ó mantemento de residencias e centros de día.</p>
<p>-O mantemento de servicios de atención directa de forma continuada en calquera das áreas de actuación a que fai referencia o artigo 1º da presente orde.</p>
<p>c) Axudas de promoción de actividades:</p>
<p>-O desenvolvemento de programas e a realización daquelas actividades que tendan a posibilitar e fomenta-lo desenvolvemento persoal e a integración social dos colectivos recollidos nesta orde.</p>
<p>-En todo caso gozarán de preferencia neste punto as solicitudes que se formulen por entidades xuridicamente independentes para a consecución e financiamento conxunto de actividades con idéntica finalidade.</p>
<p>Artigo 10º.-Resolución.</p>
<p>1. Delégase a competencia para resolve-la concesión das axudas solicitadas ó abeiro da presente orde nos delegados provinciais da Consellería de Sanidade e Servicios Sociais, segundo o seu respectivo ámbito territorial, unha vez fiscalizadas polas intervencións competentes. Exceptúanse do disposto anteriormente aquelas axudas destinadas a subvenciona-lo investimento, mantemento e promoción de actividades de asociacións ou entidades de ámbito supraprovincial, que serán resoltas polo conselleiro de Sanidade e Servicios Sociais.</p>
<p>2. Tanto a concesión como a determinación do importe das subvencións realizarase en réxime de concorrencia competitiva atendendo ós criterios de prioridade establecidos nesta orde.</p>
<p>3. As resolucións recaídas serán motivadas e notificaranse ós interesados para a execución da axuda outorgada no prazo de seis meses contados a partir do día seguinte ó da publicación da presente orde. Se vencese o prazo máximo para resolver sen que recaese resolución expresa, os interesados poderán entender desestimadas as súas pretensións por silencio administrativo.</p>
<p>Sen prexuízo do establecido no parágrafo anterior e con carácter excepcional, poderanse efectuar resolucións complementarias fóra do prazo establecido, cando non fose posible efectualas dentro del, por existir fondos provenientes de recursos de subvencións inicialmente concedidas ou doutro tipo de remanentes.</p>
<p>4. Toda alteración das condicións tidas en conta para a concesión da subvención e, en todo caso, a obtención concorrente de subvencións ou axudas outorgadas por outras administracións ou entes públicos ou privados, nacionais ou internacionais, poderá dar lugar á modificación da resolución de concesión.</p>
<p>5. As resolucións recaídas poñerán fin á vía administrativa e poderán ser recorridas potestativamente en reposición ou ser impugnadas directamente ante a orde xurisdiccional contencioso-administrativa, de acordo co previsto no artigo 116 da Lei 30/1992, do 26 de novembro, de réxime xurídico das administracións públicas e do procedemento administrativo común, segundo redacción dada pola Lei 4/1999.</p>
<p>Artigo 11º.-Obrigas das entidades subvencionadas.</p>
<p>Os beneficiarios destas axudas deberán:</p>
<p>a) Realiza-la actividade, servicio ou investimento que fundamenta a concesión da subvención. En todo caso, as actuacións que se van subvencionar deberán realizarse dentro do exercicio.</p>
<p>b) Acreditar ante a entidade concedente a realización da actividade e o cumprimento dos requisitos e das condicións que determine a concesión da axuda ou subvención.</p>
<p>c) Facer constar, en todo tipo de publicidade e información, a condición de subvencionada pola Consellería de Sanidade e Servicios Sociais.</p>
<p>d) Remiti-los informes e demais documentación que reclamen os órganos competentes da consellería. En particular o beneficiario queda obrigado a facilitar toda a información que lle sexa requirida pola Intervención Xeral da Comunidade Autónoma, o Tribunal de Contas e o Consello de Contas, no exercicio das suas funcións de fiscalización e control do destino das axudas.</p>
<p>e) Autoriza-la inspeción dos órganos competentes da Consellería de Sanidade e Servicios Sociais sobre os seus centros e actividades.</p>
<p>f) Comunicarlle á entidade concedente a obtención de subvencións ou axudas para a mesma finalidade procedentes de calquera Administración ou ente público nacional ou internacional.</p>
<p>Artigo 12º.-Pagamento e xustificación das subvencións.</p>
<p>1. De conformidade co establecido na Lei de orzamentos xerais da Comunidade Autónoma para o ano 2000, as asociacións e outras entidades de iniciativa social quedan exentas de acreditar que se atopan ó día das súas obrigas tributarias e sociais e que non teñen pendente de pagamento ningunha débeda por ningún concepto coa Administración pública da Comunidade Autónoma, agás no caso daquelas subvencións ou axudas para investimento por unha contía superior ás 250.000 pesetas.</p>
<p>2. Unha vez dictada a resolución pola que se concede a subvención procederase ó pagamento e xustificación na forma que a continuación se indica, agás nos casos nos que se establezan convenios nos que se aplicará o que neles se sinale ademais do establecido na Lei de orzamentos xerais da Comunidade Autónoma para o ano 2000 e no Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia.</p>
<p>2.1. Subvencións de promoción de actividades e mantemento.</p>
<p>Ó abeiro do establecido na Lei de orzamentos xerais da Comunidade Autónoma de Galicia para o ano 2000, e de acordo co disposto por acordo do Consello da Xunta de Galicia de data 31 de marzo de 2000, o pagamento destas axudas poderá facerse segundo se establece a continuación:</p>
<p>Para aquelas subvencións que non superen o importe de 1.000.000 de ptas., poderá acordarse no momento da concesión un anticipo de pagamento de ata o 80%, e librarase o 20% restante no momento da completa xustificación por parte do beneficiario do cumprimento da finalidade e demais condicións para as que foi concedida, mediante un balance de ingresos e gastos asinado polo presidente ou responsable da entidade no que se reflectirá que o gasto realizado foi igual ou superior ó importe total da axuda, acompañado dos xustificantes do gasto realizado como consecuencia da actividade obxecto da subvención.</p>
<p>Nos demais casos, o pagamento das axudas poderá facerse nos seguintes prazos:</p>
<p>a) Un primeiro, de ata o 50% da totalidade da subvención, con carácter de anticipo a conta da liquidación, que poderá acordarse no momento da súa concesión.</p>
<p>Para facer efectivo este anticipo deberán presentarse os seguintes medios documentais provisionais de xustificación:</p>
<p>1. Para as subvencións de mantemento, certificación ou declaración xurada, se é o caso, do director ou responsable da entidade dos gastos realizados durante o exercicio e as cantidades pendentes de pagamento.</p>
<p>2. Para as subvencións de promoción de actividades, certificación ou declaración xurada, se é o caso, do director ou responsable da entidade do inicio das actividades.</p>
<p>b) Ata o 80% da subvención concedida poderán acordarse pagamentos parciais a medida que o beneficiario xustifique ter realizado un gasto equivalente mediante certificación do director ou responsable da entidade, xunto cos xustificantes do gasto realizado como consecuencia da actividade obxecto da subvención.</p>
<p>c) O 20% restante farase efectivo, unha vez xustificada a aplicación da totalidade da subvención para o fin para o que foi concedida, mediante un balance de ingresos e gastos asinado polo presidente ou responsable da entidade no que se reflicta que o gasto realizado foi igual ou superior ó importe total da axuda, xunto cos xustificantes do gasto realizado como consecuencia da actividade obxecto da subvención.</p>
<p>En todo caso, unha vez recibida a resolución da concesión de axuda para mantemento e promoción de actividades, a entidade beneficiaria deberá remitir no prazo dun mes certificación acreditativa de que foi aceptada a subvención.</p>
<p>Así mesmo, a entidade deberá presentar antes do 31 de xaneiro do exercicio seguinte, ante a Consellería de Sanidade e Servicios Sociais ou delegación provincial respectiva, un balance de ingresos e gastos comprensivo de todo o ano natural conforme o anexo VI, así como unha memoria no caso de promoción de actividades. Cumprir este trámite considérase requisito previo para a concesión de subvencións nos exercicios seguintes.</p>
<p>2.2. Subvencións de investimento.</p>
<p>No suposto de subvencións para gastos de investimento, o pagamento e a xustificación efectuaranse de acordo co establecido na Lei de orzamentos xerais da Comunidade Autónoma de Galicia para o ano 2000.</p>
<p>En todo caso deberá presentarse a seguinte documentación:</p>
<p>a) Subvención para adquisición de inmobles. O aboamento da subvención efectuarase unha vez presentada ante a entidade que a concedeu unha copia da escritura pública de compravenda, que recollerá unha cláusula na que se faga constar que o inmoble obxecto da subvención deberá de manterse, polo menos durante trinta anos, destinado á finalidade que serviu de fundamento á petición.</p>
<p>b) Subvencións para construcción, reforma, ampliación ou mellora de inmobles.</p>
<p>-Certificación asinada e selada pola entidade receptora da axuda, na que se faga consta-la realización das obras e a conformidade con elas.</p>
<p>-Certificado ou factura orixinal expedida pola empresa ou contratista individual que realizou a obra.</p>
<p>-Nas subvencións para a construcción de nova planta, presentarase compromiso asinado polo representante legal da entidade beneficiaria de que o inmoble se destinará, durante 30 anos, á finalidade que serviu de fundamento á petición.</p>
<p>c) Subvención para equipamento e moblaxe.</p>
<p>-Certificado do representante da entidade no que conste a realización da subministración e a súa conformidade con ela.</p>
<p>-Facturas orixinais, debidamente conformadas, de cada unha das casas subministradoras.</p>
<p>3. Nos dous puntos anteriores, as facturas deberán cumpri-lo disposto no Real decreto 2402/1985, do 18 de decembro, e nas súas modificacións posteriores. Así mesmo, no momento da xustificación final do gasto e, en calquera caso, antes do último pagamento, o peticionario presentará unha declaración complementaria do conxunto das axudas solicitadas das distintas administracións públicas competentes ou de calquera dos seus organismos, tanto as aprobadas e concedidas como as pendentes de resolución, para o mesmo obxecto que corresponde ás axudas reguladas pola presente orde.</p>
<p>4. A documentación xustificativa dos gastos realizados deberase presentar antes do 30 de novembro do ano 2000. Non obstante o prazo de xustificación das subvencións de promoción de actividades, en casos excepcionais e debidamente xustificados, poderase prorrogar ata o 30 de setembro do ano 2001.</p>
<p>Disposicións adicionais</p>
<p>Primeira.-A concesión de axudas reguladas nesta orde terá como límite global o crédito asignado para estes fins nos orzamentos desta Comunidade Autónoma para o ano 2000.</p>
<p>Segunda.-O incumprimento total ou parcial de calquera das condicións establecidas na presente orde, así como a duplicidade de axudas con cargo a outros créditos dos orzamentos xerais do Estado, da Seguridade Social, Administración institucional, autonómica ou local, constituirá causa determinante de revogación da axuda e do seu reintegro polo beneficiario ou solicitante, xunto cos xuros de demora, segundo o previsto no artigo 78.5º do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia.</p>
<p>Terceira.-En materia de infraccións e sancións haberá que aterse ó disposto no artigo 79 do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia, segundo redacción dada pola Lei de medidas fiscais, orzamentarias, de función pública e actuación administrativa.</p>
<p>Disposicións derradeiras</p>
<p>Primeira.-Autorízase o director xeral de Servicios Sociais para dicta-las normas necesarias para o desenvolvemento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 10 de abril de 2000.</p>
<p>José Mª Hernández Cochón</p>
<p>Conselleiro de Sanidade e Servicios Sociais</p>

