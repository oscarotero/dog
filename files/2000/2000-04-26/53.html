---
date: '2000-04-26'
id: 8A3E
page: 6756
number: 80
agency: CONCELLO DA CORUÑA
section: VI. ANUNCIOS
title: Anuncio (8/2000).
range: Anuncio
url: 'https://www.xunta.gal/dog/Publicados/2000/20000426/Anuncio8A3E_gl.html'
---
<p>A Alcaldía Presidencia, con data 21 de marzo de 2000, dictou a seguinte resolución:</p>
<p>«Primeiro.-Incoar expediente para a aprobación das bases e estatutos da xunta de compensación que se vai constituír para a execución do polígono F8.01 (Parque de Vioño) do Plan Xeral de Ordenación Municipal vixente.</p>
<p>Segundo.-Aprobar inicialmente o proxecto de bases e estatutos presentado por Francisco Núñez Mateo en nome e representación da comisión xestora constituída para estes efectos.</p>
<p>Terceiro.-Ordena-la citación persoal no expediente a aqueles que aparezan como interesados na súa calidade de titulares de bens e dereitos afectados, así como a publicación on Diario Oficial de Galicia do anuncio correspondente segundo modelo oficial que se xunta, facultando a comisión xestora e, no seu nome, a Francisco Núñez Mateo como secretario dela para a súa presentación e dilixenciamento ante o órgano correspondente».</p>
<p>O que se fai público de conformidade co disposto no artigo 133.4º en relación co 102, ambos da Lei 1/1997, do 24 de marzo, do solo de Galicia (BOE nº 103, do 30 de abril), advertindo os interesados de que o expediente se encontra ó seu dispor nas oficinas de xestión do Servicio de Urbanismo, sitas na Avda. da Marina nº 18, entre as 12 e as 14 horas, de luns a venres durante o prazo de 20 días a partir da publicación ou notificación do acordo que se traslada, onde poderán consultalo e presentar cantas alegacións teñan por conveniente na defensa dos seus dereitos.</p>
<p>Esta publicación producirá tamén os efectos previstos no artigo 59.4º da Lei 30/1992, de réxime xurídico das administracións públicas e do procedemento administrativo común, para aqueles supostos de interesados ós que non poida serlles practicada a notificación persoal.</p>
<p>A Coruña, 22 de marzo de 2000.</p>
<p>O alcalde</p>
<p>P.D.</p>
<p>Salvador Fernández Moreda</p>
<p>Bases de actuación da xunta de compensación do polígono F8.01 Parque de Vioño do PXOM da Coruña</p>
<p>Base 1ª.-Finalidade.</p>
<p>Estas bases conteñen aquelas determinacións que, previstas no artigo 167 do Regulamento de xestión urbanística (RX), serven de regras á xunta e ós afectados pola execución da ordenación urbanística do polígono F8.01 Parque de Vioño do PXOM da Coruña, co fin de realiza-las operacións de reparto de beneficios e cargas, cesións obrigatorias e urbanización dos terreos. Ó seu teor, formularase o proxecto de compensación, conforme o artigo 133.6º da Lei 1/1997 do solo de Galicia (LSG) e Art. 172 do RX, onde se concretará a operación reparcelatoria.</p>
<p>Base 2ª.-Orzamentos da actuación.</p>
<p>Os datos básicos que caracterizan esta actuación reflectidos na ficha do PXOM correspondentes a este polígono son:</p>
<p>-Denominación: Parque de Vioño.</p>
<p>-Superficie total: 79.333 m.</p>
<p>-Aproveitamento lucrativo: 75.755 m.</p>
<p>-Incluído en área de reparto: ARP-F8.01.</p>
<p>-Aproveitamento tipo do ARP-F8.01: 1.040.448 m eluc/ms.</p>
<p>Base 3ª.-Definición e valoración de achegas.</p>
<p>1. A participación na xunta dos propietarios incorporados depende exclusivamente dos predios achegados, sen prexuízo das indemnizacións que lles correspondan por supresión de elementos e das compensacións por gastos especialmente realizados.</p>
<p>2. O dereito dos propietarios será proporcional á superficie de cada parcela.</p>
<p>3. A distribución no reparto de cargas, beneficios e perdas realizarase en proporción á cota participativa que corresponda a cada un dos membros que formen a xunta segundo as previsións dos estatutos.</p>
<p>4. As achegas dos membros da xunta para atende-los gastos que a esta corresponden realizaranse e exaccionaranse ata a súa disolución na forma determinada nos artigos 34 e 35 dos estatutos.</p>
<p>Base 4ª.-Elementos e dereitos sobre os predios. Réxime. Definición e valoración.</p>
<p>1. A ordenación e urbanización previstas resultan incompatibles coas instalacións preexistentes procedendo, en consecuencia, a súa supresión e indemnización. Os propietarios están obrigados a relacionar todos aqueles elementos que consideren indemnizables, que comprobará a xunta e levantándose, se é o caso, acta contradictoria. Para a súa valoración, teranse en conta as regras establecidas nos puntos seguintes:</p>
<p>a) As edificacións valoraranse, de acordo coa normativa catastral, en función do seu custo de reposición corrixido en atención a criterios de antigüidade, conservación e funcionalidade.</p>
<p>2. As cargas e dereitos reais que graven os predios e sexan compatibles coa ordenación manteranse sobre o predio resultante do mesmo propietario por aplicación do principio de subrogación real. Nos demais casos procede a súa extinción, valorándose segundo a natureza conforme as regras da lexislación expropiatoria e tributaria e indemnizándose con cargo ó propietario liberado, agás que se trate de servidume predial, que terá o carácter de gasto de urbanización.</p>
<p>3. O necesario derrubamento dos edificios e da execución da urbanización implican a extinción dos alugueres rústicos e urbanos. As indemnizacións terán o carácter de gasto de urbanización, e para a súa valoración teranse en conta os criterios reflectidos no Art. 137.3º RX.</p>
<p>Base 5ª.-Supostos de ocupación ou expropiación de terreos.</p>
<p>1. En caso de propietarios non incorporados á xunta, esta poderá solicitar da Administración actuante a expropiación dos ditos predios, tendo a xunta a condición de beneficiaria, ou ben a ocupación delas co fin de posibilita-la execución das obras de urbanización previstas, recoñecéndoselles ós seus titulares o dereito da adxudicación de terreos edificables en proporción á superficie do predio, coa reducción axeitada para compensa-los gastos de urbanización correspondentes.</p>
<p>2. O incumprimento polos membros da xunta de compensación das súas obrigas e cargas habilitará a Administración actuante para expropia-los seus respectivos dereitos en favor da xunta de compensación, que terá a condición xurídica de beneficiaria, ou, alternativamente, aplicarse os efectos previstos para a ocupación forzosa no Art. 134 LSG.</p>
<p>3. Para a valoración e procedemento haberá que aterse á normativa legal de aplicación.</p>
<p>Base 6ª.-Urbanización e edificación.</p>
<p>1. A execución das obras de urbanización poderá realizarse mediante empresa urbanizadora incorporada á xunta ou por contrato de obra para o efecto, con aboamento en metálico, soares ou edificacións resultantes, todo isto consignado nos oportunos convenios en que se terán en conta as equivalencias de valores, prezos e custos da urbanización segundo o oportuno proxecto, o seu carácter fixo ou revisable, e a forma de determina-la contraprestación; incluirase no contrato de obra, ademais das cláusulas típicas, as indicadas no Art. 176.3º RX.</p>
<p>2. O órgano competente da xunta poderá contrata-la obra empregando indistintamente calquera dos procedementos e formas legalmente admitidos, segundo o acordo que para o efecto adopte conforme o previsto nos estatutos.</p>
<p>3. Se é o caso, poderá ter lugar a edificación e urbanización simultáneas conforme o Art. 41 RX.</p>
<p>Base 7ª.-Predios resultantes. Definición. Adxudicación e compensación en metálico.</p>
<p>1. Os predios resultantes definiranse no proxecto de compensación tendo en conta as características da ordenación para efectos da fixación da parcela mínima apta para edificar.</p>
<p>2. Os predios resultantes adxudicaranse en proporción á cota de participación, tendo en conta os criterios establecidos para o efecto na LSG e no RX, en especial o criterio de proximidade do predio resultante adxudicado por subrogación real do/s antigo/s achegado/s.</p>
<p>3. As compensacións económicas substitutivas ou complementarias por diferencias de adxudicación que, se é o caso, procedan, fixaranse atendendo o prezo medio en venda das parcelas resultantes, sen incluí-los custos de urbanización.</p>
<p>4. Cando a escasa contía dos dereitos dalgúns propietarios non permitan que se adxudiquen predios independentes a todos eles, os soares resultantes adxudicaranse en pro indiviso a estes propietarios. Non obstante, se a contía deses dereitos non acadase o 15 por cento da parcela mínima edificable, a adxudicación poderase substituír por unha indemnización en metálico.</p>
<p>5. Para efectos de valoración dos predios resultantes considerarase que tódolos usos previstos no plan teñen o mesmo valor.</p>
<p>Base 8ª.-Cesións e dereitos da Administración actuante.</p>
<p>As cesións previstas no plan relativas a superficies de vías, zonas verdes e dotacións entregaranse xunto ás obras e servicios da urbanización previstos totalmente urbanizadas conforme o proxecto aprobado, no tempo e forma establecidos legalmente.</p>
<p>Base 9ª.-Disposición derradeira.</p>
<p>1. As presentes bases completan reciprocamente os estatutos que acompañan, aplicándose tamén no previsto nelas a normativa alí citada, especialmente a LSG, LRSVU e RX sobre compensación, reparcelación e valoracións, así como a lexislación expropiatoria, tributaria e hipotecaria.</p>
<p>2. A obrigatoriedade das bases non impide a súa modificación por igual canle que para a súa aprobación. Non obstante, a modificación por unanimidade, afectando só as relacións entre os membros non require máis trámite cá súa comunicación á Administración actuante.</p>
<p>Estatutos da xunta de compensación do polígono F8.01 Parque de Vioño do PXOM da Coruña</p>
<p>TÍTULO I</p>
<p>Disposicións xerais</p>
<p>Artigo 1º.-Denominación.</p>
<p>Esta entidade constitúese co nome xunta de compensación do Parque de Vioño (en diante, a xunta).</p>
<p>Artigo 2º.-Ámbito territorial e obxecto.</p>
<p>A xunta ten por obxecto a xestión e execución, polo sistema de compensación, do polígono F8.01 Parque de Vioño, delimitado no PXOM da Coruña, e aprobado definitivamente por acordo do Pleno Municipal o día 19 de outubro de 1998.</p>
<p>Artigo 3º.-Normativa.</p>
<p>1. A xunta constitúese en aplicación do disposto no artigo 133 da Lei 1/1997, do 24 de marzo, do solo de Galicia (LSG) por instancia da comisión xestora constituída por propietarios que representan máis do 50 por cento do polígono.</p>
<p>2. A xunta réxese por estes estatutos e polas bases de actuación que os acompañan, complementándose ámbolos dous reciprocamente, así como pola LSG, en especial os seus artigos 133 al 138, a Lei 6/1998, do 13 de abril, sobre réxime do solo e valoracións (LRSV), e os preceptos vixentes do Real decreto lexislativo 1/1992 (LS/92), o R.D. 1346/1976 (LS/76) e</p>
<p>o Regulamento de xestión urbanística (RX) aprobado por R.D. 3288/1978, en especial os seus artigos 24 e 30 e 157 a 185, a lexislación hipotecaria, especialmente o R.D. 1093/1997, e pola demais lexislación administrativa, civil e mercantil que con carácter directo ou supletorio lle sexa en cada caso de aplicación.</p>
<p>Artigo 4º.-Natureza, personalidade xurídica e capacidade.</p>
<p>1. A xunta é unha entidade urbanística colaboradora, que ten natureza administrativa, personalidade xurídica propia e plena capacidade de obrar para o cumprimento das súas finalidades.</p>
<p>2. A xunta poderá desempeñar todo tipo de titularidades, realizar todos aqueles actos e negocios xurídico-patrimoniais ou de calquera outra orde lle sexan necesarios e permitidos polas leis, e exercer ante calquera autoridade ou organismo público, tribunais e particulares, todas aquelas accións e dereitos, solicitudes e beneficios que lle correspondan na xestión e defensa dos intereses comúns dos seus membros.</p>
<p>Artigo 5º.-Enderezo.</p>
<p>O domicilio da xunta establécese na Coruña, rúa Manuel Piñeiro Pose, 3ª Torre de San Diego 1º-A. Este domicilio poderá trasladarse a outro lugar por acordo do consello rector.</p>
<p>Artigo 6º.-Finalidades.</p>
<p>Son finalidades da xunta, para o cumprimento do obxectivo proposto:</p>
<p>1. Asocia-las persoas físicas e xurídicas que a integran para a xestión e execución do polígono, con solidariedade de beneficios e cargas.</p>
<p>2. Solicita-la inscrición da xunta no Rexistro de Entidades Urbanísticas Colaboradoras e no Mercantil, se é o caso.</p>
<p>3. Redactar e tramitar ante as administracións competentes toda clase de instrumentos de desenvolvemento e execución do plano, proxectos de expropiación ou ocupación directa, se é o caso, de compensación, de urbanización, de edificación, se é o caso, e a contratación e execución das obras necesarias para levalas a cabo. Se é o caso, promove-la modificación do PXOM no ámbito de actuación.</p>
<p>4. Cederlle á Administración actuante os terreos de uso público e as obras de urbanización.</p>
<p>5. Solicitar da Administración actuante o exercicio da potestade expropiatoria en beneficio da xunta, que terá a condición de beneficiaria da expropiación, ou a ocupación directa dos terreos, respecto dos propietarios que non se incorporen en tempo oportuno a ela como daqueles que incumpran coas súas obrigas.</p>
<p>6. Solicitar da Administración actuante o exercicio da vía de constrinximento para o cobro das cantidades debidas polos membros da xunta.</p>
<p>7. Formalizar operacións de crédito, con garantía hipotecaria, se é o caso, para financia-las obras de urbanización.</p>
<p>8. A xestión e defensa dos intereses comúns dos membros da xunta, diante de calquera autoridade ou organismo público, xulgados, tribunais e particulares.</p>
<p>9. O cumprimento das obrigas tributarias e a xestión dos beneficios fiscais establecidos nas leis.</p>
<p>10. O exercicio do dereito a esixir das empresas que presten os seus servicios urbanísticos o reembolso correspondente dos gastos de instalación deles.</p>
<p>11. A adxudicación das parcelas resultantes entre os membros da xunta.</p>
<p>12. O exercicio de todos aqueles dereitos e actividades lle correspondan de acordo coas leis.</p>
<p>Artigo 7º.-Duración.</p>
<p>A xunta está habilitada para comeza-las súas funcións desde a súa inscrición no Rexistro de Entidades Urbanísticas Colaboradoras e durará ata que sexa cumprido totalmente o seu obxectivo, agás que se produza a disolución nos termos sinalados nestes estatutos.</p>
<p>Artigo 8º.-Administración actuante.</p>
<p>1. A xunta actúa baixo o control do Concello da Coruña.</p>
<p>2. Como Administración actuante, e no exercicio da súa función, correspóndelle:</p>
<p>a) Dar audiencia dos estatutos e bases de actuación ós propietarios non promotores da xunta, para a formulación de observacións e para a súa incorporación a ela; e dar audiencia das alegacións destes os promotores para a súa contestación.</p>
<p>b) A aprobación dos estatutos e das bases e mais das súas modificacións.</p>
<p>c) A designación dun representante na xunta.</p>
<p>d) A aprobación da constitución da xunta e a remisión do acordo e da escritura de constitución ó Rexistro de Entidades Urbanísticas Colaboradoras para a súa inscrición.</p>
<p>e) O exercicio da expropiación forzosa ou da ocupación directa, en beneficio da xunta, respecto dos terreos dos propietarios non incorporados a ela ou que incumpran a súas obrigas.</p>
<p>f) A utilización da vía de constrinximento para o cobramento das cantidades debidas por calquera dos membros da xunta.</p>
<p>g) A resolución dos recursos contra os acordos da xunta.</p>
<p>h) Todas aquelas outras atribucións resulten da lexislación urbanística e local.</p>
<p>Artigo 9º.-Proxecto de compensación.</p>
<p>En desenvolvemento dos criterios resultantes das bases redactarase o proxecto de compensación en que se reflectirán os predios achegados e os resultantes, con cadanseu adxudicatario, os terreos que lle hai que ceder ó concello e o importe das indemnizacións e compensacións en metálico, se foran procedentes. Aprobado o proxecto pola xunta e polo Concello, servirá de título para a adxudicación dos terreos.</p>
<p>TÍTULO II</p>
<p>Membros e constitución da xunta</p>
<p>Artigo 10º.-Membros da xunta. Incorporación. Efectos.</p>
<p>1. Serán membros propios da xunta os propietarios dos terreos incluídos no seu ámbito territorial que, cumprindo os requisitos esixidos, se incorporen a ela en tempo e forma. Neste concepto formarán parte dela:</p>
<p>a) Aqueles que promoven a súa constitución, en calidade de membros da comisión xestora.</p>
<p>b) Os demais propietarios que soliciten a súa incorporación, conforme o artigo 134 da LSG, dentro do prazo dun mes a partir da notificación do acordo de aprobación definitiva destes estatutos e bases de actuación. Transcorrido o prazo indicado, a incorporación só será posible se non entorpece o desenvolvemento do proceso e o aproba a xunta de compensación. Na solicitude de incorporación, realizada por escrito ó concello, farase constar expresamente a aceptación do sistema, dos estatutos e bases, xuntaranse os títulos xustificativos da propiedade, con expresión da súa situación, superficie e lindeiros, declarando así mesmo as situacións xurídicas, cargas, gravames e arrendamentos que afecten os seus respectivos predios, indicando, se é o caso, os datos identificativos dos titulares dos devanditos dereitos.</p>
<p>2. A efectiva incorporación requirirá o outorgamento da escritura pública de constitución ou da adhesión, se é o caso, de conformidade co Art. 163 RX.</p>
<p>3. A incorporación supón a ocupación e posesión dos terreos pola xunta, quen actuará como fiduciaria deles con pleno poder dispositivo.</p>
<p>4. Os propietarios do polígono que non se incorporen na forma indicada quedan suxeitos á expropiación forzosa en beneficio da xunta, podendo esta, así mesmo, solicitar no seu favor a ocupación dos devanditos predios, de conformidade co previsto no Art. 134 LSX.</p>
<p>5. Tamén poderá ser membro da xunta a empresa urbanizadora que achegue total ou parcialmente os fondos ou medios necesarios para levar a cabo as obras de urbanización. A súa incorporación poderá realizarse inicialmente, logo de acordo da comisión xestora, ou posteriormente mediante acordo co órgano competente da xunta. Os propietarios desconformes con esta incorporación que se comprometan expresamente a sufraga-los gastos de urbanización que lles corresponda, non serán afectados por ela na súa cota participativa.</p>
<p>6. O Concello da Coruña, na súa calidade de Administración actuante, designará un representante na xunta, que actuará no consello rector con voz e sen voto, agás o que lle corresponde, se é o caso, na asemblea como titular do aproveitamento conforme a súa cota participativa.</p>
<p>Artigo 11º.-Transmisión de predios.</p>
<p>1. A incorporación dos propietarios non supón a transmisión á xunta da propiedade dos inmobles, mais a xunta actuará como fiduciaria con pleno poder dispositivo.</p>
<p>2. Unha vez constituída a xunta, a transmisión dos predios polos seus membros deberá serlle notificada ó consello rector, acompañada de copia do documento, e producirá os seguintes efectos:</p>
<p>a) Se a transmisión se realiza sobre os predios iniciais, considerarase que o novo propietario se subroga para tódolos efectos como membro da xunta.</p>
<p>b) Se a transmisión se realiza sobre os predios adxudicados no proxecto de compensación fóra dun pacto expreso en contrario, seguirá posuíndo o propietario primitivo a condición de membro da xunta e seguirá respondendo persoalmente fronte á xunta das obrigacións que desta calidade se deriven.</p>
<p>Artigo 12º.-Dereitos.</p>
<p>Son dereitos dos membros:</p>
<p>a) Asistir por si mesmo ou por representante ás sesións da asemblea xeral emitindo o seu voto en proporción á súa cota participativa, e presentar proposicións ou suxestións.</p>
<p>b) Elixi-los membros dos órganos de goberno e seren elixidos para o desempeño de cargos.</p>
<p>c) Obte-la xusta compensación no reparto de beneficios e cargas mediante a adxudicación de parcelas resultantes ou compensación en metálico segundo proceda, en proporción coa súa cota.</p>
<p>Artigo 13º.-Obrigas.</p>
<p>É obriga básica dos membros participar en proporción a cadansúa cota nos gastos que xere a actuación, satisfacendo puntualmente as cantidades necesarias que o órgano competente da xunta determine xustificadamente.</p>
<p>Son tamén obrigas específicas dos membros:</p>
<p>a) Acreditar e facilitarlle á xunta todos aqueles documentos e datos que se refiran á súa propiedade e ós dereitos de terceiros que a limiten, e regularizar, no necesario, as devanditas titularidades ou situacións.</p>
<p>b) Sinalar, no momento da incorporación, un domicilio para efectos de notificacións no termo municipal onde o teña a xunta ou onde radiquen os terreos afectados e, se é o caso, a persoa que representa o membro. No caso de cotitularidade dun predio ou dereito, haberán de designar unha soa persoa para o exercicio das súas facultades como membro da xunta, e, se non o designaren, nomearao o órgano actuante.</p>
<p>c) Outorgar todos aqueles documentos ou autorizacións que sexan necesarios para cumprir coas súas obrigas e co obxecto e as finalidades da xunta.</p>
<p>O incumprimento das súas obrigas por un membro que supoña obstáculo ou prexuízo á actuación física, xurídica ou económica da xunta, lexitima a esta para promover no seu beneficio a expropiación forzosa do seu predio, a utilización da vía de constrinximento ou a aplicación dos efectos previstos para a ocupación forzosa no artigo 134 LSG.</p>
<p>TÍTULO III</p>
<p>Órganos de goberno e administración</p>
<p>Artigo 14º.-Enumeración.</p>
<p>Os órganos de goberno e administración da xunta serán:</p>
<p>1. A asemblea xeral.</p>
<p>2. O consello rector.</p>
<p>3. O presidente.</p>
<p>4. O vicepresidente.</p>
<p>5. O secretario.</p>
<p>6. O xerente, se é o caso.</p>
<p>Capítulo I</p>
<p>Da asemblea xeral</p>
<p>Artigo 15º.-Composición e clases.</p>
<p>1. A asemblea estará constituída polos membros da xunta que estean ó día das súas obrigas e polo representante da Administración actuante. Terá carácter deliberante e reunirase de forma ordinaria</p>
<p>alomenos unha vez ó ano para aproba-lo orzamento e a memoria e mailas contas do exercicio.</p>
<p>2. Serán o seu presidente e o seu secretario aqueles que o sexan do consello rector.</p>
<p>3. A asemblea xeral poderá reunirse con carácter extraordinario cando o acorde o presidente, o consello rector ou o soliciten os membros da xunta que representen alomenos o 30 por cento das participacións. Neste suposto ha de se convoca-la asemblea no mes seguinte á solicitude e realizarse antes doutro mes.</p>
<p>4. Estando tódolos membros presentes poderá ter lugar a asemblea, sen necesidade de convocatoria previa, se así se acorda por unanimidade.</p>
<p>Artigo 16º.-Atribucións.</p>
<p>Son atribucións da asemblea:</p>
<p>a) A designación e cesamento dos membros do consello rector.</p>
<p>b) A aprobación das contas e dos orzamentos e mais da imposición de derramas para atende-los gastos non previstos no orzamento.</p>
<p>c) A modificación dos estatutos e das bases de actuación.</p>
<p>d) Autoriza-la formalización de actos dispositivos sobre os bens e dereitos pertencentes en pleno dominio á xunta, incorporando, se é o caso, os adquirintes e reaxustando as cotas de participación.</p>
<p>e) Acorda-la formalización de créditos ou empréstitos para realiza-las obras de urbanización, mesmo con garantía hipotecaria dos terreos afectados.</p>
<p>f) Resolver sobre a incorporación de empresas urbanizadoras ou de propietarios de terreos cando non o fixeran no título constitutivo.</p>
<p>g) Acorda-la constitución de sociedades con fins de urbanización, edificación ou explotación de servicios.</p>
<p>h) Aproba-los proxectos de compensación e de urbanización.</p>
<p>i) Autoriza-la contratación das obras de urbanización, cando estas non fosen realizadas por unha empresa urbanizadora incorporada á xunta, e decidir sobre a edificación de todos ou calquera dos soares resultantes adxudicados á xunta.</p>
<p>j) Acorda-la disolución da xunta.</p>
<p>k) As demais que expresamente lle atribúan as leis ou os presentes estatutos e bases de actuación, e as que o consello rector someta á súa consideración.</p>
<p>Artigo 17º.-Convocatoria.</p>
<p>1. As reunións da asemblea xeral ordinaria e extraordinaria serán convocadas polo presidente do consello rector mediante carta certificada remitida ós membros da xunta con cinco días de antelación cando menos á data en que teña que ter lugar.</p>
<p>2. A convocatoria sinalará o lugar, día e hora da reunión, así como os asuntos que han de se someter a coñecemento e resolución da asemblea sen que poidan ser obxecto de exame outros asuntos non recollidos na convocatoria, a non ser que sexa declarada a urxencia pola maioría das cotas de asistencia.</p>
<p>3. Na convocatoria das asembleas xerais ordinarias indicarase que no domicilio social están á disposición dos membros a memoria e as contas do exercicio e/ou o orzamento que sexa obxecto da reunión.</p>
<p>Artigo 18º.-Constitución.</p>
<p>1. A asemblea xeral quedará validamente constituída en primeira convocatoria cando concorran a ela, por si mesmos ou por representación, membros que representen o 60 por cento das cotas. Entenderase validamente constituída en segunda convocatoria, calquera que sexa o número de asistentes, transcorrida unha hora desde a primeira.</p>
<p>2. Os membros poderán designar por escrito e para cada reunión a persoa que os represente.</p>
<p>Artigo 19º.- Adopción de acordos.</p>
<p>1. O presidente do consello rector, ou quen estatutariamente o substitúa, presidirá a asemblea e dirixirá os debates.</p>
<p>2. Actuará como secretario aquel que o sexa do consello rector ou o seu substituto.</p>
<p>3. Os acordos adoptaranse por maioría simple de cotas presentes ou representadas.</p>
<p>4. Os acordos de aprobación do proxecto de compensación e de modificación dos estatutos e bases requirirán o voto favorable da maioría absoluta de cotas.</p>
<p>5. Os acordos da asemblea serán inmediatamente executivos, sen prexuízo dos recursos e accións procedentes.</p>
<p>Artigo 20º.-Actas.</p>
<p>1. De cada reunión da asemblea xeral levantará acta o secretario, facéndose constar nela, de forma clara e sucinta, os acordos adoptados e o resultado das votacións realizadas. A acta será redactada e aprobada ó final da reunión e será autorizada coas sinaturas do secretario e mailo presidente, e transcrita ó libro correspondente. Non obstante, a asemblea poderá determinar que a redacción e aprobación da acta a leve a efecto o presidente, secretario e dous interventores designados na propia sesión.</p>
<p>2. Por requirimento dos membros da xunta ou da Administración actuante, deberá o secretario, co visto e prace do presidente, expedir certificacións do contido das actas.</p>
<p>Capítulo II</p>
<p>Do consello rector</p>
<p>Artigo 21º.-Composición do consello rector.</p>
<p>O consello rector estará constituído por seis conselleiros, elixidos pola asemblea. Os membros mino</p>
<p>ritarios poderán exerce-lo dereito a elixir un dos vocais do consello.</p>
<p>O consello elixirá de entre os seus membros o presidente, vicepresidente e secretario, que así mesmo o serán da entidade.</p>
<p>Ás reunións do consello asistirá o representante da Administración actuante, con voz e sen voto; e así mesmo as demais persoas invitadas polo presidente.</p>
<p>Artigo 22º.-Duración de cargos.</p>
<p>O cargo de conselleiro terá unha duración indefinida sen prexuízo do seu cesamento; poderá ser removido pola asemblea en calquera momento. No caso de falecemento ou renuncia, o consello designará un substituto provisional ata a primeira reunión da asemblea.</p>
<p>Artigo 23º.-Atribucións.</p>
<p>O consello rector ten as máis amplas facultades, representativas, deliberantes e executivas, sobre tódolos asuntos competencia da xunta sen máis limitacións cás dos acordos expresamente atribuídos á asemblea xeral. Especificamente correspóndenlle:</p>
<p>a) Representación, goberno e administración da xunta.</p>
<p>b) Proposta e execución dos acordos da asemblea xeral.</p>
<p>c) Contratación dos traballos e servicios necesarios para a xestión e desenvolvemento da xunta.</p>
<p>d) Exercicio das accións e recursos de interese da xunta, conferindo os poderes que fosen necesarios para isto, e presentación de solicitudes ou reclamacións.</p>
<p>e) Formulación do proxecto de compensación, dándolle o trámite de audiencia e sometemento á asemblea para a súa aprobación inicial, con posterior presentación ó concello para a súa tramitación e aprobación definitiva.</p>
<p>f) Encargo do proxecto de urbanización e presentación á asemblea para a súa aprobación, con posterior presentación ó concello para a súa tramitación e aprobación definitiva.</p>
<p>g) Presentación á asemblea da proposta para a contratación, se é o caso, das obras de urbanización.</p>
<p>h) Elaboración das contas e orzamentos.</p>
<p>i) Determina-las cantidades que, consonte ós orzamentos e derramas acordados, lles corresponde satisfacer ós membros e proceder á súa recadación.</p>
<p>j) Desenvolvemento da xestión xurídica, administrativa, económica, contable e fiscal da xunta, coas facultades de representación e contratación precisas para a súa execución.</p>
<p>k) Exerce-lo resto das facultades de goberno e administración non reservadas expresamente á asemblea xeral e as que esta lle delegue.</p>
<p>Artigo 24º.-Sesións e acordos.</p>
<p>1. O consello rector reunirase as veces que sexan necesarias para adopta-los acordos que requiran a súa intervención, por iniciativa do presidente ou de tres dos seus membros. Neste suposto o presidente deberá convoca-lo consello dentro dos quince días seguintes ó da data en que reciba a petición.</p>
<p>2. A convocatoria, con indicación da orde do día e do lugar, día e hora e data da reunión, será cursada polo presidente cunha antelación de tres días, quedando validamente reunido o consello cando concorran tres conselleiros. Sen necesidade de convocatoria poderá realizarse reunión cando estean presentes tódolos membros e así o acorden por unanimidade.</p>
<p>3. Os acordos adoptaranse por maioría simple de votos, recoñecéndose, en caso de empate, a calidade de voto dirimente do presidente, e serán inmediatamente executivos.</p>
<p>Artigo 25º.-Actas.</p>
<p>1. De cada reunión do consello o secretario levantará acta sucinta na que se farán consta-los acordos adoptados e mailo resultado das votacións, sendo aprobada na mesma sesión, ou na seguinte, e autorizada coas sinaturas do presidente e do secretario, transcribíndose ó libro correspondente.</p>
<p>2. Por requirimento dos membros ou da Administración actuante, deberá o secretario, co visto e prace do presidente, expedir certificacións do contido das actas.</p>
<p>Capítulo III</p>
<p>Do presidente</p>
<p>Artigo 26º.-Nomeamento.</p>
<p>O presidente será designado pola asemblea xeral e o seu nomeamento terá a duración prevista no artigo 22º.</p>
<p>Artigo 27º.-Atribucións.</p>
<p>a) Convocar, presidir, suspender e levanta-las sesións da asemblea xeral e do consello rector, dirixi-las deliberacións e executar e facer cumpri-los acordos.</p>
<p>b) Te-la representación xudicial e extraxudicial da xunta de compensación e dos seus órganos, para a formalización de actos e contratos, podendo outorgar poderes a terceiras persoas para o exercicio da devandita representación.</p>
<p>c) Autoriza-las actas da asemblea xeral e do consello rector, as certificacións que se expidan e todos aqueles documentos que o requiran.</p>
<p>d) Exerce-las actividades bancarias e mercantís que esixa o funcionamento da xunta, con suxeición ó que, se é o caso, determine o consello rector.</p>
<p>e) Todas aquelas funcións que sexan inherentes ó seu cargo ou lle sexan delegadas pola asemblea xeral ou polo consello rector.</p>
<p>Capítulo IV</p>
<p>O vicepresidente</p>
<p>Artigo 28º.-Nomeamento.</p>
<p>O vicepresidente será nomeado en igual forma e polo mesmo período que o presidente.</p>
<p>Artigo 29º.-Atribucións.</p>
<p>a) Exerce-las facultades que corresponden ó presidente nos casos de vacante, ausencia ou enfermidade deste.</p>
<p>b) Substituí-lo presidente nos casos en que este lle delegue as súas funcións.</p>
<p>Capítulo V</p>
<p>Do secretario</p>
<p>Artigo 30º.-Atribucións.</p>
<p>a) Asistir ás reunións da asemblea xeral e do consello xestor.</p>
<p>b) Levanta-las actas das reunións, autorizalas coa súa asinatura e transcribilas ós libros correspondentes.</p>
<p>c) Levar un libro rexistro en que se relacionarán os membros integrantes da xunta de compensación, con expresión das súas circunstancias persoais, domicilio, data de incorporación, cota de participación e número de votos e todos aqueles datos complementarios que se consideren procedentes.</p>
<p>d) Notificar a tódolos membros da xunta, cando pola súa natureza ou entidade proceda, e, se é o caso, á Administración actuante, os acordos da asemblea xeral e mais do consello rector.</p>
<p>Artigo 31º.-Substitución.</p>
<p>No caso de vacante, ausencia ou enfermidade, o cargo de secretario será desempeñado polo membro do consello rector designado polo presidente.</p>
<p>Capítulo VI</p>
<p>Do xerente</p>
<p>Artigo 32º.-Nomeamento e funcións.</p>
<p>O xerente será designado polo consello rector e o seu nomeamento terá unha duración indefinida sen prexuízo de poder ser removido do cargo en calquera momento por acordo do propio consello e terá as funcións que o consello determine.</p>
<p>TÍTULO IV</p>
<p>Réxime xurídico e económico</p>
<p>Artigo 34º.-Cotas de participación.</p>
<p>A participación na xunta e no reparto de beneficios e cargas vén determinada pola superficie dos predios aportados, expresándose nunha cota ou porcentaxe sobre o total de participacións. Esta cota define o valor do voto, así como determina o importe da participación nos gastos. No caso de incorporación de empresa urbanizadora, procederase ó reaxuste de cotas, asignándolle a esta a que lle corresponda en contrapartida á súa achega, agás a dos desconformes.</p>
<p>Artigo 35º.-Gastos e contribución.</p>
<p>1. Son gastos da xunta os necesarios e requiridos pola execución da actuación, abranguendo estes concretamente os de:</p>
<p>a) Constitución, funcionamento, disolución e liquidación da xunta, inclusive os producidos con anterioridade para acadar estes fins.</p>
<p>b) Honorarios e prezos polos traballos e servicios contratados a terceiros, e en especial os derivados de estudios e asesoramentos técnicos, redacción de documentos urbanísticos, proxectos de obras e servicios e xestión xurídica, administrativa e económica.</p>
<p>c) Os custos de urbanización conforme o artigo 132 LSG e os artigos 59, 60 e 61 do RX e o correspondente proxecto.</p>
<p>d) Indemnizacións por expropiación ou supresión de bens e dereitos que afecten ós membros da xunta ou a terceiros.</p>
<p>e) Pagamento de tributos, dereitos e cargas de calquera tipo derivados da actuación e do outorgamento de todos aqueles actos, convenios ou documentos que sexan necesarios.</p>
<p>2. Salvo acordo en contra, o pagamento das cotas de contribución ós gastos, realizarase no prazo de quince días desde que sexa practicada a notificación e requirimento polo consello rector. De non se teren realizado trancorrido o prazo, incorrerase, nunha recarga do 10 por cento e nun xuro moratorio ó tipo legal incrementado en dous puntos. Pasado outro mes, instarase da Administración a utilización da vía executiva ou a expropiación forzosa, se en anterior ocasión foi necesario acudir a esta vía, aínda que estivese aínda en curso.</p>
<p>Artigo 36º.-Obrigatoriedade e executividade dos acordos.</p>
<p>Os acordos dos órganos da xunta obrigan a tódolos seus membros, son inmediatamente executivos e non se suspenderán pola súa impugnación ou recurso. Contra os devanditos acordos pode interpoñerse recurso ante a Administración actuante no prazo dun mes desde a súa notificación ou coñecemento.</p>
<p>TÍTULO V</p>
<p>Disolución e liquidación</p>
<p>Artigo 36º.-Disolución.</p>
<p>1. A xunta disolverase pola seguintes causas:</p>
<p>a) Por mandato xudicial, administrativo ou prescrición legal.</p>
<p>b) Polo cumprimento total dos seus obxectivos e finalidades.</p>
<p>c) Voluntariamente, por ausencia de pluralidade dos membros ou pola súa transformación en sociedade civil ou mercantil.</p>
<p>Artigo 37º.-Liquidación.</p>
<p>Constatada a causa de disolución, procederase, se é o caso, á liquidación do seu patrimonio con aboamento, garantía ou subrogación do seu pasivo esixible e adxudicación do activo en terreos, dereitos ou metálico ós membros en proporción ás súas cotas.</p>

