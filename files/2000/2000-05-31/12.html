---
date: '2000-05-31'
id: AEBE
page: 8
number: 105
agency: CONSELLERÍA DE MEDIO AMBIENTE
section: III. OUTRAS DISPOSICIÓNS
title: >-
  Orde do 23 de maio de 2000 pola que se establecen axudas para a primeira
  transformación de productos forestais.
range: Orde
url: 'https://www.xunta.gal/dog/Publicados/2000/20000531/AnuncioAEBE_gl.html'
---
<p>O Plan Forestal de Galicia define as accións no sector forestal que deben dar lugar a unha xestión racional deste recurso natural renovable nos seus distintos ámbitos de ordenado aproveitamento.</p>
<p>O crecemento racional continuado da producción madeireira, recollido polo Plan Forestal nos seus corenta anos de vixencia, precisa do bo funcionamento e a concorrencia das empresas de explotación forestal e de serrado en Galicia, principais consumidores dos recursos forestais en materia prima, e sobre a que se apoian os restantes sectores de primeira e sucesivas transformacións.</p>
<p>Así mesmo, ante a crecente competencia internacional e a demanda de novos requisitos ecolóxicos nos productos de consumo, resulta prioritario o desenvolvemento e a implantación de melloras nas condicións laborais, adaptacións ambientais e innovacións na xestión empresarial que permitan unha futura adaptación a criterios esixibles á cadea de custodia e unha mellora na competitividade do sector.</p>
<p>O Real decreto 2666/1998, do 11 de decembro (BOE do 30 de decembro), establece os criterios de selección aplicables ás medidas de fomento da</p>
<p>comercialización e transformación de productos da silvicultura.</p>
<p>O Regulamento (CE)1257/1999 do Consello, do 17 de maio, establece no seu artigo 30 a posibilidade de outorgar axudas para a transformación e comercialización de productos forestais, e no artigo 33 para actividades relacionadas co sector primario no contorno rural.</p>
<p>En virtude de todo iso e ó abeiro do Decreto 309/1995, do 23 de novembro, sobre o fomento da actividade empresarial en Galicia, e de acordo co artigo 30.I.3 do Estatuto de autonomía e en uso das atribucións que me confire a Lei 1/1983, do 22 de febreiro, reguladora da Xunta e do seu presidente</p>
<p>DISPOÑO:</p>
<p>Artigo 1º.-Obxecto das axudas.</p>
<p>Poderán ser subvencionables os seguintes tipos de actuacións:</p>
<p>1) Investimentos en maquinaria de primeira transformación e as súas adaptacións nas industrias de serrado da madeira.</p>
<p>2) Investimentos non productivos que teñan por obxecto a implantación de innovacións na xestión empresarial, seguridade laboral, adaptacións ambientais e iniciativas comerciais conxuntas, e que se axusten ó indicado no anexo I.</p>
<p>3) Estudios de viabilidade sectorial.</p>
<p>Artigo 2º.-Beneficiarios.</p>
<p>Poderán ser beneficiarios destas axudas:</p>
<p>1) As industrias de serrado, localizadas en Galicia, de madeira producida en Galicia ou na Unión Europea.</p>
<p>2) As empresas galegas de explotación forestal, para o indicado no número 2) do artigo 1º.</p>
<p>3) Entidades privadas de contrastado nivel técnico, para o indicado no número 3) do artigo 1º.</p>
<p>Os beneficiarios deberán ter, alomenos, o 35% do cadro de persoal da empresa con contratos por tempo indefinido. Para as empresas de nova creación abondará o compromiso de acadar, como mínimo, o 35% de estabilidade laboral ó remate do prazo concedido para xustifica-lo investimento. Non será necesario cumprir este requisito nas subvencións inferiores a 10 millóns de pesetas. No caso de empresas con menos de 10 traballadores, a porcentaxe de estabilidade laboral mínima esixida reducirase ó 33%.</p>
<p>As empresas xa existentes deberán comprometerse, igualmente, a acada-la mesma porcentaxe mínima de estabilidade laboral respecto das novas contratacións que, se é o caso, deriven do proxecto de investimento que se subvencione.</p>
<p>De xeito excepcional e coa debida motivación, en casos de estacionalidade da actividade ou de especiais dificultades dun sector ou dunha empresa concreta, a Comisión Delegada da Xunta de Galicia para Asuntos Económicos poderá autoriza-la non esixencia da porcentaxe mínima de emprego estable para obte-la consideración da axuda, do que se dará</p>
<p>coñecemento á Comisión de Seguimento dos Acordos de Apoio á Promoción.</p>
<p>Artigo 3º.-Importe das axudas.</p>
<p>Para o indicado no artigo 1º.1), o importe porcentual máximo das axudas limítase ó 30% do investimento, ou ata o 35% no caso de expedientes que ademais prevexan executar investimentos non productivos recollidos no artigo 1º.2).</p>
<p>Para o indicado no artigo 1º.2) e 3), o importe máximo porcentual das axudas é do 50%.</p>
<p>A contía máxima anual da subvención, para cada solicitante, non superará con carácter xeral os 30 millóns de pesetas, e non será superior ós 4 millóns en estudios de viabilidade sectorial.</p>
<p>Artigo 4º.-Exclusións.</p>
<p>Non serán subvencionables os seguintes investimentos:</p>
<p>a) A adquisición de terreos, obra civil e mobiliario.</p>
<p>b) Os vehículos de motor.</p>
<p>c) A maquinaria usada.</p>
<p>d) Os tributos recuperables polo beneficiario, como o IVE.</p>
<p>e) Os investimentos iniciados con anterioridade ó 1-1-2000.</p>
<p>Artigo 5º.-Criterios de selección.</p>
<p>A concesión de axudas efectuarase baixo o réxime de concorrencia competitiva; a dispoñibilidade orzamentaria limitará o importe e número das axudas, para o que se establecen os seguintes criterios:</p>
<p>1) Primeiramente seleccionaranse os investimentos non productivos (artigo 1º.2) atendendo ós criterios indicados no anexo I, A), aplicándolles unha axuda do 50%.</p>
<p>2) Seguidamente, valoraranse os estudios de viabilidade sectorial, (artigo 1º.3) atendendo ós criterios indicados no anexo I, B), limitando a axuda global a eles a 8 millóns de ptas.</p>
<p>3) O crédito remanente distribuirase entre os investimentos en maquinaria de serra. A selección dos investimentos en maquinaria realizarase de acordo cos seguintes criterios:</p>
<p>-Porcentaxe dos investimentos non productivos sobre o total do investimento para o que solicita axuda: 5 puntos por cada punto porcentual.</p>
<p>-Viabilidade técnica da máquina no proceso industrial e cos obxectivos perseguidos: 5 puntos por cada un dos conceptos mellorados: rendemento horario, seguridade laboral, control automático, calidade da producción, rexistro informático da producción.</p>
<p>-Viabilidade económica e financeira, deducible do imposto de sociedades ou IRPF, segundo proceda: ratio de solvencia inferior a 1: 70 puntos; beneficios máis amortizacións superiores á cuarta parte do investimento total: 10 puntos.</p>
<p>-No caso de elaborar piñeiro, capacidade de producción superior a 5.000 m de productos transformados, deducible da declaración anual de operacións con terceiros: vendas totais superiores a 110 millóns de pesetas: 15 puntos.</p>
<p>-Creación de postos de traballo directos: 2 puntos por cada posto de traballo creado.</p>
<p>Artigo 6º.-Ámbito temporal.</p>
<p>Esta orde aplicarase ás actividades iniciadas durante o ano natural de 2000. No caso de que pola súa importancia ou complexidade o investimento precise para a súa execución un prazo máis longo, a subvención poderá plurianualizarse, sen prexuízo das disposicións que para este efecto recolle a lexislación orzamentaria e demais normativa de aplicación.</p>
<p>Artigo 7º.-Solicitudes e documentación.</p>
<p>Os interesados deberán presentar, perante a Dirección Xeral de Montes e Medio Ambiente Natural, ou na forma prevista no artigo 38 da Lei 30/1992, do 26 de novembro, de réxime xurídico das administracións públicas e do procedemento administrativo común, modificado pola Lei 4/1999, a seguinte documentación:</p>
<p>a) Instancia-solicitude, dirixida ó conselleiro de Medio Ambiente, segundo modelo que figura no anexo II desta orde.</p>
<p>b) Ficha cos datos da empresa solicitante, segundo o anexo III da orde.</p>
<p>c) Estudio, anteproxecto ou proxecto onde se desenvolvan os puntos relacionados no anexo IV desta orde.</p>
<p>d) Xustificación documental de non ter iniciados os investimentos obxecto do proxecto con anterioridade ó 1 de xaneiro de 2000. No caso de non ter comezados os investimentos, pódese solicitar inspección previa comprobatoria.</p>
<p>e) Copia do último imposto de sociedades ou, no seu defecto, do IRPF e da declaración de operacións con terceiros (modelo 347).</p>
<p>f) Copia cotexada do NIF ou CIF.</p>
<p>g) Informe municipal no que se indique a conformidade para o desenvolvemento da actividade da empresa.</p>
<p>h) Declaración xurada do beneficiario sobre as axudas solicitadas, concedidas e/ou obtidas para os mesmos investimentos.</p>
<p>No caso específico de estudios sectoriais, achegarase a documentación indicada nos epígrafes a), f), h) e:</p>
<p>i) Apoio documentado de equipos, departamentos e entidades de contrastado nivel técnico para concorrer ó punto 3) do artigo 1º desta orde.</p>
<p>j) Memoria, obxectivos xerais e específicos que se pretenden conseguir, metodoloxía, orzamento detallado, programa de execución e pagamentos, e forma prevista da divulgación do estudio.</p>
<p>Artigo 8º.-Prazo de presentación de solicitudes.</p>
<p>Establécese un prazo máximo para a presentación de solicitudes de 1 mes contado a partir do día seguinte ó da publicación desta orde no Diario Oficial de Galicia.</p>
<p>Artigo 9º.-Mellora e corrección da solicitude.</p>
<p>1) Recibidas as solicitudes examinaranse os documentos presentados. No caso de que sexan detectadas faltas ou omisións, requirirase o interesado</p>
<p>para que sexan emendados os erros, ou achegue a documentación preceptiva, no prazo de dez días hábiles, con indicación de que, se así non o fixese, se considerará que desistiu da súa petición, arquivándose sen máis trámite posterior.</p>
<p>2) Así mesmo, o Servicio de Producción e Industrias Forestais procederá á inspección previa para comproba-lo non-inicio dos investimentos.</p>
<p>3) Se no transcurso da realización do proxecto se vise a necesidade de introducir modificacións, solicitarase autorización da Consellería de Medio Ambiente, xustificando as razóns do cambio e achegando a oportuna actualización do expediente que recolla as variacións do proxecto orixinal.</p>
<p>Artigo 10º.-Tramitación e concesión de axudas.</p>
<p>O conselleiro de Medio Ambiente resolverá por proposta da Dirección Xeral de Montes e Medio Ambiente Natural, en función das súas dispoñibilidades orzamentarias e tendo en conta os criterios indicados no artigo 5º desta orde.</p>
<p>A resolución notificaráselle ó interesado.</p>
<p>Contra a resolución da axuda o interesado poderá interpor recurso contencioso-administrativo na forma e no prazo establecido na Lei 30/1992, de réxime xurídico das administracións públicas e procedemento administrativo común.</p>
<p>As solicitudes que, unha vez transcorridos catro meses desde a publicación da orde, non tivesen unha comunicación coa correspondente aprobación provisional ou definitiva, poderán entenderse desestimadas, aplicándose para a eficacia do acto presunto o establecido no artigo 43 da Lei 30/1992, de RXAP e PAC, modificado pola Lei 4/1999.</p>
<p>Unha vez recibida a comunicación, o beneficiario terá que enviar, no prazo de dez días hábiles, a súa aceptación das condicións especificadas na resolución da concesión, quedando sen efecto a concesión en caso contrario.</p>
<p>En calquera fase do proceso de tramitación, a Consellería de Medio Ambiente poderá solicitarlle ó interesado as aclaracións ou xustificacións oportunas con respecto ós datos da documentación esixible.</p>
<p>O beneficiario someterase ás actuacións de comprobación e control financeiro dos investimentos subvencionados, por parte da Consellería de Medio Ambiente, a Intervención Xeral da Comunidade Autónoma e o Consello de Contas.</p>
<p>Artigo 11º.-Procedemento de pagamento e xustificación.</p>
<p>1) Para a percepción dos pagamentos, sexan parciais ou totais, deberá presentarse antes do 30 de outubro de cada ano a seguinte documentación:</p>
<p>a) Solicitude de cobramento da subvención.</p>
<p>b) Relación ordenada dos investimentos e os pagamentos efectuados, segundo modelo do anexo IV.</p>
<p>c) Xustificación dos investimentos realizados, mediante copias cotexadas das facturas orixinais sobre as que se realizará a toma de razón, así como copias dos documentos bancarios de pagamento.</p>
<p>d) Declaración xurada do beneficiario sobre as axudas solicitadas, concedidas e/ou obtidas para os mesmos investimentos.</p>
<p>e) Certificacións do cumprimento formal das obrigas fiscais, de Seguridade Social e de non ter débedas pendentes de liquidación coa Comunidade Autónoma.</p>
<p>f) Memoria detallada dos investimentos acollidos ó artigo 1º.2) da orde, indicando as actuacións executadas, as medidas correctoras implantadas e a importancia delas na actividade futura da empresa.</p>
<p>g) Actualización da ficha cos datos da empresa, segundo o anexo III da orde, incluíndo a actualización de planos.</p>
<p>h) Ficha bancaria e certificado bancario de conta corrente onde realiza-lo ingreso.</p>
<p>i) Se é o caso, declaración xurada da creación de emprego e da situación laboral dos traballadores. Xuntarase o compromiso, asinado polo solicitante, de mantemento dos postos creados e dos contratos por tempo indefinido durante un mínimo de tres anos desde a súa creación.</p>
<p>2) Á vista da documentación presentada e logo da oportuna inspección, a Dirección Xeral de Montes e Medio Ambiente Natural emitirá a correspondente proposta de pagamento.</p>
<p>3) De acordo coa Lei 7/1999, do 29 de decembro, de orzamentos xerais da Comunidade Autónoma de Galicia para o ano 2000, poderanse realizar anticipos e pagamentos parciais. Para iso deberase xuntar factura ou contrato de subministración.</p>
<p>4) Os pagamentos parciais e anticipos serán garantidos mediante aval bancario ou de entidade aseguradora suficiente, que se depositará por tempo indefinido á disposición da Consellería de Medio Ambiente na Tesourería Xeral da Xunta de Galicia. O referido aval garantirá a cantidade anticipada mailos xuros, calculados ó xuro legal do diñeiro para o ano en curso (4,25%) e por un prazo que medie entre a data de solicitude do anticipo e o último día en que este ten que ser xustificado.</p>
<p>O correspondente certificado de depósito de aval bancario devolveráselle ó interesado unha vez que se comprobe, mediante inspección in situ, a realización material do obxecto da subvención así como as restantes condicións da subvención.</p>
<p>5) O pagamento da porcentaxe adicional á maquinaria de serra, recollido no primeiro parágrafo do artigo 3º, queda condicionado á xustificación dos investimentos non productivos.</p>
<p>Artigo 12º.-Disposicións comúns.</p>
<p>1) Toda alteración das condicións tidas en conta para a concesión da subvención e, en todo caso, a obtención concorrente de subvencións ou axudas outorgadas por outras administracións ou entes públicos ou privados, nacionais ou internacionais, poderá dar lugar á modificación da resolución de concesión.</p>
<p>2) As axudas ós investimentos establecidos no artigo 1º.1) desta orde serán compatibles con calquera outra destinada ós mesmos fins e procedentes de administracións públicas, ata un límite de subvención neta equivalente do 60% sobre o investimento total en Lugo, Ourense, Pontevedra e a zona de Ferrol, e do 50% no resto da provincia da Coruña, de acordo co mapa español de axudas rexionais,</p>
<p>segundo notificación da Comisión Europea N 463/94 (96/C25/03).</p>
<p>3) No caso de incumprimento das condicións establecidas nesta orde e as indicadas na resolución de subvención, procederase á revogación da resolución da axuda. Se o beneficiario percibise pagamentos parciais ou anticipos e a execución parcial non cumprise os obxectivos iniciais previstos, así como as condicións da resolución, procederase, logo da tramitación do expediente correspondente, ó reintegro da subvención percibida e mailos xuros de demora.</p>
<p>4) No caso de que se reducisen os investimentos mantendo os obxectivos iniciais, a subvención concedida veríase diminuída na contía proporcional correspondente, sempre que o conxunto do investimento cumpra os fins previstos inicialmente.</p>
<p>Disposición adicional</p>
<p>O aboamento das axudas fixadas nesta orde financiarase con cargo á aplicación orzamentaria 15.02.731A.771.0, dotada de 33.336.245 pesetas para o ano 2000 e con 82.250.000 pesetas para o ano 2001; estas cantidades poderían verse incrementadas a través das oportunas modificacións orzamentarias.</p>
<p>Disposicións derradeiras</p>
<p>Primeira.-Facúltase o director xeral de Montes e Medio Ambiente Natural para dictar cantas disposicións complementarias considere oportunas para o desenvolvemento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 23 de maio de 2000.</p>
<p>José Carlos del Álamo Jiménez</p>
<p>Conselleiro de Medio Ambiente</p>
<p>ANEXO I</p>
<p>A) Criterios para a selección dos investimentos non productivos ó abeiro do artigo 1º.2) da orde:</p>
<p>A).1. Condicionantes que deben cumpri-los investimentos:</p>
<p>a) O obxectivo destes investimentos será a implantación de: innovacións na xestión empresarial, seguridade laboral, adaptacións ambientais e/ou iniciativas comerciais conxuntas.</p>
<p>b) O investimentos que se considerarán subvencionables poderán ser de dous tipos:</p>
<p>b.1) Accións correctoras, de adaptación ou implantación dos obxectivos previstos.</p>
<p>b.2) Estudios de diagnóstico e planificación de aspectos mellorables na empresa que dean como resultado un plan de melloras con actuacións concretas. Neste caso o custo subvencionable do estudio non superará ó das actuacións de mellora.</p>
<p>c) As actuacións deberán ser contrastadas por técnicos da Dirección Xeral de Montes e MAN en canto</p>
<p>á situación inicial e final, polo que deberán estar perfectamente definidas.</p>
<p>d) Os solicitantes poderán ser empresas de serrado que empreguen madeira galega ou da UE, así como empresas de explotación forestal.</p>
<p>A).2. A selección de investimentos realizarase de acordo cos seguintes baremos:</p>
<p>a) Seguridade laboral:</p>
<p>Establecemento de medidas e plans de seguridade laboral: 30 puntos.</p>
<p>Accións correctoras que respondan a un diagnóstico previo: 50 puntos.</p>
<p>b) Adaptacións ambientais:</p>
<p>Establecemento de medidas e plans de control ambiental: 30 puntos.</p>
<p>Accións correctoras e preventivas de riscos ambientais: 50 puntos.</p>
<p>c) Innovacións na xestión empresarial:</p>
<p>Implantación na empresa de ferramentas de xestión: partes de traballo, ordes de traballo, actualización continua de inventario: 30 puntos.</p>
<p>Aplicacións informáticas específicas adaptadas á empresa, para facilita-la toma de decisións: contabilidade, pedidos, control de custos, rendementos de fabricación: 15 puntos.</p>
<p>Adaptación de maquinaria para o control automatizado de procesos, consumos e produccións, con adaptación de software: 15 puntos.</p>
<p>Preparación do proceso productivo para unha futura adaptación á cadea de custodia de madeira certificada: 20 puntos.</p>
<p>Preparación do proceso productivo para unha futura adaptación á norma ISO14000: 20 puntos.</p>
<p>d) Iniciativas comerciais:</p>
<p>Excluiranse os gastos específicos da propia operación comercial. Poderanse incluí-los gastos de estudios e xestións necesarias para logra-los seguintes obxectivos:</p>
<p>-Establecemento de medidas orientadas á venda conxunta a clientes (especificacións comúns de producto, ...): 20 puntos.</p>
<p>-Establecemento de contratos a medio e longo prazo con propietarios forestais: 30 puntos.</p>
<p>B) Criterios para a selección dos estudios de viabilidade sectorial (artigo 1º.3).</p>
<p>Valoraranse os seguintes aspectos:</p>
<p>-Aplicabilidade directa nas empresas do sector mediante a proposta de liñas específicas de actuación viables: 20 puntos.</p>
<p>-Atención ós puntos críticos do sector na evolución previsible del: 20 puntos.</p>
<p>-Ámbito territorial: 5 puntos por provincia.</p>
<p>-Segmento do sector de aplicabilidade do estudio: producción menor de 5.000 m: 5 puntos; de 5.000 m a 20.000 m: 20 puntos; superior a 20.000 m: 10 puntos. Puntuación non acumulable.</p>
<p>ANEXO IV</p>
<p>MEMORIA DOS INVESTIMENTOS QUE SE VAN REALIZAR</p>
<p>1. Descrición do obxecto do proxecto.</p>
<p>Describiranse separadamente os investimentos non productivos da maquinaria, segundo a seguinte pauta:</p>
<p>A) Descrición dos investimentos que se van realizar.</p>
<p>B) Argumentos técnicos ou económicos da conveniencia dos investimentos que se van realizar.</p>
<p>C) Incidencia esperada do investimento sobre os custos de producción, calidade de producto, aproveitamento da materia prima, melloras na toma de decisións.</p>
<p>D) Melloras esperadas en seguridade laboral, adaptacións ambientais, acceso ó mercado, xestión empresarial ou na competitividade da empresa.</p>
<p>2. Memoria técnica detallada.</p>
<p>A) En investimentos non directamente productivos: obxectivos pretendidos co investimento, razóns que o xustifican e descrición detallada das medidas correctoras que se van executar (este punto deberá ser claro e descritivo pois con base nesta información seleccionaranse os proxectos que se van considerar para subvencións).</p>
<p>B) Se maquinaria: características técnicas dela que xustifiquen a súa adquisición.</p>
<p>3. Xustificación do orzamento.</p>
<p>Mediante orzamento técnico, desagregado por unidades de obra, contrato, factura pro forma ou similar.</p>
<p>4. Programa de execución e pagamentos.</p>
<p>Indicaranse con referencia ó 30 de outubro de cada ano as cantidades previstas para a xustificación dos investimentos en forma de pagamentos ou en execución física.</p>
<p>Este documento será asinado polo solicitante.</p>
<p>5. Declaración xurada de empregados.</p>
<p>Xuntarase declaración xurada, asinada polo representante legal, dos postos de traballo xerados pola empresa e os que se esperan crear cos investimentos, especificarase o número de fixos, os que se reconverten de temporais a fixos e os temporais. Incluirá un compromiso de mante-la porcentaxe mínima do 35% de persoal da empresa con contratos por tempo indefinido.</p>
<p>Só será necesaria para efectos de valoración positiva do expediente.</p>
<p>Este documento será asinado polo solicitante.</p>

