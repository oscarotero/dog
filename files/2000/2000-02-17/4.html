---
date: '2000-02-17'
id: 414A
page: 2
number: 33
agency: CONSELLERÍA DA PRESIDENCIA E ADMINISTRACIÓN PÚBLICA
section: III. OUTRAS DISPOSICIÓNS
title: >-
  Resolución conxunta do 4 de febreiro de 2000, da Dirección Xeral de Ordenación
  Educativa e Formación Profesional e do Instituto Galego de Consumo, pola que
  se convoca concurso público para premia-los traballos presentados na fase
  autonómica do Certame Europeo do Xove Consumidor.
range: Resolución
url: 'https://www.xunta.gal/dog/Publicados/2000/20000217/Anuncio414A_gl.html'
---
<p>O Instituto Galego de Consumo e a Consellería de Educación e Ordenación Universitaria teñen establecidas liñas de actuación conxunta para impulsa-las actividades para o desenvolvemento da educación do consumidor nos centros escolares, achega-los alumnos e alumnas ó coñecemento do contorno en que nos movemos, descubri-los seus códigos e ser capaces de interpretalos, adquirindo os mecanismos que permitan a resolución dos problemas.</p>
<p>Aprender a mercar é importante, pero ademais temos que aprender a le-las mensaxes que a sociedade de consumo nos lanza, ter en conta as concepcións que sobre o consumo teñen os alumnos/as e as súas familias, reflexionar sobre estas e promove-los cambios conceptuais que fagan evoluciona-las ideas típicas da sociedade consumista cara a fórmulas máis actuais que lles concedan maior marxe de responsabilidade ás persoas como consumidores/as.</p>
<p>Trátase de presenta-la aprendizaxe como investigación, afrontando os problemas de consumo presentes no mundo actual, e os retos que presenta o desenvolvemento das novas tecnoloxías, e facendo especial incidencia na repercusión social do aprendido; ademais de facilita-las interaccións dos alumnos cos seus iguais, cos maiores, coas familias, coas asociacións e institucións locais, etc.</p>
<p>Nesta filosofía está baseado o Certame do Xove Consumidor Europeo 1999/2000, patrocinado pola Comisión Europea.</p>
<p>En consecuencia co anteriormente exposto,</p>
<p>DISPOÑEMOS:</p>
<p>Primeiro.-Obxecto.</p>
<p>A convocatoria ten por obxecto convoca-los premios da fase autonómica do Certame Europeo do Xove Consumidor, dirixido a rapaces e rapazas de idades comprendidas entre os 12 e os 16 anos, e leva por título: Consumir no século XXI.</p>
<p>Segundo.-Dotación económica.</p>
<p>A contía dos premios será de 915.123 pesetas (5.500 euros): para o primeiro premio 133.108 pesetas (800 euros); para o segundo premio 99.831 pesetas (600 euros) e para o terceiro premio 83.193 pesetas (500 euros), así como 12 accésit de 300 euros.</p>
<p>O pagamento dos premios farase con cargo á aplicación orzamentaria 08.50.343.A.640.0 dos orzamentos do Instituto Galego de Consumo para o ano 2000.</p>
<p>Terceiro.-Bases.</p>
<p>3.1. Poderán participar nesta convocatoria todos aqueles grupos formados por un mínimo de 4 e un máximo de 30 xoves, de idades comprendidas entre 12 e 16 anos, coordinados por un responsable que representa o grupo (no medio educativo debe ser un profesor de centro).</p>
<p>3.2. Para concursar é necesario presenta-la solicitude que figura como anexo I, xunto cos traballos, de acordo co especificado nas bases 3.4 e 3.5 desta convocatoria, antes do día 1 de marzo de 2000.</p>
<p>3.3. O título do certame para o ano 2000 é: Consumir no século XXI.</p>
<p>Os temas sobre os que versarán os traballos serán: novas canles de distribución; novos medios de pagamento; novas técnicas de promoción; novas formas de comunicación entre productores, distribuidores e consumidores; nova división de dereitos e obrigas entre os distintos axentes do mercado; enxeñería xenética, diñeiro de plástico, compras e pagamentos virtuais, publicidade cibernética, novos xeitos de comprar e vender, dereitos do consumidor no próximo milenio, etc.</p>
<p>3.4. Os traballos que concursen deberán presentar un dossier descritivo consistente nun mínimo de 3 páxinas DIN A4 (máis bibliografía e fotografías), en soporte papel e en soporte informático, por duplicado, no rexistro da Consellería de Educación e Ordenación Universitaria ou do Instituto Galego de Consumo, a través das distintas delegacións provinciais ou polas canles establecidas na Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro. No caso de proceder ó envío certificado por correo, a instancia que se debe xuntar ó traballo estará datada e selada pola oficina de correos antes da súa certificación.</p>
<p>3.5. Os traballos que se presenten deberán ir xunto coa seguinte documentación:</p>
<p>a) Unha listaxe que enumere os documentos utilizados e as persoas consultadas (achegando os seus nomes e funcións).</p>
<p>b) Unha descrición detallada de cómo se organizou e levou a cabo o traballo.</p>
<p>c) Débense achega-las probas, en fotos, da presentación do proxecto rematado a outros grupos de persoas xoves e/ou adultos.</p>
<p>d) Unha análise do proxecto da actividade sobre os xoves e adultos a quen lles foi presentado (incluíndo a valoración dos materiais utilizados).</p>
<p>e) Unha valoración-resumo sobre o que representou o proxecto e a experiencia adquirida para e polos participantes.</p>
<p>f) Ademais, débese envia-lo orixinal (ou unha copia exacta do orixinal) do material didáctico utilizado que sexa elaborado expresamente para o certame.</p>
<p>Se se producisen vídeos, transparencias, diapositivas, CD-ROM, páxinas WEB, etc., débense incluír probas que faciliten a axeitada valoración deses materiais.</p>
<p>3.6. O feito de non envia-lo dossier descritivo, ó que fai referencia o punto 4º das bases, e en particular as fotos que amosen que o material foi presentado a outros xoves e/ou adultos, producirá a descualificación automática.</p>
<p>3.7. Os traballos que concursen e se axusten a esta convocatoria serán examinados e avaliados por un xurado nomeado polo presidente do Instituto Galego de Consumo e o director xeral de Ordenación Educativa e Formación Profesional.</p>
<p>O xurado, se é o caso, poderá contar co asesoramento de especialistas.</p>
<p>3.8. A decisión do xurado, que será publicada no DOG, será inapelable e poderán ser declarados desertos calquera dos premios anunciados ou, se é o caso, e se o xurado o determina, ser acumulados entre si ou compartidos.</p>
<p>3.9. O traballo clasificado en primeiro lugar concursará na fase nacional do certame que terá lugar en Madrid, representando a Comunidade Autónoma de Galicia.</p>
<p>3.10. A participación na convocatoria supón a aceptación de tódalas súas bases, así como a cesión do dereito da propiedade dos traballos, nos que se introducirán as variacións que se consideren máis axeitadas á súa finalidade.</p>
<p>O Instituto Galego de Consumo e a Consellería de Educación e Ordenación Universitaria poderán proceder conxuntamente á reproducción, publicación e divulgación dos traballos premiados, que quedarán na súa propiedade.</p>
<p>3.11. A Administración educativa poderalles recoñecer ós participantes avaliados positivamente, mediante expedición de certificado, as actividades de innovación realizadas dentro desta convocatoria.</p>
<p>Disposición derradeira</p>
<p>Nos aspectos non previstos nesta resolución haberá que aterse ó disposto no Decreto lexislativo1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia, modificado pola Lei 8/1999, do 30 de decembro, de medidas fiscais e orzamentarias e de función pública e actuación administrativa, e na Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro.</p>
<p>Santiago de Compostela, 4 de febreiro de 2000.</p>
<p>José Luyis Mira LemaVíctor Tello Calvo</p>
<p>Director xeral de Ordenación Presidente do Instituto</p>
<p>Educativa e Formación ProfesionalGalego de Consumo</p>

