---
date: '2000-06-09'
id: B762
page: 8879
number: 112
agency: 'CONSELLERÍA DE CULTURA, COMUNICACIÓN SOCIAL E TURISMO'
section: III. OUTRAS DISPOSICIÓNS
title: >-
  Orde do 2 de maio de 2000 pola que se convocan cursos de formación
  bibliotecaria para profesionais de bibliotecas da Rede de Bibliotecas de
  Galicia.
range: Orde
url: 'https://www.xunta.gal/dog/Publicados/2000/20000609/AnuncioB762_gl.html'
---
<p>A Consellería de Cultura, Comunicación Social e Turismo pon en marcha programas de formación permanente, a través de cursos, dos profesionais das bibliotecas do sistema bibliotecario galego.</p>
<p>Nestes últimos anos, a configuración do sistema bibliotecario galego deu un importante paso coa informatización da rede de bibliotecas públicas, con importantes investimentos en equipos e programas, co que se establecen as bases fundamentais para permiti-la instalación dunha rede eficaz que permita a adopción de proxectos comúns de informatización, catalogación centralizada e préstamo interbibliotecario, ó tempo que establece unha moderna infraestructura informática a cabeceira da cal é o Centro Superior Bibliográfico de Galicia.</p>
<p>A maioría das bibliotecas públicas galegas están dotadas de equipamento e de programas informáticos para a xestión dos seus fondos, algún deles, como o Meiga, desenvolto pola propia Consellería de Cultura, Comunicación Social e Turismo.</p>
<p>Este esforzo, sen embargo, para ser efectivo, ten que ir acompañado dun profundo e amplo programa de formación, centrado nos actuais responsables das bibliotecas galegas, na preparación e coñecemento dos novos</p>
<p>instrumentos de traballo co fin de estaren en condicións de adopta-las novas tecnoloxías e de traballar nos novos programas comúns da rede. Por iso,</p>
<p>DISPOÑO:</p>
<p>Artigo 1º</p>
<p>Convócanse cursos de formación de biblioteconomía para profesionais de bibliotecas da Rede de Bibliotecas de Galicia.</p>
<p>O custo destes cursos farase efectivo con cargo á aplicación orzamentaria 10.02.353A.640.2 dos orzamentos xerais da Comunidade Autónoma de Galicia para 2000.</p>
<p>Artigo 2º</p>
<p>No anexo I desta orde enuméranse os cursos convocados, con especificación de nivel, duración, lugar e data de celebración, número de prazas, contido e persoas ás que van dirixidos.</p>
<p>Artigo 3º</p>
<p>1. Poderán optar a estes cursos os bibliotecarios, ou persoal que traballe con preferencia en centros da Rede de Bibliotecas de Galicia en calquera categoría profesional.</p>
<p>2. Non se poderán solicitar cursos de igual denominación e nivel xa realizados en anos anteriores.</p>
<p>3. Non poderán solicitar cursos aquelas persoas que anteriormente fosen seleccionadas para participar nalgún curso e non asistisen sen xustificalo por escrito á Consellería de Cultura, Comunicación Social e Turismo.</p>
<p>Artigo 4º</p>
<p>As persoas que desexen realizar algún dos cursos convocados presentarán unha solicitude por cada un deles segundo modelo do anexo II desta orde no prazo de 15 días naturais, contados a partir do seguinte ó da publicación desta orde no Diario Oficial de Galicia, no rexistro xeral da Consellería de Cultura, Comunicación Social e Turismo, nos rexistros das súas delegacións provinciais ou segundo establece o artigo 38.4º da vixente Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Na solicitude farase conta-lo curso que se solicita e a orde de preferencia dos cursos solicitados.</p>
<p>Á solicitude xúntase a seguinte documentación:</p>
<p>-Solicitude (anexo II).</p>
<p>-Fotocopia do documento nacional de identidade.</p>
<p>-Certificación do director do centro de traballo, ou da entidade da que dependa a biblioteca, de que o interesado desenvolve traballos directamente relacionados cos contidos do curso e que conta con permiso para asistir a el (un certificado por curso facendo consta-lo nome do curso solicitado).</p>
<p>-No caso de solicitar cursos de perfeccionamento, é imprescindible ter realizados os cursos de iniciación convocados pola Consellería de Cultura, Comunicación Social e Turismo directamente relacionados con aqueles, e xuntarán copia dos certificados correspondentes.</p>
<p>Artigo 5º</p>
<p>Recibidas as solicitudes de asistencia a cursos e maila súa documentación, estas serán avaliadas polos servicios competentes da Dirección Xeral de Promoción Cultural e o director xeral de Promoción Cultural elevará proposta ó conselleiro de Cultura, Comunicación Social e Turismo, quen resolverá nun prazo non superior a tres meses. No caso de producirse silencio administrativo, estimarase concedido o curso.</p>
<p>Artigo 6º</p>
<p>A selección dos asistentes ós cursos farase en función das condicións esixidas ou sinaladas como prioritarias. As bibliotecas e centros onde se realicen os cursos disporán de dúas prazas para persoal dos seus servicios bibliotecarios.</p>
<p>Artigo 7º</p>
<p>A inasistencia a un curso sen causa xustificada será motivo de exclusión de novos cursos durante os tres próximos anos. A falta xustificada a máis dun 10% das horas totais do curso levará consigo a non obtención do certificado de asistencia.</p>
<p>Artigo 8º</p>
<p>Os asistentes ós cursos recibirán á súa finalización un certificado de asistencia con especificación de horas impartidas. Naqueles cursos nos que se realice a valoración dos coñecementos adquiridos o certificado será de asistencia e aproveitamento.</p>
<p>Artigo 9º</p>
<p>A Consellería de Cultura, Comunicación Social e Turismo poderá encarga-la realización técnica destes cursos a profesionais especialistas nas materias que vaian impartirse.</p>
<p>Disposicións derradeiras</p>
<p>Primeira.-Facúltase o director xeral de Promoción Cultural, para dictar, no ámbito das súas competencias, as resolucións precisas para o desenvolvemento desta orde.</p>
<p>Segunda.-Esta orde entrará en vigor ó día seguinte da súa publicación no Diario Oficial de Galicia.</p>
<p>Santiago de Compostela, 2 de maio de 2000.</p>
<p>Jesús Pérez Varela</p>
<p>Conselleiro de Cultura, Comunicación Social</p>
<p>e Turismo</p>
<p>ANEXO I</p>
<p>Cursos</p>
<p>1. Cursos de iniciación para bibliotecas.</p>
<p>Contido: iniciación á biblioteconomía. Nocións básicas de proceso técnico, catalogación, clasificación, servicios da biblioteca pública e informatización.</p>
<p>Duración: 50 horas.</p>
<p>Datas e horario: en horas non laborables, para determinar en cada biblioteca nodal segundo necesidades de servicio.</p>
<p>Lugar: A Coruña, Lugo, Ourense e Pontevedra.</p>
<p>Nº prazas: 30 por curso.</p>
<p>Destinatarios: preferentemente persoal auxiliar e subalterno das bibliotecas nodais.</p>
<p>2. Curso sobre normalización en catalogación.</p>
<p>Contido: formato Ibermarc 5 e a súa aplicación na Rede de Bibliotecas de Galicia.</p>
<p>Duración: 40 horas.</p>
<p>Data: setembro.</p>
<p>Horario: sesións de tardes.</p>
<p>Lugares: Santiago de Compostela.</p>
<p>Nº prazas: 30.</p>
<p>Destinatarios: preferentemente persoal técnico das bibliotecas nodais.</p>
<p>3. Cursos de formación en novas tecnoloxías para bibliotecarios municipais.</p>
<p>Contido: a informatización de servicios nunha biblioteca municipal. O programa Meiga para xestión automatizada de bibliotecas. A informatización da Rede de Bibliotecas de Galicia.</p>
<p>Duración: 20 horas.</p>
<p>Data: setembro, outubro e novembro.</p>
<p>Horario: sesións de mañá de luns a venres.</p>
<p>Lugares: A Coruña, Lugo, Ourense, Pontevedra e Ferrol.</p>
<p>Nº prazas: 30 por curso.</p>
<p>Destinatarios: preferentemente bibliotecarios municipais.</p>
<p>4. Curso sobre accesos por materias: os encabezamentos de materia e os thesaurus.</p>
<p>Contido: o acceso por materias nos catálogos das bibliotecas. Os encabezamentos de materia. As listas de encabezamentos de materia en Galicia.</p>
<p>Duración: 50 horas.</p>
<p>Data: novembro.</p>
<p>Horario: sesións de tarde de luns a venres.</p>
<p>Lugares: Santiago de Compostela. CSBG.</p>
<p>Nº prazas: 30.</p>
<p>Destinatarios: preferentemente persoal catalogador.</p>
<p>5. Curso de Internet para bibliotecarios.</p>
<p>Contido: utilización práctica de Internet en bibliotecas. Recursos de interese na rede para o seu uso por bibliotecarios ou usuarios de bibliotecas.</p>
<p>Duración: 20 horas.</p>
<p>Horario: sesións de tardes de luns a venres.</p>
<p>Datas: outubro.</p>
<p>Lugar: A Coruña.</p>
<p>Nº de prazas: 30.</p>
<p>Destinatarios: preferentemente técnicos bibliotecarios.</p>
<p>6. Curso sobre bibliotecas públicas.</p>
<p>Contido: concepción da nova biblioteca pública. As bibliotecas públicas cara ó futuro. Os novos servicios das bibliotecas públicas.</p>
<p>Duración: 20 horas.</p>
<p>Horario: sesións de tarde de luns a venres.</p>
<p>Datas: setembro.</p>
<p>Lugar: Santiago de Compostela.</p>
<p>Nº prazas: 30.</p>
<p>Destinatarios: preferentemente técnicos bibliotecarios das bibliotecas públicas.</p>
<p>7. Curso sobre bibliotecas nacionais e bibliotecas centrais de comunidades autónomas.</p>
<p>Contido: bibliotecas nacionais, orixe, evolución e estado actual. As bibliotecas nacionais frente os novos soportes e formatos. As bibliotecas centrais das comunidades autónomas.</p>
<p>Duración: 50 horas.</p>
<p>Horario: sesións de tarde de luns a xoves.</p>
<p>Datas: setembro.</p>
<p>Lugar: Ferrol.</p>
<p>Nº prazas: 30.</p>
<p>Destinatarios: preferentemente técnicos bibliotecarios e estudiantes de biblioteconomía.</p>
<p>8. Curso sobre fontes de información para bibliotecas. Bibliografías e obras de referencia.</p>
<p>Contido: as fontes de información nas bibliotecas. As seccións de referencia. Obras fundamentais de referencia. As bibliografías.</p>
<p>Duración: 50 horas.</p>
<p>Horario: sesións de tarde de luns a venres.</p>
<p>Datas: outubro.</p>
<p>Lugar: Santiago de Compostela.</p>
<p>Nº prazas: 30.</p>
<p>Destinatarios: preferentemente técnicos bibliotecarios, especialmente aqueles que teñan seccións de referencia ó seu cargo.</p>
<p>9. Curso sobre normalización no intercambio de rexistros bibliográficos: normas ISO, o protocolo Z-3950.</p>
<p>Contido: a normalización na importación e exportación de rexistros bibliográficos. A súa aplicación práctica na Rede de Bibliotecas de Galicia. O protocolo Z-3950.</p>
<p>Duración: 20 horas.</p>
<p>Data: setembro.</p>
<p>Horario: sesións de tarde de luns a venres.</p>
<p>Lugar: Pontevedra.</p>
<p>Nº prazas: 30.</p>
<p>Destinatarios: preferentemente catalogadores.</p>
<p>10. Curso de catalogación en formato marc (monografías).</p>
<p>Contido: normas e prácticas de catalogación con monografías en formato Ibermarc 5.</p>
<p>Duración: 20 horas.</p>
<p>Horario: sesións de tarde de luns a venres.</p>
<p>Datas: setembro.</p>
<p>Lugar: Lugo.</p>
<p>Nº prazas: 30.</p>
<p>Destinatarios: preferentemente catalogadores.</p>
<p>11. Curso de catalogación en formato marc (seriadas).</p>
<p>Contido: normas e prácticas de catalogación con publicacións periódicas en formato Ibermarc 5.</p>
<p>Duración: 20 horas.</p>
<p>Horario: sesións de tarde de luns a venres.</p>
<p>Datas: outubro.</p>
<p>Lugar: Ourense.</p>
<p>Nº prazas: 30.</p>
<p>Destinatarios: preferentemente catalogadores.</p>
<p>12. Curso sobre conservación e mantemento de coleccións en soporte papel.</p>
<p>Contido: a selección de documentos. A adquisición. O expurgo. A avaliación das adquisicións. O programa Conspectus.</p>
<p>Duración: 20 horas.</p>
<p>Horario: sesións de tarde de luns a venres.</p>
<p>Datas: outubro.</p>
<p>Lugar: Santiago de Compostela. CSBG.</p>
<p>Nº prazas: 30.</p>
<p>Destinatarios: preferentemente técnicos bibliotecarios, especialmente aqueles con fondos de patrimonio bibliográfico ó seu cargo.</p>
<p>13. Curso sobre bases de datos bibliográficas.</p>
<p>Contido: as bases de datos bibliográficas. Bases de datos bibliográficas en Galicia. As bases de datos do Centro Superior Bibliográfico de Galicia.</p>
<p>Duración: 30 horas.</p>
<p>Horario: sesións de tarde de luns a venres.</p>
<p>Datas: novembro.</p>
<p>Lugar: Santiago de Compostela. CSBG.</p>
<p>Nº prazas: 30.</p>
<p>Destinatarios: preferentemente a profesionais que traballen con bases de datos bibliográficas.</p>

