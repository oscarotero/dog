---
date: '2000-01-20'
id: 2BAE
page: 808
number: 13
agency: CONSELLERÍA DE MEDIO AMBIENTE
section: VI. ANUNCIOS
title: >-
  Resolución do 10 de decembro de 1999, da Dirección Xeral de Montes e Medio
  Ambiente Natural, pola que se fai pública a declaración de impacto ambiental
  do proxecto de repoboación forestal dos predios A Veliña, Fragacha,
  Preguntadoiro e outros, nos termos municipais das Pontes de García Rodríguez
  (A Coruña) e Muras (Lugo), promovida por Promotor de Suelos y Superficies,
  S.L.
range: Resolución
url: 'https://www.xunta.gal/dog/Publicados/2000/20000120/Anuncio2BAE_gl.html'
---
<p>En cumprimento do disposto no artigo 5 punto 7º do Decreto 442/1990, do 13 de setembro, de avaliación de impacto ambiental para Galicia, faise pública a Resolución do 19 de novembro de 1999, da Dirección Xeral de Calidade e Avaliación Ambiental, pola que se formula a declaración de impacto ambiental do proxecto de repoboación forestal dos predios A Veliña, Fragacha, Preguntadoiro e outras, nos termos municipais das Pontes de García Rodríguez (A Coruña) e Muras (Lugo), promovida por Promotor de Suelos y Superficies, S.L., que figura no anexo.</p>
<p>Santiago de Compostela, 10 de decembro de 1999.</p>
<p>Tomás Fernández Couto Juanas</p>
<p>Director xeral de Montes e Medio Ambiente</p>
<p>Natural</p>
<p>ANEXO</p>
<p>Resolución do 19 de novembro de 1999, da Dirección Xeral de Calidade e Avaliación Ambiental, pola que se formula a declaración de impacto ambiental do proxecto de repoboación forestal dos predios A Veliña, Fragacha, Preguntadoiro e outras, nos termos municipais das Pontes de García Rodríguez</p>
<p>(A Coruña) e Muras (Lugo), promovida por Promotor de Suelos y Superficies, S.L.</p>
<p>O Decreto 81/1989, do 11 de maio, sobre medidas de ordenación das novas plantacións co xénero Eucaliptus (DOG nº 104, do 1 de xuño), establece, no seu punto 2, a elaboración dun estudio de avaliación de impacto ambiental segundo o Real decreto lexislativo 1302/1986, incorporado ó marco lexislativo autonómico mediante o Decreto 442/1990.</p>
<p>No Decreto 442/1990, do 13 de setembro, de avaliación de impacto ambiental para Galicia (DOG do 25 de setembro), establécese a obriga de formular declaración de impacto ambiental (DIA) con carácter previo á resolución administrativa que vai adoptar o órgano substantivo para a autorización da actividade obxecto do proxecto.</p>
<p>O proxecto de referencia trátase da repoboación forestal nos predios da Valiña, Fragacha, Preguntadoiro e outros, con especies do xénero Eucaliptus, contando cunha superficie total para repoboar de 371,09 ha.</p>
<p>No anexo I recóllese o resumo do proxecto.</p>
<p>En cumprimento do establecido no artigo 5, punto 2º do Decreto 442/1990, do 13 de setembro, de avaliación do impacto ambiental para Galicia, e con data 13 de abril de 1999, someteuse a información pública o estudio de impacto ambiental. Os resultados definitivos deste trámite foron remitidos pola Dirección Xeral de Montes e MAN con data do 15 de novembro de 1999, constando no expediente as alegacións presentadas no prazo establecido que se resumen no anexo III desta DIA.</p>
<p>Así mesmo, a Dirección Xeral de Montes e MAN consulta a Dirección Xeral de Patrimonio Cultural e á Consellería de Agricultura, Gandería e Política Agroalimentaria.</p>
<p>No anexo II resúmese o contido das consultas efectuadas.</p>
<p>Sobre o contido do proxecto e do estudio de impacto ambiental presentados, os resultados de información pública e os informes recibidos sobre as consultas efectuadas, este órgano ambiental impón no condicionado desta DIA as medidas e condicións que se citan, encamiñadas a defini-los motivos polos que se resolveu a viabilidade do proxecto.</p>
<p>No que se refire ás alegacións presentadas, no que afecta a aspectos ambientais como perda de diversidade biolóxica, solicitude de diversificación das plantacións, afección a masas arbóreas autóctonas e paisaxe aparecen recollidas nos puntos 3.3, 3.4, e 3.6, complementándose co que se require do promotor no punto 4.1. desta DIA.</p>
<p>Así mesmo, comprobándose mediante inspección ambiental, realizada o 15 de xuño de 1999 polo Servicio de Calidade Ambiental da Delegación Provincial da Consellería de Medio Ambiente na Coruña, que a empresa promotora da actuación iniciou a realización do proxecto sen contar coa autorización</p>
<p>previa, requiriuse o 18 de xuño de 1999 -por esta Dirección Xeral de Calidade e Avaliación Ambiental- á Dirección Xeral de Montes e Medio Ambiente Natural como órgano competente a suspensión da execución do proxecto e a apertura dun expediente sancionador ó seu promotor.</p>
<p>Cumprida a tramitación, a Dirección Xeral de Calidade e Avaliación Ambiental, no exercicio das competencias que lle concede o Decreto 482/1997, do 30 de decembro, formula a DIA do proxecto de repoboación forestal dos predios A Veliña, Fragacha, Preguntadoiro e outros, nos concellos das Pontes de García Rodríguez e Muras.</p>
<p>O órgano substantivo para este proxecto é a Dirección Xeral de Montes e Medio Ambiente Natural e o órgano ambiental é a Dirección Xeral de Calidade e Avaliación Ambiental, ámbalas dúas da Consellería de Medio Ambiente.</p>
<p>Declaración de impacto ambiental</p>
<p>Examinada a documentación presentada, a Dirección Xeral de Calidade e Avaliación Ambiental establece por esta DIA as seguintes condicións, ademais das incluídas no estudio de impacto ambiental, de xeito que se asegure a minoración dos posibles impactos ambientais negativos, co fin de que a realización do proxecto poida considerarse ambientalmente viable.</p>
<p>Esta declaración refírese, en exclusiva, ás actuacións de reforestación sobre unha superficie total de 371,09 ha, a base de Eucaliptus globulus e Eucaliptus nitens, tal e como se indica no documento «Estudio de impacto ambiental do proxecto de repoboación forestal dos predios A Veliña, Fragacha, Preguntadoiro e outros. Termos municipais das Pontes de García Rodríguez (A Coruña) e Muras (Lugo). Promotor Suelos y Superficies, S.L.».</p>
<p>Os predios que se van repoboar están situados na cola do encoro da Ribeira, conca media do río Eume, na súa marxe dereita, entre as cotas 470 e 670 m.s.n.m. En cotas inferiores ós 500 m.s.n.m plantarase E. globulus e nas superiores E. nitens.</p>
<p>Para realiza-la plantación con árbores dunha savia de idade, realizarase unha roza mecánica de toda a superficie que se vai repoboar, subsolado nas parcelas de pendente inferior ó 35%, ocos de plantación realizados mecanicamente para pendentes superiores e plantación cun marco de 3,5x2 m o que fai un total de 1.429 pés/ha.</p>
<p>O proxecto indica tamén a plantación dun dez por cento da superficie que se vai repoboar con frondosas diferentes ó Eucaliptus sp. (Quercus rubra, Prunus avium, Acer pseudoplatanus).</p>
<p>As superficies sobre as que se van realizar estes labores veñen definidas no Plano nº 5. Operaciones y Labores. Escala 1:5.000. Mayo 98. Para outras zonas ou áreas que se van repoboar precisarase unha nova declaración.</p>
<p>Condicionado</p>
<p>1. Protección das augas.</p>
<p>1.1. En ningún caso poderá afectar a zonas pertencentes ó dominio público hidráulico sen contar coa oportuna autorización do organismo de conca.</p>
<p>1.2. Non se depositarán entullos nin materiais sobrantes das fases de limpeza, preparación do terreo e plantación na zona de servidume nin en lugares próximos, que poidan incorporarse ós leitos en épocas de chuvias ou enchentes de caudal.</p>
<p>2. Protección do solo.</p>
<p>2.1. Sempre que sexa posible e co fin de diminuí-la erosión producida polas augas de escorregada realizarase un subsolado, seguindo o método de curvas de nivel, que deberá ser descontinuo, levantando o apeiro 2 m cada 20 m de subsolado.</p>
<p>2.2. Para as pendentes superiores ó 35% realizarase a preparación do solo a liñas de máxima pendente, subsolando de xeito intermitente co fin de limitar procesos erosivos.</p>
<p>2.3. Ademais, os labores de preparación do terreo realizaranse, tal e como indica o EsIA, en tempero.</p>
<p>2.4. Usarase a rede viaria existente, quedando prohibida a apertura de novos camiños e pistas.</p>
<p>2.5. Tódolos materiais vexetais xerados nos labores de roza serán incorporados ó solo no lugar da roza.</p>
<p>3. Protección da fauna e da flora.</p>
<p>3.1. A reforestación levarase a cabo sobre unha superficie total máxima de 371,09 ha.</p>
<p>3.2. En ningún caso se realizarán accións que afecten a vexetación ripícola sen contar coa previa autorización do Servicio Provincial de Medio Ambiente Natural na provincia correspondente, sen prexuízo das competencias do organismo de conca.</p>
<p>3.3. No contorno dos leitos fluviais existentes e nunha banda de entre dez e vinte metros contados desde a ribeira e de non existir formacións arbóreas, repoboarase con frondosas distintas do Eucaliptus sp., concretamente Alnus glutinosa e Salix sp., de dúas savias de idade mínima, de acordo coa densidade indicada no proxecto para as frondosas diferentes do eucalipto.</p>
<p>3.4. Ademais da superficie á que se refire o punto anterior (3.3), reservarase un 10 (dez) % do total da superficie que se vai repoboar para frondosas distintas do eucalipto, conformando bosquetes de distribución irregular en estacións que permitan o seu crecemento. Estes bosquetes evitarán as formas alongadas ou lineais, debendo tender a formas con ancho e longo semellante.</p>
<p>3.5. As accións de roza para a zona definida no punto 3.3 desta DIA serán en todo caso de xeito manual, así tamén para os labores de preparación do terreo e plantación.</p>
<p>3.6. Non se realizará ningunha acción relacionada co proxecto nas zonas nas que existan masas doutras frondosas e que poidan afecta-la súa persistencia.</p>
<p>3.7. Os cerramentos que se realizarán para a protección inicial da repoboación non poderán ser de arame de espiño.</p>
<p>4. Documentación adicional.</p>
<p>4.1. Nun prazo máximo dun (1) mes desde a notificación desta DIA e, en calquera caso, previamente á autorización administrativa, o promotor deberá presentar diante do órgano substantivo, que o remitirá ó órgano ambiental a seguinte documentación adicional:</p>
<p>4.1.1. Plano escala 1:5.000 dotado de coordenadas UTM onde se mostren:</p>
<p>-As masas forestais de frondosas preexistentes non cultivadas e a súa superficie.</p>
<p>-Os rodais de frondosas distintas do eucalipto que se vai implantar, de acordo co requirido no punto 3.4. desta DIA, e a súa superficie.</p>
<p>-As plantacións de eucalipto que se pretenden implantar e a súa superficie.</p>
<p>4.1.2. Calendario de execución dos labores de restauración indicando as previsións de superficies repoboadas e pendentes de repoboar.</p>
<p>4.2. Nun prazo máximo de dous (2) meses desde a notificación desta DIA e, en calquera caso, previamente á autorización administrativa, o promotor presentará:</p>
<p>4.2.1. Dous (2) exemplares da prospección arqueolóxica superficial intensiva da zona que abrangue o proxecto, realizada por técnicos competentes, en cumprimento do previsto na Lei 8/1995, do 30 de outubro, do patrimonio cultural de Galicia, e do Decreto 199/1997, do 10 de xullo, polo que se regula a actividade arqueolóxica na Comunidade Autónoma de Galicia e, de ser necesario, un programa de actuacións arqueolóxicas compatible co plan de obra, de cara á protección e conservación dos depósitos arqueolóxicos.</p>
<p>A avaliación da documentación solicitada nos puntos anteriores deberá ser informada favorablemente por esta Dirección Xeral de Calidade e Avaliación Ambiental e será comunicada ó órgano substantivo para os efectos oportunos, non podendo realiza-las accións do proxecto sen contar con este informe favorable.</p>
<p>5. Vixilancia ambiental.</p>
<p>5.1. Nun prazo mínimo dun (1) mes antes do comezo dos labores de repoboación, o promotor notificará a esta dirección xeral, a través do órgano substantivo, a data de comezo.</p>
<p>5.2. Nun prazo non superior a tres (3) meses desde o remate dos labores de repoboación, o promotor</p>
<p>presentará un informe, acompañado de reportaxe fotográfica, no que se indiquen:</p>
<p>-Labores realizados, incluíndo superficies de actuación e planos dotados de coordenadas UTM.</p>
<p>-Incidencias ocorridas durante os traballos de repoboación.</p>
<p>5.3. Anualmente, contando desde a recepción do informe requirido no punto 5.2., o promotor presentará un informe de seguimento que recolla:</p>
<p>-Labores realizados.</p>
<p>-Avaliación das marras, especialmente das superficies destinadas a frondosas distintas do eucalipto (Quercus rubra, Prunus avium e Acer pseudoplatanus).</p>
<p>-Incidencias.</p>
<p>6. Condicións adicionais.</p>
<p>6.1. Para efectos de seguimento desta DIA o órgano substantivo comunicará ó órgano ambiental a data de notificación da DIA á empresa promotora.</p>
<p>6.2. A proposta de aval que deberá fixarse polo órgano substantivo para garanti-lo cumprimento das medidas correctoras e para facer fronte ós posibles danos que produzan ó medio, segundo o disposto no Decreto 455/1996, do 7 de novembro, será dun millón cincocentas setenta e dúas mil setecentas trinta e sete (1.572.737) pesetas correspondentes ó 4% do orzamento de execución por contrata.</p>
<p>6.3. As condicións indicadas nesta DIA son de obrigado cumprimento para a empresa promotora, sen embargo, poderá solicitar ó órgano ambiental a revisión das medidas indicadas nesta DIA co obxecto de modificalas ou cambialas por outras, naqueles supostos que tecnoloxicamente presentasen graves deficiencias para a súa implantación ou implicasen modificacións importantes na actividade, e sempre e cando as novas medidas propostas permitan acada-los obxectivos e fins que se indican.</p>
<p>Nesta circunstancia, o promotor solicitarao, nun prazo máximo dun (1) mes, desde que lle sexa notificada esta DIA polo órgano substantivo, á Dirección Xeral de Calidade e Avaliación Ambiental, achegando documentación técnica que xustifique as novas medidas propostas. Unha vez recibida a solicitude e documentación mencionadas, o órgano ambiental avaliaraas, comunicando o acordo adoptado á empresa promotora.</p>
<p>6.4. Se unha vez emitida esta DIA se manifestase algún outro tipo de impacto, severo ou crítico, sobre o ambiente, o órgano substantivo, por propia iniciativa ou por solicitude da Dirección Xeral de Calidade e Avaliación Ambiental, poderá suspender cautelarmente a actividade ata determina-las causas que xeran os mencionados impactos e se corrixan estas.</p>
<p>6.5. O incumprimento total ou parcial por parte da empresa promotora das condicións expostas nesta</p>
<p>DIA poderá ser causa suficiente para proceder ó peche cautelar e a adopta-las medidas oportunas en cumprimento da legalidade vixente.</p>
<p>6.6. Esta resolución, adoptada por esta dirección xeral, non exime o promotor de solicitar tódolos permisos necesarios ós organismos competentes, para levar a cabo a actividade ou modificacións nela. En materia urbanística, o proxecto estará de acordo co disposto na Lei 1/1997, do solo de Galicia.</p>
<p>6.7. O promotor queda obrigado a cumprir tódalas disposicións que se dicten con posterioridade, en relación con este tipo de actividades.</p>
<p>Santiago de Compostela, 19 de novembro de 1999. Francisco Pan-Montojo González. Director xeral de Calidade e Avaliación Ambiental.</p>
<p>ANEXO I</p>
<p>Resumo do proxecto</p>
<p>O proxecto ten como fin a plantación forestal de predios situados na cola do encoro da Ribeira, conca media do río Eume, na súa marxe dereita, entre as cotas 470 e 670 m.s.n.m, con Eucaliptus globulus e E. nitens, dunha savia de idade, sobre unha superficie total de 371.09 ha das que o 10% serán repoboadas con outras frondosas, concretamente Quercus rubra, Prunus avium, Acer pseudoplatanus.</p>
<p>Os principais labores que se van realizar serán os seguintes:</p>
<p>-Roza mecánica continua da vexetación existente.</p>
<p>-Preparación do terreo a base de subsolado e fresado.</p>
<p>-Apertura de ocos de plantación.</p>
<p>-Plantación manual das plantas de eucalipto.</p>
<p>-Primeira rega.</p>
<p>-Reposición de marras.</p>
<p>Medidas correctoras</p>
<p>No proxecto presentado tense en conta a inclusión das seguintes medidas correctoras:</p>
<p>-Implantación de frondosas en valgadas.</p>
<p>-Co obxecto de protexe-lo solo deixarase sobre o terreo a vexetación rozada.</p>
<p>-Levantamento do subsolador como mínimo cada 20 m.</p>
<p>-Nas zonas chás da parte superior o subsolado realizarase segundo curvas de nivel, sendo esta operación menos agresiva que o subsolado en máxima pendente.</p>
<p>-Evita-la execución das obras en períodos de reproducción da fauna e en épocas nas que o terreo estea seco.</p>
<p>-Evita-los labores de limpeza e roza do terreo en épocas de risco de chuvias torrenciais.</p>
<p>ANEXO II</p>
<p>Resultado das consultas realizadas</p>
<p>Do contido dos informes recibidos cabe destaca-las seguintes consideracións:</p>
<p>A Dirección Xeral de Patrimonio Cultural destaca a inexistencia de informes baseados en traballos de campo relativos ó impacto da explotación sobre o patrimonio arqueolóxico, polo que é conveniente a realización dunha prospección arqueolóxica intensiva da zona que abranga a explotación proxectada que deberá incorporar:</p>
<p>-Prospección arqueolóxica de campo de toda a superficie da explotación, para a catalogación e delimitación dos restos arqueolóxicos localizados.</p>
<p>-Proxecto de obra que incorporará, de ser necesario, un programa de actuacións arqueolóxicas compatible co plan de obra, de cara á protección e conservación dos depósitos arqueolóxicos, en coordinación coa Dirección Xeral de Patrimonio Cultural da Xunta de Galicia.</p>
<p>A Dirección Xeral de Producción Agropecuaria informa favorablemente o proxecto ó axustarse á lexislación vixente, realizando algunhas discrepancias respecto a afirmacións contidas no estudio de impacto ambiental, como a mellor regulación das augas de escorregamento cunha cobertura arbórea e aumento da estabilidade e diversificación de especies respecto da situación actual.</p>
<p>A Dirección de Montes e Medio Ambiente Natural informa que tendo en conta criterios de sostibilidade social, ambiental e económica, estímase máis viable para a zona o uso ordenado derivado da plantación proxectada. Indica a conveniencia de que as plantacións con frondosas alternativas, ademais das zonas de ribeira previstas no estudio, se realicen en rodais dispersos ó longo da superficie a reforestar e nas estacións que o permitan, co fin de xerar bosquetes de caducifolias situadas fóra das ribeiras. Esta superficie adicional debería ser como mínimo doutro 10% e permitiría incrementa-la biodiversidade do conxunto da repoboación. Especificamente no contorno dos leitos fluviais e na franxa que oscila entre os 10 e 20 m da ribeira, as rozas non serán mecanizadas senón manuais e do mesmo xeito a preparación do terreo terá que realizarse manualmente e non mediante mecanización continua. Co fin de garanti-la conservación do leito e a continuidade dos biotopos propios do bosque de galería </p>
<p>deberá procederse á repoboación, ou se é o caso, a conservación e mellora de especies frondosas distintas do eucalipto como o ameneiro (Alnus glutinosa) e salgueiro (Salix sp.). Así mesmo indica que o promotor solicitou a exclusión da superficie que se vai repoboar, os predios que presentan reclamacións de propiedade por parte de terceiros e que foi notificada ós interesados.</p>
<p>ANEXO III</p>
<p>Alegacións</p>
<p>Francisco Romero Rodríguez e dez veciños máis dos concellos das Pontes de García Rodríguez e Xer</p>
<p>made alegan que o proxecto afecta a terreos da súa propiedade, que se pecharon camiños de dominio público e que as obras descritas no proxecto xa foron parcialmente realizadas, polo que solicitan que se requira polo órgano competente a suspensión das actividades; que se deixe expedito o camiño pechado e sobre todo que non se realicen repoboacións en terreos que non pertenzan ó promotor.</p>
<p>O alcalde-presidente do Concello das Pontes de García Rodríguez fai constar que a empresa promotora pretende repoboar superficies que non lle pertencen e que xa materializou parte do proxecto de repoboación. Así mesmo indica que pechou un camiño de titularidade municipal e que a repoboación non garda a debida distancia ós leitos fluviais de acordo co indicado na Lei de augas e o Regulamento do dominio público hidráulico.</p>
<p>O presidente da Asociación Guerrilleiros das Fragas alega que o proxecto xa ten materializado parte da repoboación sen contar coa declaración ambiental, solicitando a suspensión na súa realización. Ademais indica que no EsIA non reflicte a existencia de masas arbóreas autóctonas (fragas), solicitando a paralización da plantación, a non aprobación do estudio ambiental. Consideran, así mesmo, que a afección á paisaxe é excesiva, que afectaría a especies protexidas, especialmente mamíferos, e limitaría o uso de espacios como a Aula da Natureza de Cabalar, a área recreativa de Caneiro, campo de traballo de Vilarbó e distintas rutas de sendeirismo. Ademais formulan a posible afección ó parque natural das Fragas do Eume, que se atopa á tres quilómetros. Propoñen que a plantación preserve un 10% para especies que conforman o bosque natural da comarca, principalmente na beira dos regos e co fin de servir como corredores faunísticos; que outro 20% se repoboe con frondosas non autóctonas de </p>
<p>madeiras de alta calidade, orlando as plantacións nas beiras dos regos; que outro 35% se destine a coníferas e o 35% restante ó eucalipto.</p>
<p>A directora xeral da Asociación Ecoloxista Néboa Medio Ambiente alega que o proxecto xa se ten iniciado estando o expediente en tramitación, solicitando a súa suspensión. Indican así mesmo que se obviou a presencia de masas arbóreas autóctonas e que a afección á paisaxe é moi elevada, solicitando a sanción para o promotor por ter iniciado a plantación antes do permitido pola lei; que se obrigue</p>
<p>o promotor a realizar unha plantación máis diversa. Indican que a repoboación que se pretende limitaría o uso de espacios como a Aula da Natureza de Cabalar, a área recreativa de Caneiro, campo de traballo de Vilarbó e distintas rutas de sendeirismo. Ademais formulan a posible afección ó parque natural das Fragas do Eume, que se atopa á tres quilómetros. Propón que a plantación reserve un 20% para especies que conforman o bosque natural da comarca, plantados nas beiras dos regos e que servirían como corredores de fauna, reservando outro 20% para frondosas non autóctonas de madeiras de alta calidade, un 30% para piñeiros e o 30% restante para eucaliptos.</p>

