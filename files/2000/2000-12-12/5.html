---
date: '2000-12-12'
id: 1538E
page: 16
number: 239
agency: 'CONSELLERÍA DE CULTURA, COMUNICACIÓN SOCIAL E TURISMO'
section: III. OUTRAS DISPOSICIÓNS
title: >-
  Orde do 4 de decembro de 2000 pola que se convocan bolsas para a formación de
  expertos turísticos nos mercados emisores.
range: Orde
url: 'https://www.xunta.gal/dog/Publicados/2000/20001212/Anuncio1538E_gl.html'
---
<p>Debido á grande importancia que o sector turístico ten no desenvolvemento da nosa economía requírese que, por parte das administracións públicas, se adiquen recursos para xerar iniciativas con tendencia a mellorar cada día o sector para así mante-la demanda existente e incrementala en todo o que sexa posible.</p>
<p>A Xunta de Galicia, a través da súa Consellería de Cultura, Comunicación Social e Turismo, está a adoptar unha serie de iniciativas para acada-los</p>
<p>fins sinalados. Entre estas medidas, e por primeira vez, a Xunta de Galicia no ano 2000 dedicou parte dos seus recursos en materia turística á convocatoria dunhas bolsas para a especialización de expertos en mercados emisores e, simultaneamente, potenciar e fomenta-la nosa oferta turística nestes países ó través da realización de prácticas profesionais na rede de oficinas do Instituto de Turismo de España (Turespaña) no estranxeiro.</p>
<p>No exercicio económico de 2001, vistos os resultados máis que aceptables acadados coa medida antedita, entendemos que se debe de seguir na mesma liña pero, neste ano, diversificarase a oferta de bolsas en novas cidades ben porque xa tivo lugar un esforzo da Administración autonómica creando unha oficina no estranxeiro (Bos Aires) ben porque entendemos que en Europa é importante unha nova cidade, neste caso, Londres manténdose a de Sao Paulo.</p>
<p>Por todo isto e consonte co establecido sobre medidas de fomento no artigo 73 da Lei 9/1997, do 21 de agosto, de ordenación e promoción do turismo en Galicia en concordancia co sinalado no artigo 74 da dita lei e tendo en conta as determinacións da orde da Consellería de Economía e Facenda do 11 de febreiro de 1998, sobre tramitación anticipada de expedientes de gasto, modificada pola do 27 de novembro de 2000, convócanse unha serie de axudas para a realización de prácticas de información turís</p>
<p>tica das que se poden beneficia-los titulados na materia de técnicos de empresas e actividades turísticas (TEAT) e titulados superiores.</p>
<p>Todo isto de conformidade coas seguintes</p>
<p>Bases:</p>
<p>Primeira.-Beneficiarios.</p>
<p>Poderán ser beneficiarios de bolsas, consonte o sinalado na presente orde, para a especialización en mercados emisores e, simultaneamente, potenciar e fomenta-la nosa oferta turística así como para realizar estudios relacionados preferentemente coa análise do mercado, a promoción e o apoio á nosa comercialización turística, os titulados superiores así como os titulados na materia de técnicos de empresas e actividades turísticas (TEAT).</p>
<p>Segunda.-Determinacións orzamentarias.</p>
<p>A Consellería de Cultura, Comunicación Social e Turismo concederá tres bolsas con cargo ós créditos que, para esta finalidade, están recollidos no proxecto de Lei de orzamentos xerais da Comunidade Autónoma de Galicia para o 2001 en concreto na aplicación orzamentaria 10.05.751A.480.0, non sendo nestas bolsas posible a concorrencia con calquera outra axuda para o mesmo obxecto e finalidade.</p>
<p>Terceira.-Destino, número, duración e dotación das bolsas.</p>
<table><tbody><tr><td></td></tr>
<tr><td>Cidade de destino
dos bolseiros</td><td>Número de bolsas</td><td>Duración da bolsa</td><td>Lugar de realización da bolsa</td><td>Dotación (ptas.)</td></tr>
<tr><td></td></tr>
</tbody></table>
<table><tbody><tr><td>Sao Paulo</td><td>1</td><td>9 meses</td><td>Oficina do Instituto de Turismo de España</td><td>3.750.000</td></tr>
<tr><td></td></tr>
<tr><td>Londres</td><td>1</td><td>9 meses</td><td>Oficina do Instituto de Turismo de España</td><td>3.750.000</td></tr>
<tr><td></td></tr>
<tr><td>Bos Aires</td><td>1</td><td>11 meses</td><td>Oficina de información turística da Xunta de Galicia</td><td>4.600.000</td></tr>
<tr><td></td></tr></tbody></table>
<p>A dotación de cada unha das bolsas é polo seu importe bruto e, na dita dotación, están incluídos os gastos de desprazamento.</p>
<p>Cuarta.-Requisitos dos candidatos.</p>
<p>-Ser español ou nacional dun dos países membros da Unión Europea.</p>
<p>-Non ter máis de 30 anos no intre de remate do prazo de presentación de solicitudes.</p>
<p>-Ser titulado superior ou na materia de técnicos de empresas e actividades turísticas (TEAT).</p>
<p>Quinta.-Natureza xurídica da relación.</p>
<p>A condición de beneficiario da bolsa obxecto desta convocatoria non xerará relación laboral ou contractual de calquera tipo coa Xunta de Galicia nin a inclusión na Seguridade Social aínda que os beneficiarios de bolsas terán un seguro individual de accidentes durante o período de duración da bolsa.</p>
<p>Sexta.-Obrigas dos beneficiarios das bolsas.</p>
<p>Os beneficiarios das bolsas de estudio comprométense:</p>
<p>-A non renunciar á bolsa salvo causa de forza maior e, no caso de renuncia, cando non concorra causa de forza maior, a devolve-lo importe do desprazamento.</p>
<p>-Levar a cabo o plan de traballo previamente aprobado pola Dirección Xeral de Turismo por proposta do director da Oficina Española de Turismo onde desempeñe as súas funcións.</p>
<p>-A realiza-lo plan de traballo baixo as ordes do director da Oficina Española de Turismo e, neste sentido, integrarase como membro da oficina para o desenvolvemento do plan, con suxeición ás normas da oficina sobre xornada laboral e funcionamento, utilizando os medios dispoñibles no centro de traballo que sexan precisos para a realización das tarefas que se lle sexan encomendadas.</p>
<p>-A emitir á Dirección Xeral de Turismo da Xunta de Galicia e máis a Dirección da Oficina Española de Turismo onde desempeñe as súas funcións, con carácter trimestral, un infome da actividade realizada no período ou cando, se é o caso, lle sexa solicitado polo director xeral de Turismo ou polo correspondente director da oficina.</p>
<p>-Residir, durante o período de vixencia da bolsa, no país e zona deste que se lle designe.</p>
<p>-Desenvolve-la actividade obxecto da bolsa cuns niveis de adicación e rendemento satisfactorios.</p>
<p>-A facilitar toda a información que lle sexa requirida pola Intervención Xeral da Comunidade Autónoma, o Tribunal de Contas e o Consello de Contas, no exercicio das súas funcións de fiscalización e control do destino da bolsa obxecto da presente orde.</p>
<p>Sétima.-Solicitudes e documentación.</p>
<p>1. As solicitudes serán remitidas á Dirección Xeral de Turismo, en calquera das formas previstas na Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro, no prazo dun mes contado desde o día seguinte da publicación desta orde no Diario Oficial de Galicia, cubríndose do seguinte xeito:</p>
<p>a) Con carácter obrigatorio:</p>
<p>-Solicitude segundo o anexo I.</p>
<p>-Fotocopia compulsada, por ámbalas caras, do DNI ou documento análogo equivalente.</p>
<p>-Certificación académica completa ou fotocopia compulsada dela, que inclúa as cualificacións obtidas na licenciatura ou na materia de técnico de empresas e actividades turísticas así como a nota media. No caso de que o expediente académico non sexa español será preciso que o mesmo estea debidamente convalidado polas administración educativa española.</p>
<p>-Memoria explicativa de como se realizaría unha análise do mercado, promoción e apoio á comercialización turística de Galicia como destino turístico no mercado do destino solicitado polo bolseiro. Esta memoria deberase de recoller nunha extensión mínima de 5 folios e máxima de 10.</p>
<p>-Currículum vitae.</p>
<p>-Declaración de conxunto de tódalas solicitudes efectuadas ou concedidas, para a actividade obxecto desta orde, das distintas administracións públicas competentes ou calquera dos seus organismos, entes ou sociedades.</p>
<p>b) Con carácter voluntario:</p>
<p>-Documento acreditativo de realización de masters, cursos de posgrao ou análogos en materia turística.</p>
<p>2. Os interesados poderán realizar unha solicitude, en expedientes independientes, por cada un dos destinos ofertados.</p>
<p>3. As compulsas que procedan para toda a documentación que se especifica nesta orde faranse nos correspondentes servicios centrais ou provinciais da Consellería de Cultura, Comunicación Social e Turismo.</p>
<p>Oitava.-Selección das solicitudes e resolución.</p>
<p>1. A selección das solicitudes realizarase mediante a valoración dos méritos acreditados conforme o seguinte baremo así como un exame dos idiomas inglés ou portugués, segundo corresponda e outro sobre o temario que se inclúe como anexo III a esta orde.</p>
<p>a) Expediente académico, ata 3 puntos.</p>
<p>b) Currículum vitae, ata 3 puntos.</p>
<p>c) Memoria explicativa de como se realizaría unha análise do mercado, promoción e o apoio á comercialización turística de Galicia como destino turístico no mercado do destino solicitado polo bolseiro, ata 5 puntos.</p>
<p>d) Masters, cursos de posgrao ou análogos en materia turística, 1 punto por curso e, no caso de terse realizado éstes en universidades galegas, 2 puntos por curso.</p>
<p>Para a valoración das solicitudes e realización dos exames e a súa valoración constituirase un tribunal que estará formado polas persoas adscritas á Dirección Xeral de Turismo e a Sociedade de Imaxe e Promoción Turística de Galicia seguintes:</p>
<p>Presidente:</p>
<p>Titular: o director xeral de Turismo.</p>
<p>Suplente: o subdirector xeral de Ordenación.</p>
<p>Vocais:</p>
<p>Titulares:</p>
<p>O subdirector xeral de Fomento e Cooperación.</p>
<p>O director-xerente da Sociedade de Imaxe e Promoción Turística de Galicia.</p>
<p>Suplentes:</p>
<p>A xefa do Servicio de Formación, Cooperación Institucional e Documentación.</p>
<p>A xefa de Área de Coordinación do Plan de Promoción.</p>
<p>Secretaría:</p>
<p>Titular: o xefe do servicio de Fomento e Promoción.</p>
<p>Suplente: o xefe de sección de Fomento.</p>
<p>O tribunal realizará una preselección que se considerará superada polos aspirantes que obteñan unha puntuación de 7 ou máis puntos, segundo o baremo, os cales deberán realizar un exame de inglés e/ou portugués, oral e/ou escrito, a criterio do tribunal e outro, tipo test, sobre o temario que se inclúe como anexo III a esta orde. Á puntuación obtida por aplicación do baremo sumaráselle a obtida nos exames. Quedan exentos de realiza-lo exame de idiomas os solicitantes para a oficina de turismo de Bos Aires.</p>
<p>O tribunal poderá realizar unha entrevista cos aspirantes preseleccionados sobre os seus méritos curriculares, a memoria e de cultura xeral por tempo máximo de 15 minutos.</p>
<p>En función do contido da entrevista, o tribunal poderá aumenta-la puntuación inicialmente asignada nun máximo do 25% da que lle correspondese por aplicación do baremo.</p>
<p>2.1. O tribunal proporá como adxudicatarios, para cada un dos destinos, ós solicitantes, en cada un deles, que acadasen a maior puntuación. No caso de que un mesmo solicitante acadase a maior puntuación para cada un dos destinos este deberá optar, no prazo de 10 días desde a publicación dos acordos do tribunal e mediante comparecencia persoal diante da secretaría do tribunal, por unha das bolsas; así mesmo no caso de que dous ou máis solicitantes acadasen a mesma</p>
<p>puntuación para o mesmo destino, proporase a súa adxudicación ó solicitante de maior idade.</p>
<p>Os acordos do tribunal faranse públicos mediante a inserción de anuncios nos taboleiros da Consellería de Cultura, Comunicación Social e Turismo, isto é na Secretaría Xeral e na Dirección Xeral de Turismo.</p>
<p>2.2. No caso de que unha vez adxudicadas as bolsas xurdisen renuncias ou non se aceptasen, adxudicarase esta ó seguinte aspirante en puntuación procedéndose, do mesmo xeito, en renuncias consecutivas.</p>
<p>3. O conselleiro de Cultura, Comunicación Social e Turismo, vistos os acordos do tribunal, resolverá a concesión de conformidade co establecido na presente orde no prazo de catro meses desde o remate do prazo de presentación de solicitudes, agás as consideradas no punto 2.2 anterior, que as resolverá segundo as circunstancias. Contra os ditos actos resolutivos, que esgotan a vía administrativa, poderá o interesado interpoñer recurso contencioso-administrativo diante do Tribunal Superior de Xustiza da Comunidade Autónoma de Galicia, no prazo de dous meses, contados desde a recepción da notificación da resolución ou, potestativamente interpoñer, no prazo dun mes desde a recepción da resolución, recurso de reposición diante do conselleiro de Cultura, Comunicación Social e Turismo.</p>
<p>Novena.-Aceptación-renuncia das bolsas.</p>
<p>Unha vez recibidas as notificacións de concesión das bolsas polos beneficiarios, estes, no prazo de cinco días naturais, comunicaranlle á Dirección Xeral de Turismo a aceptación (utilizarase o modelo do anexo II da orde) ou renuncia a elas. No caso de aceptación xuntarase coa mesma certificación bancaria da conta onde se aboará a bolsa. Se transcorridos os sinalados cinco días non se fixese manifestación en ningún sentido, tal feito entenderase como renuncia á subvención e procederase, dictar resolución de arquivo do expediente.</p>
<p>Décima.-Aboamento das axudas.</p>
<p>A Dirección Xeral de Turismo aboaralles, ós bolseiros, mensualmente, na contía que corresponda o importe das bolsas concedidas, logo de comunicación do correspondente director da oficina de bo cumprimento das tarefas encomendadas. Non obstante, trala aceptación e presentación na Dirección Xeral de Turismo dos billetes do desprazamento, de ida e volta, confirmados, aboaráselle a cada bolseiro unha cantidade equivalente ó 10% da dotación da bolsa na calidade de anticipo, a cal se descontará do aboamento mensual de maneira rateada ó longo de tódolos abamentos.</p>
<p>Así mesmo, os bolseiros, antes do derradeiro aboamento deberán achegar á Dirección Xeral de Turismo, declaración de conxunto das axudas solicitadas, tanto aprobadas ou concedidas como as pendentes de resolución, para a actividade obxecto desta orde, das distintas administracións públicas competentes ou calquera dos seus organismos, entes ou sociedades.</p>
<p>Undécima.-Incumprimento das obrigas.</p>
<p>A Consellería de Cultura, Comunicación Social e Turismo, logo do trámite de audiencia, poderá anula-la axuda por incumprimento das obrigas contraídas polos adxudicatarios. Así mesmo, toda alteración das condicións tidas en conta para a concesión da axuda obxecto da presente orde, e en todo caso a obtención concorrente de subvencións ou axudas outorgadas por outras administracións ou entes públicos ou privados, nacionais ou internacionais, poderá dar lugar á modificación da resolución de concesión. A Dirección Xeral de Turismo proporá, de se-lo caso, a incoación do expediente sancionador correspondente.</p>
<p>Disposición transitoria</p>
<p>Tódolos actos dictados nos expedientes de gasto regulados ó abeiro desta orde entenderase condicionados a que, unha vez aprobado o orzamento, subsistan as mesmas circuntancias de feito e de dereito existentes no momento en que se produciron aqueles quedando sometida a concesión das axudas á condición suspensiva de existencia de crédito axeitado e suficiente no momento da resolución.</p>
<p>Disposicións adicionais</p>
<p>Primeira.-No caso do beneficiario da bolsa na oficina de información turística da Xunta de Galicia en Bos Aires o Plan de Traballo será aprobado pola Dirección Xeral de Turismo en coordinación co director da Oficina Española de Turismo na dita cidade e, o dito plan de traballo realizarase baixo as ordes da Dirección Xeral de Turismo da consellería que poderá enconmeda-la dita función ó presidente do Centro Galicia de Bos Aires quen, ademáis, ós efectos de aboamento da bolsa, comunicará o bo cumprimento das tarefas encomendadas ó bolseiro. Así mesmo, o beneficiario da bolsa en Bos Aires residirá, durante o período de vixencia da bolsa, no país e zona deste que se lle designe pola Dirección Xeral de Turismo.</p>
<p>Segunda.-O tribunal cualificador, por acordo do seu presidente, poderá incorporar como membros del as persoas que, debidamente cualificadas, considere oportunas para apoio ó mesmo. As ditas persoas terán voz pero non voto nas decisións do tribunal.</p>
<p>Disposicións derradeiras</p>
<p>Primeira.-En todo o non recollido na presente orde aplicarase o disposto, para esta materia, no Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia.</p>
<p>Segunda.-Facúltase o director xeral de Turismo para dictar cantas disposicións considere oportunas no desenvolvemento e interpretación desta orde.</p>
<p>Santiago de Compostela, 4 de decembro de 2000.</p>
<p>Jesús Pérez Varela</p>
<p>Conselleiro de Cultura, Comunicación Social</p>
<p>e Turismo</p>
<p>ANEXO II</p>
<p>Beneficiario:</p>
<p>Bolsa para:</p>
<p>Trala notificación que se me realizou por parte da Dirección Xeral de Turismo, da concesión dunha bolsa de               , dotada con             ptas. para a especialización en mercados emisores e, simultaneamente, potenciar e fomenta-la nosa oferta turística así como para realizar estudios relacionados preferentemente coa análise do mercado, a promoción e o apoio á nosa comercialización turística na cidade de                        .</p>
<p>Expoño que a acepto e comprométome a cumprir tódolos requisitos que me son esixibles na orde de convocatoria.</p>
<p>Así mesmo declaro o meu coñecemento expreso de que o incumprimento de calquera dos requisitos esixidos na convocatoria supón a perda da bolsa concedida e de calquera dereito derivado dela.</p>
<p>,      , de             de      .</p>
<p>O beneficiario</p>
<p>Asdo.:</p>
<p>Director xeral de Turismo</p>
<p>Consellería de Cultura, Comunicación Social</p>
<p>e Turismo</p>
<p>ANEXO III</p>
<p>Temario</p>
<p>Tema 1. A Galicia prerromana: o megalistismo. A idade de bronce. A cultura castrexa. A influencia céltica.</p>
<p>Tema 2. Arte medieval: o prerrománico en Galicia. O esplendor románico. O gótico.</p>
<p>Tema 3. A arquitectura renacentista e barroca en Galicia. Exemplo das súas manifestacións máis importantes en Galicia.</p>
<p>Tema 4. A arquitectura modernista en Galicia. A Xeración Nós e o Seminario de Estudios Galegos. O momento de vangarda na arte galega.</p>
<p>Tema 5. A arquitectura popular galega. Artesanía e oficios populares. O folclore. A gastronomía.</p>
<p>Tema 6. Historia de Galicia. Principais feitos históricos.</p>
<p>Tema 7. Áreas naturais no litoral: rías, illas e praias, zonas húmidas e areais, acantilados.</p>
<p>Tema 8. Áreas naturais do interior: as montañas, os vales fluviais, os bosques e as lagoas.</p>
<p>Tema 9. Costa da Morte e Rías Altas. Especial significación da Costa da Morte.</p>
<p>Tema 10. As Rías Baixas</p>
<p>Tema 11. A Galicia interior</p>
<p>Tema 12. O Camiño Francés e outros tramos galegos do Camiño de Santiago.</p>
<p>Tema 13. As cidades e vilas galegas como focos de atracción turística.</p>
<p>Tema 14. Diversificación e novas ofertas turísticas: termalismo, golf, turismo náutico, turismo rural, congresos, convencións, turismo activo e de natureza.</p>
<p>Tema 15. A Lei de ordenación e promoción do turismo en Galicia e normas de desenvolvemento.</p>
<p>Tema 16. A comercialización (organización comercial) de Galicia como destino turístico.</p>

