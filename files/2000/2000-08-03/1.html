---
date: '2000-08-03'
id: FD4A
page: 11
number: 150
agency: 'CONSELLERÍA DE FAMILIA E PROMOCIÓN DO EMPREGO, MULLER E XUVENTUDE'
section: I. DISPOSICIÓNS XERAIS
title: >-
  Decreto 202/2000, do 21 de xullo, polo que se modifica o Decreto 488/1997, do
  26 de decembro, polo que se establece a estructura orgánica da Consellería de
  Familia e Promoción do Emprego, Muller e Xuventude.
range: Decreto
url: 'https://www.xunta.gal/dog/Publicados/2000/20000803/AnuncioFD4A_gl.html'
---
<p>Con aprobación do Decreto 347/1997, do 9 de decembro, estableceuse a actual estructura orgánica da Xunta de Galicia, co Decreto 351/1997, do 10 de decembro, a dos seus departamentos, establecendo no seu artigo 11 a estructura orgánica básica da Consellería de Familia e Promoción do Emprego, Muller e Xuventude, estructura que se desenvolve polo Decreto 488/1997, do 26 de decembro, modificado polo Decreto 117/1999, do 23 de abril.</p>
<p>Segundo o disposto no artigo 1 do antedito Decreto 488/1997, do 26 de decembro, esta consellería é o órgano da Administración autónomica ó que lle corresponde o exercicio das competencias e funcións en materia e políticas activas de emprego, entre outras, de acordo co establecido no Estatuto de autonomía de Galicia e nos termos sinalados pola Constitución española.</p>
<p>Na estructura orgánica, a Dirección Xeral de Fomento do Emprego desenvolve as funcións en materia de promoción do emprego e da economía social, así como a programación, seguimento e control das escolas obradoiro e casas de oficio a través das subdireccións xerais de Promoción da Economía Social e de Contratación e de Escolas Obradoiro e Programas de Cooperación.</p>
<p>As medidas activas de emprego postas en marcha pola Consellería de Familia e Promoción do Emprego, Muller e Xuventude, no marco dos Acordos para o Crecemento e o Emprego en Galicia 1998-2001 supuxeron un importante incremento, tanto cualitativo (implantación de novos programas) como cuantitativo (número de expedientes e beneficiarios), no volume de traballo e no nivel de xestión dos programas de fomento da contratación por conta allea e da promoción do emprego autónomo, da economía social e da iniciativa empresarial no ámbito local e rural, tanto na fase de tramitación e concesión de axudas, como na de seguimento e control a posteriori, tratamento estatístico e de xestión dos programas.</p>
<p>Na actual estructura da Dirección Xeral de Fomento do Emprego, as funcións relacionadas con este ámbito de actuación están incardinadas na Subdirección Xeral de Promoción da Economía Social e da Contratación, que conta co Servicio de Programación e Xestión. Dentro da área funcional da dita unidade administrativa distínguense dúas grandes áreas de actuación: actuacións para o fomento do</p>
<p>emprego e da estabilidade (programas de fomento da contratación por conta allea) e actuacións de apoio a emprendedores, á economía social e á iniciativa empresarial no ámbito local e rural.</p>
<p>O volume de xestión así como a especialidade destas dúas grandes liñas de actuación e a complexidade das funcións interrelacionadas dos distintos programas xustifican a necesidade de contar con unidades administrativas, en cada unha das ditas áreas de acción, sendo necesaria a creación dun novo servicio, coa denominación de Servicio de Apoio a Emprendedores.</p>
<p>Por outra banda, a Dirección Xeral de Fomento do Emprego, a través da Subdirección Xeral de Escolas Obradoiro e Programas de Cooperación, vén desempeñando as funcións de programación, coordinación, execución, seguimento, avaliación e control dos programas de escolas obradoiro e casas de oficios, dos programas de cooperación con entidades locais e con outras administracións, universidades e entidades sen ánimo de lucro.</p>
<p>Nesta área engadiuse recentemente a xestión dos programas de obradoiros de emprego, o que, unido á aparición de programas experimentais xurdidos dos correspondentes plans de emprego, leva consigo un incremento das cargas de traballo e uns investimentos adicionais e extraordinarios en Galicia en materia de políticas activas de emprego.</p>
<p>O volume de xestión, así como a especialidade singular dos programas experimentais xustifican a necesidade de adecua-la estructura orgánica da consellería a través da creación dunha unidade de xestión específica, con nivel de servicio, na Subdirección Xeral de Escolas Obradoiro e Programas de Cooperación, para abordar con éxito a implantación dos novos programas experimentais e de obradoiros de emprego.</p>
<p>Por conseguinte, co incremento do volume de traballo, na área de emprego, consecuencia das novidades apuntadas, é preciso a reforma do Decreto 488/1997, do 26 de decembro, polo que se establece a estructura orgánica da Consellería de Familia e Promoción do Emprego, Muller e Xuventude, modificado polo Decreto 117/1999, do 23 de abril.</p>
<p>Na súa virtude, por proposta da conselleira de Familia e Promoción do Emprego, Muller e Xuventude, tralo informe das consellerías da Presidencia e Administracion Pública e de Economía e Facenda, de conformidade co disposto no artigo 34.3º da Lei 1/1983, do 22 de febreiro, reguladora da Xunta e do seu presidente, modificada pola Lei 1/1998 e logo de deliberación do Consello da Xunta de Galicia na súa reunión do día vinteún de xullo de dous mil,</p>
<p>DISPOÑO:</p>
<p>Artigo único.-O artigo 7 quedará redactado como segue:</p>
<p>«Un. Corresponderalle a esta dirección xeral o desenvolvemento das funcións atribuídas á conse</p>
<p>llería en materia de fomento do emprego e da economía social, sen prexuízo das competencias da Consellería de Agricultura, Gandería e Política Agroalimentaria en materia de cooperativas e da Consellería de Xustiza, Interior e Relacións Laborais con respecto ó réxime xurídico das cooperativas. Así mesmo, levará a cabo a programación, seguimento, control e, se é o caso, a xestión das escolas obradoiro, casas de oficios e obradoiros de emprego.</p>
<p>En relación cos centros, tanto propios como dependentes doutras entidades, sen prexuízo das competencias atribuídas á secretaría xeral, corresponderalle coordina-la súa xestión, supervisando o seu funcionamento, e prestaralle a asistencia técnica necesaria para o correcto desenvolvemento da súa actividade.</p>
<p>Dous. Para o desenvolvemento das súas funcións, a Dirección Xeral de Fomento do Emprego estructurarase nas seguintes unidades:</p>
<p>1. Subdirección Xeral de Promoción da Economía Social e da Contratación.</p>
<p>Levará a cabo as funcións de programación, coordinación, execución, seguimento, avaliación e control dos programas de fomento do emprego correspondentes á incentivación da contratación por conta allea e ó apoio ó autoemprego, ó emprego en entidades de economía social e nas iniciativas empresariais no ámbito local e rural, ós programas dirixidos á integración laboral das persoas con discapacidade, así como das accións correspondentes ó seu ámbito competencial recollidas nos plans de emprego e a elaboración das estatísticas correspondentes, sen prexuízo das competencias atribuídas ó Instituto Galego de Estatística.</p>
<p>1.1. Servicio de Programación e Xestión.</p>
<p>A este servicio corresponderalle a xestión dos programas e accións para o fomento da contratación por conta allea, a coordinación dos labores de difusión, formación e información correspondentes ós programas, e daqueloutros que se lle asignen dentro da súa área funcional, así como a elaboración de estatísticas relativas a eles e a execución, control e avaliación, seguimento contable e xustificación das partidas orzamentarias correspondentes.</p>
<p>1.2. Servicio de Apoio a Emprendedores.</p>
<p>A este servicio corresponderalle a xestión dos programas e accións de apoio a emprendedores, á economía social e á iniciativa empresarial no ámbito local e rural, a coordinación dos labores de difusión, formación e información, asesoramento a emprendedores e empresas familiares e Pemes, e daqueloutros que se lle asignen dentro da súa área funcional, así como a elaboración de estatísticas relativas a eles e a execución, control e avaliación, seguimento contable e xustificación das partidas orzamentarias correspondentes.</p>
<p>2. Subdirección Xeral de Escolas Obradoiro e Programas de Cooperación.</p>
<p>Levará a cabo as funcións de programación, coordinación, execución, seguimento, avaliación, control e, se é o caso, a xestión dos programas de escolas obradoiro, casas de oficios e obradoiros de emprego, dos de promoción do emprego no ámbito local e daqueloutros programas de cooperación competencia da dirección xeral. Exercerá, así mesmo, esas funcións en relación coas accións correspondentes ó seu ámbito competencial recollidas nos plans de emprego.</p>
<p>2.1 Servicio de Xestión de Escolas Obradoiro.</p>
<p>A este servicio corresponderalle a xestión técnica dos programas de escolas obradoiro, casas de oficios e obradoiros de emprego, a elaboración de estatísticas relativas a eles e a execución, control e avaliación, seguimento contable e xustificación das partidas orzamentarias correspondentes.</p>
<p>2.2. Servicio de Programas de Cooperación.</p>
<p>A este servicio corresponderalle a xestión técnica dos programas de promoción do emprego no ámbito local e daqueloutras accións e programas de cooperación que sexan da competencia da subdirección xeral, a elaboración de estatísticas relativas a eles e a execución, seguimento contable e xustificación das partidas orzamentarias correspondentes.</p>
<p>2.3. Servicio de Administración e Xestión.</p>
<p>A este servicio corresponderalle a administración dos programas de xestión centralizada e, especialmente, dos experimentais que xurdan nos plans de emprego e que sexan da competencia da subdirección xeral, a elaboración de estatísticas relativas a eles e a execución, seguimento contable e xustificación das partidas orzamentarias correspondentes».</p>
<p>Disposicións derradeiras</p>
<p>Primeira.-Facúltase a conselleira de Familia e Promoción do Emprego, Muller e Xuventude para dictar cantas disposicións sexan necesarias para o desenvolvemento e execución deste decreto.</p>
<p>Segunda.-Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, vinteún de xullo de dous mil.</p>
<p>Manuel Fraga Iribarne</p>
<p>Presidente</p>
<p>Manuela López Besteiro</p>
<p>Conselleira de Familia e Promoción do Emprego,</p>
<p>Muller e Xuventude</p>

