---
date: '2000-08-01'
id: FC2E
page: 11
number: 148
agency: ESCOLA GALEGA DE ADMINISTRACIÓN PÚBLICA
section: III. OUTRAS DISPOSICIÓNS
title: >-
  Resolución do 19 de xullo de 2000 pola que se convoca un Foro Internacional de
  Administración Pública sobre xestión e formación do persoal. (Academia de
  verán 2000).
range: Resolución
url: 'https://www.xunta.gal/dog/Publicados/2000/20000801/AnuncioFC2E_gl.html'
---
<p>Dentro do plan de actividades da Escola Galega de Administración Pública para o 2000 e de acordo coas funcións atribuídas pola Lei 4/1987, do 27 de maio, de creación da escola, e pola Lei 10/1989, do 10 de xullo, de modificación da anterior, convócase un Foro Internacional de Administración Pública sobre xestión e formación do persoal (Academia de verán 2000), convocatoria que se desenvolverá conforme as seguintes bases:</p>
<p>1. Presentación e obxectivos.</p>
<p>No marco das relacións de cooperación entre as escolas de Administración pública que forman parte do Foro Internacional de Administración Pública (FIAP), correspóndelle á EGAP a organización da Academia de verán 2000 que terá lugar en Santiago de Compostela os días 4 e 5 de setembro de 2000.</p>
<p>Integran este foro, ademais da EGAP, as seguintes institucións: Hogeschool Gent (Bélxica), Noordelijke Hogeschool. Thorbecke Academie (Países Baixos), Istituto Regionale Lombardo di Formazione per l'Amministrazione Pubblica (Italia), Universidade de Ciencias Económicas e Administrativas de Budapest (Hungría), Universidade Slaviani (Bulgaria), Fachhochschule Ludwigsburg (Alemaña) e Academia da Función Pública da Rexión Volga de Saratov (Rusia).</p>
<p>O obxectivo deste encontro é afondar no coñecemento sobre a materia na que se centra este foro (xestión e formación do persoal da Administración pública) e intercambiar experiencias neste eido entre os representantes das institucións europeas de formación que concorrerán a este acto.</p>
<p>2. Contido.</p>
<p>Trataranse estes temas:</p>
<p>-A xestión de persoal das administracións públicas nas rexións ou estados de Galicia, Italia, Bélxica,</p>
<p>Baden-Würtemberg, Holanda, Hungría, Bulgaria e Rusia.</p>
<p>-Os programas de formación en xestión de persoal das administracións públicas nas rexións ou estados de Baden-Würtemberg, Galicia, Italia, Holanda, Hungría, Bulgaria e Rusia.</p>
<p>3. Destinatarios.</p>
<p>Altos cargos políticos e administrativos da Xunta de Galicia, membros dos diversos órganos directivos da EGAP e representantes das escolas de formación.</p>
<p>4. Desenvolvemento.</p>
<p>-Horario: mañá e tarde.</p>
<p>-Lugar e datas: a academia convocada desenvolverase na aula número 2 da Escola Galega de Administración Pública (rúa de Madrid, 2-4, polígono das Fontiñas, Santiago de Compostela) os días 4 e 5 de setembro de 2000.</p>
<p>5. Inscrición.</p>
<p>-Prazo: remata o xoves, día 31 de agosto de 2000.</p>
<p>-Tramitación de solicitudes: as solicitudes irán dirixidas ó director da Escola Galega de Administración Pública, polígono das Fontiñas, rúa de Madrid, 2-4, 15707, Santiago de Compostela, segundo o modelo que figura como anexo a esta convocatoria, e presentaranse no rexistro xeral da EGAP ou por calquera das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común. Admitiranse tamén inscricións por telefax: 981 54 63 30.</p>
<p>-Número de prazas: limitado á capacidade do local.</p>
<p>-Inscrición fóra de prazo: só se admitirán, de quedaren prazas baleiras, coa condición de que se cumpran os requisitos xerais antes indicados.</p>
<p>Os peticionarios poderán obter confirmación da súa posible admisión, chamando por teléfono, o día 1 de setembro, das 10 ás 14.45 horas, ós seguintes números: 981 54 62 46 ou 981 54 60 40.</p>
<p>6. Modificacións.</p>
<p>A EGAP reserva para si a facultade de interpretar e de resolve-las incidencias que puidesen xurdir no desenvolvemento da academia, así como a de cancelala, se o escaso número de solicitudes non xustificase a súa realización.</p>
<p>7. Certificación de asistencia.</p>
<p>Entregaráselles, ó remate desta academia, a aquelas persoas inscritas que concorresen asiduamente a ela, cando a súa asistencia sexa igual ou superior ó 85% das horas lectivas programadas, e expresarase, neste documento, a natureza da actividade e as datas da súa realización.</p>
<p>Santiago de Compostela, 19 de xullo de 2000.</p>
<p>Domingo Bello Janeiro</p>
<p>Director da Escola Galega de Administración</p>
<p>Pública</p>

