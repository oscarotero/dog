---
date: '2000-07-03'
id: D2CA
page: 10
number: 128
agency: 'CONSELLERÍA DE CULTURA, COMUNICACIÓN SOCIAL E TURISMO'
section: III. OUTRAS DISPOSICIÓNS
title: >-
  Decreto 171/2000, do 29 de xuño, polo que se declara a utilidade pública e se
  dispón a urxente ocupación dos bens e dereitos afectados polas obras de
  construcción da Cidade da Cultura de Galicia, tramitándose polo procedemento
  de urxencia.
range: Decreto
url: 'https://www.xunta.gal/dog/Publicados/2000/20000703/AnuncioD2CA_gl.html'
---
<p>O Consello da Xunta de Galicia na súa reunión do 29 de xullo de 1999 aprobou de forma definitiva o proxecto sectorial de incidencia supramunicipal para a realización das obras da Cidade da Cultura de Galicia.</p>
<p>Con data do 7 de marzo de 2000 procedeuse ó trámite de información pública da relación de propietarios, dereitos e bens que é preciso ocupar para a execución das obras do citado proxecto. Por outro lado, a Fundación Cidade da Cultura de Galicia presentou ante a Administración autonómica un escrito no que solicita que se lle declare como beneficiaria no expediente expropiatorio iniciado pola Consellería de Cultura, Comunicación Social e</p>
<p>Turismo para a realización das obras da Cidade da Cultura de Galicia, ó se-la fundación a entidade encargada de executar estas obras, tramitándose a expropiación polo procedemento de urxencia establecido no artigo 52 da Lei de expropiación forzosa, do 16 de decembro de 1954.</p>
<p>A Lei 7/1998, do 30 de decembro, de medidas tributarias, de réxime orzamentario, función pública e xestión, na súa disposición adicional segunda declara de utilidade pública as infraestructuras, dotacións e instalacións dos plans e proxectos sectoriais que o Consello da Xunta de Galicia aprobe conforme o procedemento sinalado na Lei 10/1995, do 23 de novembro, de ordenación do territorio de Galicia. Polo tanto, ó amparo do disposto nesta lei, no suposto presente, concorre unha causa de utilidade pública que lexitima a expropiación de conformidade co previsto no artigo 9 da Lei de expropiación forzosa.</p>
<p>Igualmente, a disposición adicional segunda da Lei 7/1998 establece que a aprobación definitiva dun proxecto sectorial de incidencia supramunicipal, en atención á importancia e transcendencia da actuacións recollidas en tales proxectos, permite que se acuda ó procedemento de urxencia regulado polo artigo 52 da Lei de expropiación forzosa. Para que tal efecto se produza é tamén necesario que o promotor do proxecto solicitase expresamente a declaración de urxente ocupación e que se formulase a relación detallada dos bens e dereitos afectados pola expropiación. Ámbalas dúas circunstancias producíronse, polo que hai que entender que se integraron tódolos orzamentos legalmente esixibles para que a expropiación se poida tramitar polo procedemento de urxencia.</p>
<p>Por iso, unha vez sometido ó trámite preceptivo de información pública e en aplicación do artigo 28.2º do Estatuto de autonomía para Galicia e dos artigos 10 e 52 da Lei de expropiación forzosa, en relación co disposto na disposición adicional segunda de Lei 7/1998, do 30 de decembro, por proposta do conselleiro de Cultura, Comunicación Social e Turismo e logo de deliberación do Consello da Xunta de Galicia na súa reunión do día vintenove de xuño de dous mil,</p>
<p>DISPOÑO:</p>
<p>Artigo único.-Declárase a utilidade pública e a urxente ocupación dos bens e dereitos necesarios e que se concretan no expediente administrativo instruído, para efectos de expropiación no proxecto Cidade da Cultura de Galicia.</p>
<p>Santiago de Compostela, vintenove de xuño de dous mil.</p>
<p>Manuel Fraga Iribarne</p>
<p>Presidente</p>
<p>Jesús Pérez Varela</p>
<p>Conselleiro de Cultura, Comunicación Social e Turismo</p>

