---
date: '2000-11-24'
id: 1484A
page: 15
number: 228
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Orde do 21 de novembro de 2000 pola que se establecen as condicións da emisión
  de obrigacións da Comunidade Autónoma de Galicia polo importe de 250 millóns
  de euros.
range: Orde
url: 'https://www.xunta.gal/dog/Publicados/2000/20001124/Anuncio1484A_gl.html'
---
<p>Con base no artigo 26.1º da Lei 7/1999, do 29 de decembro, de orzamentos xerais da Comunidade Autónoma de Galicia para o ano 2000, o Consello da Xunta de Galicia, por Decreto 16/2000, do 20 de xaneiro, autorizou a realización das operacións financeiras recollidas na indicada lei mediante a emisión de débeda pública ou a concertación de créditos, facultando, así mesmo, o conselleiro de Economía e Facenda para que estableza as condicións das ditas operacións e dicte as disposicións necesarias para tal efecto.</p>
<p>Por todo isto,</p>
<p>DISPOÑO:</p>
<p>Artigo 1º</p>
<p>Obtida a autorización, establecida no artigo 14.3º da Lei orgánica 8/1980, do 22 de setembro, de financiamento das comunidades autónomas, mediante acordo do Consello de Ministros con data do 24 de marzo de 2000, disponse a emisión de débeda pública por un importe de 250 millóns de euros.</p>
<p>Artigo 2º</p>
<p>Esta emisión realízase baixo a forma de obrigacións da Xunta de Galicia, representada mediante anotacións en conta, ó abeiro dos artigos 55 e seguintes da Lei 24/1988, do 28 de xullo, do mercado de valores e da Lei 41/1999, de 12 de novembro, sobre sistemas de pagos e de liquidación de valores.</p>
<p>A emisión de débeda pública que autoriza a presente orde terá as características que se detallan a continuación:</p>
<p>-Importe: 250 millóns de euros.</p>
<p>-Data da emisión: 29 de novembro de 2000.</p>
<p>-Data de desembolso: 29 de novembro de 2000.</p>
<p>-Prezo da emisión: 100,6227802%.</p>
<p>-Nominal das obrigacións: 1.000 euros.</p>
<p>-Subscrición: realizarana directamente as entidades financeiras aseguradoras da emisión, actuando no nome propio ou por conta de terceiras persoas, o día 28 de novembro de 2000.</p>
<p>-Cupón: os cupóns anuais vencerán o 29 de novembro de cada ano. A Xunta de Galicia pagará no seu vencemento os cupóns polo seu importe líquido. Procederase, se é o caso, á devolución das retencións practicadas segundo procedemento establecido en cada momento na lexislación aplicable.</p>
<p>-Cotizacións: solicitarase a inscrición desta débeda pública á Central de Anotacións de Débeda Pública do Banco de España na forma prevista nos artigos 55 e seguintes da Lei 24/1988, do 28 de xullo, do mercado de valores e nos demais preceptos legais aplicables na materia.</p>
<p>-Fiscalidade: de conformidade co previsto no artigo 14.5º da Lei orgánica 8/1980, do 22 de setembro, de financiamento das comunidades autónomas, esta emisión goza dos mesmos beneficios e condicións cá débeda pública do Estado.</p>
<p>-Amortización: dunha soa vez ó par, ós dez (10) anos desde a data da emisión.</p>
<p>-Tipo de xuro: 5,80%.</p>
<p>-Liquidez: as entidades aseguradoras garanten durante a vida da emisión a liquidez das obrigacións.</p>
<p>Disposición derradeira</p>
<p>Esta orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 21 de novembro de 2000.</p>
<p>José Antonio Orza Fernández</p>
<p>Conselleiro de Economía e Facenda</p>

