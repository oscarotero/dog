---
date: '2000-10-17'
id: '12592'
page: 14
number: 201
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Decreto 243/2000, do 29 de setembro, polo que se acepta a cesión a título
  gratuíto á Comunidade Autónoma de Galicia dunha parcela, situada no termo
  municipal de Ordes (A Coruña), para a instalación do Centro de Exposición e
  Promoción dos Recursos da Comarca de Ordes, ExpoOrdes.
range: Decreto
url: 'https://www.xunta.gal/dog/Publicados/2000/20001017/Anuncio12592_gl.html'
---
<p>O Pleno da Corporación Municipal do Concello de Ordes, en sesión do día 29 de xaneiro de 1998, acordou ceder á Comunidade Autónoma de Galicia unha parcela no termo municipal de Ordes (A Coruña), para a instalación do Centro de Exposición e Promoción dos Recursos da Comarca de Ordes, ExpoOrdes.</p>
<p>Conforme os artigos 17.1º da Lei 3/1985, do 12 de abril, do patrimonio da Comunidade Autónoma de Galicia, e 34 do seu regulamento aprobado polo Decreto 50/1989, do 9 de marzo, a adquisición pura e simple de bens a título gratuíto ou lucrativo requirirá decreto do Consello da Xunta de Galicia, por proposta da Consellería de Economía e Facenda. Así mesmo, os artigos 23.1º da mesma lei e 38.1º do regulamento establecen que non se poderán adquirir bens ou dereitos a título lucrativo cando o valor dos gravames, cargas ou afeccións impostos sobre eles exceda o seu valor intrínseco; se ben non se consideran carga, gravame ou afección os investimentos que teña que realiza-la Comunidade Autónoma para da-lo destino de uso xeral ou servicio público da súa competencia que fixe o cedente ou doador.</p>
<p>Na súa virtude, por proposta do conselleiro de Economía e Facenda, feita nos termos nos que o Concello de Ordes acordou a cesión, e logo da deliberación do Consello da Xunta de Galicia na súa reunión do día vintenove de setembro de dous mil,</p>
<p>DISPOÑO:</p>
<p>Artigo 1º</p>
<p>Acéptase a cesión gratuíta dunha parcela, no termo municipal de Ordes (A Coruña), que a seguir se describe:</p>
<p>Parcela de 4.000 m situada no termo municipal de Ordes (A Coruña), que linda: norte, nunha lonxitude de cincuenta metros resto do predio matriz propiedade municipal; sur, parcela 212 do polígono 62 do catastro de rústica da parroquia de Ordes;</p>
<p>leste, nunha lonxitude de oitenta metros CN-550; e oeste, parcela de titularidade municipal, segregada do predio matriz para a súa cesión á Xunta-Consellería de Educación.</p>
<p>A dita parcela está inscrita no Rexistro da Propiedade de Ordes a favor do Concello de Ordes, no folio 223, do libro 156, tomo 641, predio nº 18.294, inscrición 1ª.</p>
<p>Artigo 2º</p>
<p>A parcela cedida destinarase á construcción do Centro de Exposición e Promoción dos Recursos da Comarca de Ordes, ExpoOrdes.</p>
<p>Artigo 3º</p>
<p>A Consellería de Economía e Facenda, a través da Secretaría Xeral e do Patrimonio, procederá á formalización da cesión no correspondente documento público e á inscrición do ben no Rexistro da Propiedade a nome da Comunidade Autónoma.</p>
<p>Disposición derradeira</p>
<p>A Consellería de Economía e Facenda, a través da Secretaría Xeral e do Patrimonio, levará a cabo tódolos trámites necesarios para a efectividade deste decreto.</p>
<p>Santiago de Compostela, vintenove de setembro de dous mil.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>

