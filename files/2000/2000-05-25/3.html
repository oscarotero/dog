---
date: '2000-05-25'
id: D4DA
page: 8
number: 101
agency: CONSELLERÍA DE INDUSTRIA E COMERCIO
section: III. OUTRAS DISPOSICIÓNS
title: >-
  Orde do 22 de maio de 2000 pola que se regula a concesión de subvencións a
  asociacións e federacións sen fins de lucro para actividades de distribución,
  loxística e promoción comercial.
range: Orde
url: 'https://www.xunta.gal/dog/Publicados/2000/20000525/AnuncioD4DA_gl.html'
---
<p>Entre os obxectivos que ten encomendados a Consellería de Industria e Comercio e que se concretan no Programa 753-A. Distribución, loxística e promoción comercial, encóntranse a promoción, fomento, modernización e desenvolvemento do comercio, así como o impulso do asociacionismo comercial que fai necesario que a Administración adopte as medidas e actuacións precisas encamiñadas a potenciar e estimula-lo seu desenvolvemento, consciente da importancia que o sector comercial ten no noso sistema económico e a súa versatilidade á hora de xerar e distribuír emprego.</p>
<p>As actividades subvencionables con cargo a esta orde teñen como beneficiarios a asociacións e federacións sen fins de lucro e van dirixidas ó investimento en actuacións de distribución, loxística e promoción comercial.</p>
<p>As subvencións que se establezan serán con cargo ós orzamentos xerais da Comunidade Autónoma de Galicia para o ano 2000, que inclúe a oportuna consignación na aplicación 08.04.753-A.781.0. Transferencias de capital. Familias e institucións sen fins de lucro. Distribución, loxistica e promoción comercial.</p>
<p>En virtude do exposto e no exercicio das atribucións que me foron conferidas,</p>
<p>DISPOÑO:</p>
<p>Artigo 1º.-Obxecto e beneficiarios.</p>
<p>1. As actividades susceptibles de subvención ó abeiro desta orde son os investimentos dirixidos a distribución loxística e promoción do comercio e os productos galegos, tanto no ámbito da Comunidade Autónoma coma no dos mercados nacionais e internacionais, e que se desenvolvan durante o ano 2000. Poderanse incluír aquelas actividades que, iniciadas no exercicio 1999, tiveran continuación ininterrompida ó iniciarse o ano 2000.</p>
<p>2. Poderán beneficiarse destas actividades obxecto de subvención sinaladas no parágrafo anterior as asociacións e as federacións xerais ou sectoriais sen fins de lucro da Comunidade Autónoma de Galicia, que como mínimo teñan carácter provincial.</p>
<p>Excepcionalmente poderanse beneficiar aquelas asociacións, de carácter local ou comarcal que non teñan representatividade a nivel provincial ou autonómico.</p>
<p>Artigo 2º.-Contía e ámbito.</p>
<p>1. As subvencións que se establezan para os investimentos serán con cargo á aplicación orzamentaria 08.04.753-A.781.0 e estarán limitadas polos créditos dispoñibles para este fin, cun importe global de 500.000.000 de pesetas.</p>
<p>2. A contía da subvención que se outorgue non poderá supera-lo 70% do importe do investimento realizado, nin o 90%, no caso de que se acumulen outras subvencións para igual fin.</p>
<p>3. Poderán adquirirse compromisos de gasto de carácter plurianual nos termos e límites do artigo 58 do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia, modificado pola Lei 8/1999, de 30 de decembro.</p>
<p>Neste caso as subvencións faranse efectivas con cargo ós créditos consignados para cada exercicio orzamentario, con independencia de que os inves</p>
<p>timentos se realizaran con anterioridade, sempre que se acredite suficientemente que corresponden á actuación subvencionada ó abeiro desta orde.</p>
<p>Artigo 3º.-Presentación de solicitudes e documentación.</p>
<p>1. As solicitudes deberán dirixirse ó conselleiro de Industria e Comercio e presentaranse no rexistro xeral da consellería ou en calquera das formas sinaladas no artigo 38.4º da Lei 30/1992, de 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro, entre as que se inclúen os rexistros dos concellos que teñen subscrito convenio de colaboración para a implantación dun sistema intercomunicado de rexistro coa Administración da Comunidade Autónoma de Galicia.</p>
<p>2. Á solicitude de subvención, segundo o modelo normalizado do anexo, deberá xuntarse por triplicado á documentación que a seguir se relaciona, en orixinal ou copia compulsada:</p>
<p>a) Estatutos de constitución e acreditación da súa inscrición no rexistro correspondente, así como código de identificación fiscal.</p>
<p>b) Poder suficiente do representante da entidade solicitante.</p>
<p>c) Memoria-programa, orzamento detallado e plan de financiamento do proxecto ou actuación que se vai desenvolver.</p>
<p>d) Relación nominal de empresas ou entidades que compoñen a asociación ou federación, facendo consta-la súa denominación, número de identificación fiscal, domicilio postal e telefónico e número de fax, concretando, se é o caso, as empresas ou entidades participantes no proxecto ou actuacións que se van desenvolver, achegando os datos de facturación e emprego.</p>
<p>e) Declaración de tódalas solicitudes efectuadas ou concedidas para a mesma finalidade, das distintas administracións públicas competentes.</p>
<p>3. O prazo de presentación de solicitudes será dun mes, a partir do día seguinte ó da publicación da presente orde no Diario Oficial de Galicia.</p>
<p>Artigo 4º.-Emenda de defectos da solicitude e/ou documentación.</p>
<p>1. Se a solicitude e/ou a documentación que se xunta non reúnen os requisitos establecidos no artigo 3º, requirirase a entidade solicitante para que, nun prazo de dez días, contados a partir do seguinte da recepción do devandito requirimento, emende o defecto ou achegue os documentos preceptivos, con indicación de que, se non o fixera, considerarase desistido da súa petición despois da correspondente resolución, de conformidade co disposto polo artigo</p>
<p>71 da Lei de réxime xurídico das administracións públicas e do procedemento administrativo común.</p>
<p>2. Os órganos administrativos encargados do procedemento poderán reclamar das entidades solicitantes a documentación adicional que consideren oportuna.</p>
<p>Artigo 5º.-Criterios de adxudicación para a concesión.</p>
<p>Os proxectos ou actuacións que se presenten deberán ser técnica, económica e financeiramente viables e para a adxudicación e contía das axudas terase en conta os seguintes criterios xerais:</p>
<p>Importancia estratéxica do sector económico ó que pertenza a federación ou asociación.</p>
<p>Os proxectos que respondan a un plan xeral de promoción do comercico retallista ou sectorial.</p>
<p>O alcance das actuacións, atendendo tanto á súa difusión como á representatividade da entidade e, cando corresponda, número de membros que as desenvolvan.</p>
<p>A promoción e difusión daqueles productos ou artigos respecto dos cales o ciclo completo de producción se desenvolva no ámbito da Comunidade Autónoma de Galicia.</p>
<p>A maior contribución financeira da entidade solicitante.</p>
<p>Artigo 6º.-Informes.</p>
<p>Os órganos competentes da Consellería de Industria e Comercio estudiarán para o seu posterior informe a documentación achegada, valorando a memoria programa xustificativa do investimento e a importancia comercial das accións a desenvolverán, de acordo cos criterios de adxudicación previstos no artigo anterior.</p>
<p>Artigo 7º.-Resolución.</p>
<p>1. O conselleiro de Industria e Comercio, á vista dos informes de avaliación, dictará as resolucións que procedan.</p>
<p>O prazo máximo para dictar e notificar ós interesados a resolución expresa será de seis meses contados desde a publicación da presente orde.</p>
<p>O vencemento do citado prazo sen que se notifique a resolución expresa lexitima o interesado para entender desestimada a súa solicitude por silencio administrativo.</p>
<p>A resolución dos expedientes instruídos ó abeiro do disposto nesta orde esgotará a vía administrativa, polo que, de conformidade co previsto nos artigos 10 e 46 da Lei 29/1998, do 13 de xullo, reguladora da xurisdicción contencioso-administrativa, contra</p>
<p>ela poderá interpoñerse recurso contencioso-administrativo ante a Sala do Contencioso-Administrativo do Tribunal Superior de Xustiza de Galicia, no prazo de dous meses contados desde o día seguinte ó da súa notificación, se fose expresa; se non o fora o prazo será de seis meses e contarase a partir do día seguinte a aquel no que se produza o acto presunto.</p>
<p>Potestativamente, e con anterioridade á interposición do referido recurso contencioso-administrativo, de conformidade co previsto nos artigos 116 e 117 da Lei 30/1992, do 26 de novembro, de réxime xurídico das administracións públicas e do procedemento administrativo común, poderá interpoñerse o recurso potestativo de reposición ante o delegado provincial no prazo dun mes, se o acto fose expreso; se non o fora, o prazo será de tres meses e contarase a partir do día seguinte a aquel no que produza o acto presunto.</p>
<p>Todo isto sen prexuízo da interposición de calquera outro recurso que se considere oportuno para a defensa dos dereitos e intereses por parte dos interesados.</p>
<p>2. Unha vez concedida a subvención, esta deberá ser aceptada polo beneficiario no prazo de 15 días hábiles contados a partir do día seguinte ó da súa notificación, coas condicións específicas que recolle esta orde e as que ó mesmo tempo se inclúan na resolución. No caso contrario, entenderase que o beneficiario renuncia á subvención e procederase conforme o que determina o artigo 42.1º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Artigo 8º.-Modificación do proxecto do investimento.</p>
<p>Con posterioridade á resolución de concesión, no caso de que sexa necesario introducir modificacións no proxecto de investimento obxecto de subvención que se recolle na memoria-programa, e sempre que non alteren significativamente o obxectivo inicial del, o beneficiario con anterioridade á súa materialización deberá comunica-los correspondentes cambios, solicitando a conformidade á Consellería de Industria e Comercio, e para tal efecto facúltase o director xeral de Comercio e Consumo para resolve-lo que proceda.</p>
<p>De conformidade co establecido no artigo 78.7º do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e presupostario de Galicia, modificado pola Lei 8/1999, do 30 de decembro, toda alteración nas condicións tidas en conta para a concesión da subvención, e, en todo caso, a obtención concorrente de subvencións ou axudas outorgadas por outras administracións ou entes públicos ou privados, nacionais ou internacionais, poderá dar lugar á modificación da resolución de concesión.</p>
<p>Artigo 9º.-Xustificación e prazo dos investimentos.</p>
<p>1. As subvencións concedidas faranse efectivas unha vez que se presenten por triplicado os documentos que a seguir se relacionan.</p>
<p>a) Os que acrediten a realización do investimento, acompañados dunha relación nominativa, agrupados por epígrafes, segundo corresponda, e facendo constar para cada documento o seu número de orde, data de expedición, expedidor, concepto e importe en pesetas, especificando, se é o caso, o tipo de cambio aplicado.</p>
<p>b) Declaración complementaria do conxunto das axudas solicitadas para a mesma finalidade, tanto as aprobadas ou concedidas como as pendentes de resolución, das distintas administracións públicas ou calquera dos seus organismos, entes públicos ou privados e sociedades.</p>
<p>c) Certificacións expedidas polos organismos competentes, acreditativas de estar ó día no cumprimento das súas obrigas tributarias e sociais, e de non ter pendente de pagamento ningunha débeda, por ningún concepto, coa administración pública da Comunidade Autónoma, e sempre que a subvención concedida supere individualmente a cantidade de 250.000 pesetas.</p>
<p>2. A documentación acreditativa do investimento obxecto da subvención acollida á presente anualidade, deberá presentarse polo beneficiario con data límite o día 31 de outubro de 2000, no rexistro xeral da Consellería de Industria e Comercio ou a través dalgunha das formas especificadas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Para o caso de que as actuacións ou parte delas se desenvolvan a partir do 1 de outubro, e así conste na documentación presentada pola entidade solicitante, o prazo de xustificación dos investimentos finalizará o 15 de decembro de 2000.</p>
<p>Artigo 10º.-Pagamento da subvención.</p>
<p>1. O libramento da subvención correspondente á presente anualidade farase nun único pagamento, unha vez xustificado o investimento, mediante transferencia bancaria á entidade financeira e número de conta designado, para o que se lle unirá a documentación da xustificación, certificación expedida pola propia entidade bancaria na que conste ordinal bancario, código de banco, código de sucursal e código da conta corrente, onde se debe realiza-lo aboamento.</p>
<p>2. Sen prexuízo do sinalado no parágrafo anterior, poderán efectuarse pagamentos parciais das subvencións concedidas ou autorizar anticipos con suxeición ó establecido no artigo 37 da Lei 7/1999, do 29 de decembro, de orzamentos xerais da Comunidade Autónoma de Galicia para o ano 2000.</p>
<p>3. As subvencións minoraranse proporcionalmente se o investimento xustificado é inferior ó orzado que serviu de base para a resolución da súa concesión</p>
<p>e sempre que estea garantida a consecución do obxecto, ou de resulta-la concorrencia con outras subvencións ou axudas sempre que a contía total supere o 90% do investimento.</p>
<p>Artigo 11º.-Control dos investimentos.</p>
<p>1. En todo caso, os beneficiarios someteranse ás actuacións de control que efectúe a Consellería de Industria e Comercio, así como as de control financeiro que corresponden á Intervención Xeral da Comunidade Autónoma, as previstas na lexislación do Consello de Contas, así como as que poida efectuar, se é o caso, a Comisión e o Tribunal de Contas das Comunidades Europeas, no suposto de cofinanciamento con fondos europeos. Neste sentido, os beneficiarios teñen a obriga de facilitar toda a información que lles sexa requirida pola Intervención Xeral da Comunidade Autónoma, o Tribunal de Contas e o Consello de Contas, no exercicio das súas funcións de fiscalización e control do destino das axudas.</p>
<p>2. O incumprimento dalgunha das condicións e obrigas impostas na presente orde e as que, se é o caso, se inclúan na resolución de concesión ó beneficiario dará lugar, de acordo co disposto no artigo 78.9º do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia, modificado pola Lei 8/1999, do 30 de decembro, despois da audiencia ó interesado, á revogación da axuda concedida e ó reintegro da cantidade percibida e xuros correspondentes de demora, sen prexuízo, se é o caso, doutras responsabilidades nas que incorrera o beneficiario.</p>
<p>As cantidades que teñan que reintegra-los beneficiarios terán a consideración de ingresos de dereito público e será de aplicación para a súa cobranza o previsto nos artigos 19 a 23 do citado Decreto lexislativo 1/1999, do 7 de outubro.</p>
<p>Artigo 12º.-Réxime xurídico.</p>
<p>Para todo o non previsto na presente orde, aplicarase o disposto no Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia, modificado pola Lei 8/1999, do 30 de decembro, na Lei 7/1999, do 29 de decembro, de orzamentos xerais da Comunidade Autónoma de Galicia para o ano 2000, e na Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro.</p>
<p>Disposición derradeira</p>
<p>Facúltase o director xeral de Comercio e Consumo para que dicte as disposicións necesarias para a aplicación do disposto na presente orde.</p>
<p>Santiago de Compostela, 22 de maio de 2000.</p>
<p>Juan Rodríguez Yuste</p>
<p>Conselleiro de Industria e Comercio</p>

