---
date: '2000-02-09'
id: 39A2
page: 1664
number: 27
agency: 'CONSELLERÍA DE CULTURA, COMUNICACIÓN SOCIAL E TURISMO'
section: III. OUTRAS DISPOSICIÓNS
title: >-
  Decreto 22/2000, do 28 de xaneiro, polo que se declara a delimitación do
  contorno de protección do mosteiro de Santa María de Aciveiro, sito no
  concello de Forcarei (provincia de Pontevedra).
range: Decreto
url: 'https://www.xunta.gal/dog/Publicados/2000/20000209/Anuncio39A2_gl.html'
---
<p>La Gaceta de Madrid do 4 de xuño de l931 publicaba un Decreto do 3 de xuño polo que se declaraba monumento histórico-artístico o mosteiro de Santa María de Aciveiro, no concello de Forcarei (provincia de Pontevedra).</p>
<p>Sendo a dita declaración anterior á entrada en vigor da Lei 8/1995, do 30 de outubro, do patrimonio cultural de Galicia, é preciso na actualidade concreta-la delimitación do seu contorno.</p>
<p>Con data do 25 de marzo de l999 publicouse unha Resolución do 3 de marzo da Dirección Xeral de Patrimonio Cultural, pola que se incoa expediente para a declaración da delimitación do seu contorno.</p>
<p>A tramitación do expediente levouse a cabo de acordo coa Lei 8/1995, do 30 de outubro, do patrimonio cultural de Galicia (DOG do 8 de novembro), e demais disposicións concordantes.</p>
<p>Por proposta do conselleiro de Cultura, Comunicación Social e Turismo e logo da deliberación do</p>
<p>Consello da Xunta de Galicia do día vinteoito de xaneiro de dous mil,</p>
<p>DISPOÑO:</p>
<p>Primeiro.-Declara-la delimitación do contorno de protección do mosteiro de Santa María de Aciveiro, sito no concello de Forcarei, provincia de Pontevedra (artigo 11 da Lei 8/1995, do 30 de outubro, do patrimonio cultural de Galicia).</p>
<p>Segundo.-A zona da delimitación é a comprendida no anexo I e no plano do anexo II.</p>
<p>Terceiro.-Este decreto será notificado ó Rexistro Xeral de Bens de Interese Cultural do Estado, ó Rexistro de Bens de Interese Cultural de Galicia, ó concello e ós interesados.</p>
<p>Disposición derradeira</p>
<p>Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, vinteoito de xaneiro de dous mil.</p>
<p>Manuel Fraga Iribarne</p>
<p>Presidente</p>
<p>Jesús Pérez Varela</p>
<p>Conselleiro de Cultura, Comunicación Social</p>
<p>e Turismo</p>
<p>ANEXO I</p>
<p>Comeza na estrada do Forno a Taboadelo, 300 m ó norte do cruzamento coa estrada do Cotiño (punto l); segue en liña recta cara ó leste ata un punto da estrada da Rochela a Lamasgalán de Abaixo, situado a 250 m deste último núcleo de poboación (punto 2); segue en liña recta cara ó sur ata o cume do Coto do Forno (punto 3); segue en liña recta ata o cume do outeiro situado 200 m ó nordés da Rochela, rodeado polo río Lérez que o arrodea semicircularmente ó seu paso (punto 4); segue en dirección sudoeste, mantendo a cota 820 pola ladeira da Pena Valgrande ata un punto no camiño que ascende pola devandita aba, á altura de Pena Redonda, no vértice sueste da parcelación para pasteiros alí existente (puntos 5 e 6); segue cara ó noroeste polo devandito camiño que limita polo leste a parcelación, atravesa unha granxa de visóns e atópase coa estrada nacional de Vegadeo, á altura do km 67,7 (punto 7); segue en liña recta ata o outeiro chamado Entre as Penas (punto 8); segue en prolongación da </p>
<p>liña recta anterior ata o cruzamento coa estrada de Forcarei ó mosteiro, ó seu paso polo núcleo de Andón (punto 9); desde alí únese co punto de partida, pechando así a liña que envolve o contorno de protección.</p>

