---
date: '2000-04-10'
id: 7D42
page: 4
number: 70
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 22 de marzo de 2000 pola que se convocan licencias por estudios para o
  curso 2000-2001 destinadas a funcionarios docentes non universitarios e se
  aproban as súas bases de concesión.
range: Orde
url: 'https://www.xunta.gal/dog/Publicados/2000/20000410/Anuncio7D42_gl.html'
---
<p>O artigo 55 da Lei orgánica 1/1990, do 3 de outubro, de ordenación xeral do sistema educativo, establece que os poderes públicos prestarán unha atención prioritaria ó conxunto de factores que favorecen a calidade e mellora do ensino, citando entre estes factores a cualificación e formación do profesorado.</p>
<p>Pola súa vez, a citada lei, no seu artigo 56, determina que a formación permanente constitúe un dereito e unha obriga de todo o profesorado e unha responsabilidade das administracións educativas e dos propios centros. Indica que, periodicamente, o profesorado deberá realizar actividades de actualización científica, didáctica e profesional nos centros docentes, en institucións formativas específicas, nas uni</p>
<p>versidades e, no caso do profesorado de formación profesional, tamén nas empresas.</p>
<p>A mesma lei mencionada, na disposición adicional terceira, indica que as administracións educativas, co fin de asegura-la necesaria calidade do ensino, proverán os recursos necesarios para a inclusión nos planos institucionais de formación permanente do profesorado de licencias por estudios ou outras actividades para asegurar a tódolos profesores ó longo da súa vida profesional a posibilidade de acceder a períodos formativos fóra do centro escolar.</p>
<p>No momento actual de implantación xeneralizada do novo sistema educativo, cobra unha especial importancia e urxencia a formación do profesorado a través de períodos longos nos que se reforce, complete ou actualice a súa formación inicial. Nalgúns colectivos a formación programada a través de cursos curtos e puntuais non parece suficiente, polo que se considera conveniente ofertar esta modalidade de formación de máis longa duración para favorecer que os profesionais amplíen a formación na súa especialidade, realicen proxectos de investigación, e mesmo acaden unha nova titulación, especialmente naqueles casos nos que é esixida pola normativa vixente.</p>
<p>Por todo o exposto, a Consellería de Educación e Ordenación Universitaria,</p>
<p>DISPÓN:</p>
<p>Convocatoria</p>
<p>Artigo 1º</p>
<p>Convócanse licencias por estudios para o curso 2000-2001, dirixidas a funcionarios docentes de carreira que pertenzan ós corpos detallados no seguinte artigo, destinados actualmente e durante o próximo curso 2000-2001 en centros docentes e en equipos de orientación específica dependentes da Comunidade Autónoma de Galicia, segundo as condicións, a distribución por corpos e modalidades que se establecen e relacionan no anexo I desta orde.</p>
<p>Candidatos</p>
<p>Artigo 2º</p>
<p>Os corpos ós que se refire o artigo precedente son os que se detallan a continuación:</p>
<p>a) Mestres.</p>
<p>b) Profesores de ensino secundario.</p>
<p>c) Profesores técnicos de formación profesional.</p>
<p>d) Profesores de artes plásticas e deseño.</p>
<p>e) Mestres de taller de artes plásticas e deseño.</p>
<p>f) Catedráticos de música e artes escénicas.</p>
<p>g) Profesores de música e artes escénicas.</p>
<p>h) Profesores de escolas oficiais de idiomas.</p>
<p>i) Corpos e escalas docentes declaradas a extinguir.</p>
<p>Condicións</p>
<p>Artigo 3º</p>
<p>Os candidatos deberán reuni-los seguintes requisitos:</p>
<p>1. Estaren en situación de servicio activo e prestando servicios ininterrompidos durante os cursos 1998-1999 e 1999-2000 e no 2000-2001 seguiren tendo destino en centros dependentes da Consellería de Educación e Ordenación Universitaria.</p>
<p>2. Ter, como mínimo, cinco anos de antigüidade como funcionario de carreira nos corpos e escalas ás que se alude no artigo primeiro desta orde, dos que, cando menos, tres fosen exercidos no corpo actual. Para estes efectos computarase o presente curso académico.</p>
<p>3. Non estar destinado en comisión de servicios durante o período para o que se solicita a licencia. Para tales efectos será de aplicación o disposto no artigo 11º.4 da presente convocatoria.</p>
<p>4. Non estar destinado en adscrición temporal no exterior durante o curso 1999-2000 nin durante o período para o que se solicita a licencia. Para tales efectos será de aplicación o disposto no artigo 11º.4 da presente convocatoria.</p>
<p>5. Non ter que realiza-lo servicio militar ou servicio social substitutorio no período de desfrute da licencia por estudios.</p>
<p>6. Obter como mínimo catro puntos no epígrafe 1.2 do baremo que figura no anexo IV a esta convocatoria.</p>
<p>7. Non ter desfrutado de licencia por estudios outorgada pola Consellería de Educación e Ordenación Universitaria.</p>
<p>8. O desfrute dunha licencia por estudios é incompatible con cursos de especialización, estadías formativas en empresas e actividades formativas no estranxeiro para profesorado de inglés e de francés; polo que, se un solicitante obtén praza en calquera destas convocatorias, deberá notificalo con carácter de urxencia e por escrito ó director xeral de Ordenación Educativa e Formación Profesional.</p>
<p>Solicitudes e documentación</p>
<p>Artigo 4º</p>
<p>Os candidatos ás licencias por estudios que se convocan deberán presenta-la súa solicitude segundo o modelo do anexo II e segundo o procedemento establecido nos artigos 6º e 7º.</p>
<p>Artigo 5º</p>
<p>Á solicitude xuntaráselle a seguinte documentación:</p>
<p>1. Folla de servicios, segundo modelo do anexo VII, certificada pola delegación provincial correspondente e pechada o 31 de agosto ou o 30 de setembro de 2000, segundo se trate de funcionarios do corpo de mestres ou dos restantes corpos indicados no artigo 2º.</p>
<p>2. Proxecto de estudios ou de traballo de investigación que se pretenda realizar durante o período da licencia, segundo o contido no anexo III. Unicamente se poderá solicitar unha das modalidades.</p>
<p>3. No caso de solicitudes de licencias por estudios para obter por primeira vez o título de licenciado, enxeñeiro, arquitecto ou estudios equivalentes; diplomado, enxeñeiro técnico, arquitecto técnico ou estudios equivalentes, deberá presentarse promesa ou declaración xurada de non ter previamente unha titulación equivalente.</p>
<p>4. Acreditación dos méritos académicos, profesionais ou de calquera índole que se considere conveniente alegar. Estes serán xustificados mediante os documentos que se especifican no anexo IV desta orde.</p>
<p>5. No caso das licencias por cuadrimestres (modalidade 3) deberase especifica-lo cuadrimestre que se prefire; de non facelo, adxudicaráselle automaticamente o primeiro.</p>
<p>6. Relación numerada e asinada da documentación presentada, seguindo a orde que aparece no indicado anexo IV.</p>
<p>7. Non serán tidos en conta nin valorados os méritos alegados e non xustificados debidamente, nin os que aleguen fóra do prazo ó que se refire o artigo sexto da presente convocatoria.</p>
<p>Prazo de presentación</p>
<p>Artigo 6º</p>
<p>As solicitudes, xunto coa documentación expresada anteriormente, deberán presentarse no prazo de vinte días naturais, contados a partir do seguinte ó da data de publicación desta orde no Diario Oficial de Galicia, a través do rexistro xeral da Consellería de Educación e Ordenación Universitaria, das súas delegacións provinciais ou mediante calquera dos procedementos establecidos no artigo 38.4º da Lei 30/1992, de réxime xurídico das administracións públicas e do procedemento administrativo común, sendo imprescindible que na instancia apareza a data de recepción no organismo público correspondente. Se, en uso deste dereito, o expediente é remitido por correo, é necesario que se presente en sobre</p>
<p>aberto para que sexa datado e selado polo funcionario de correos antes de que se proceda á súa certificación.</p>
<p>As oficinas receptoras remitiranlle os expedientes á Consellería de Educación e Ordenación Universitaria, San Caetano, s/n, 15771, Santiago de Compostela, dentro das corenta e oito horas seguintes á súa recepción.</p>
<p>Informe da Inspección</p>
<p>Artigo 7º</p>
<p>No mesmo prazo de presentación da documentación citada no artigo anterior, independentemente dela, o profesorado que solicite licencia deberá presentar, no Servicio de Inspección de Educación da delegación provincial correspondente, a seguinte documentación:</p>
<p>1. Solicitude de informe segundo o modelo que aparece como anexo V a esta orde, co fin de que o servicio de inspección emita o informe correspondente de acordo co anexo VI a esta orde.</p>
<p>2. Fotocopia da instancia de solicitude da licencia por estudios (anexo II).</p>
<p>Artigo 8º</p>
<p>1. Vistas as solicitudes, os servicios de Inspección de Educación emitirán informe, segundo o modelo recollido no anexo VI da presente convocatoria, e deberán remitilo directamente ó presidente da comisión seleccionadora dentro dos quince días naturais seguintes ó da presentación da documentación aludida no artigo sexto.</p>
<p>2. O dito informe referirase ós seguintes aspectos:</p>
<p>a) Organización da súa actividade docente (programación, metodoloxía, utilización de recursos, criterios de avaliación, actividades extraescolares, etc.).</p>
<p>b) Participación no funcionamento dos centros (traballo cos equipos docentes, departamentos, seminarios, colaboración cos órganos de goberno, titorías, etc.).</p>
<p>c) Participación en programas educativos de innovación e reforma.</p>
<p>3. O informe dos profesores solicitantes que estean destinados en comisión de servicios, liberados sindicais, etc. referirase ó período docente anterior ó destino en comisión de servicios.</p>
<p>4. O resultado deste informe traducirase nunha valoración global de 0 a 1,5 puntos, segundo se especifica no apartado 2.2 do anexo IV.</p>
<p>Comisión de selección</p>
<p>Artigo 9º</p>
<p>1. A selección dos candidatos realizaraa unha comisión integrada polos seguintes membros:</p>
<p>-O director xeral de Ordenación Educativa e Formación Profesional ou persoa en quen delegue, que será o presidente.</p>
<p>-O subdirector xeral de Ordenación Educativa.</p>
<p>-O xefe do Servicio de Formación do Profesorado.</p>
<p>-Catro membros da Inspección de educación.</p>
<p>-Un funcionario da Dirección Xeral de Persoal.</p>
<p>-Un funcionario da Consellería de Educación e Ordenación Universitaria que actuará como secretario, con voz e sen voto.</p>
<p>2. Cada un dos sindicatos da mesa sectorial docente nomeará un representante, que poderá asistir ás sesións da comisión con voz e sen voto. Coa debida antelación, o nome do representante sindical será comunicado ó presidente da comisión de selección.</p>
<p>3. A comisión poderá dispoñe-la constitución dunha subcomisión técnica especializada só para os efectos de colaborar na valoración dos méritos previstos nos epígrafes 2, 3 e 5 do baremo do anexo IV. Ás reunións desta subcomisión poderán asistir representantes das organizacións sindicais con representación na mesa sectorial de persoal docente.</p>
<p>4. Para os efectos previstos no artigo 26.2º do Decreto 299/1990, do 24 de maio, esta comisión considérase incluída na categoría primeira.</p>
<p>Resolución da convocatoria</p>
<p>Artigo 10º</p>
<p>A comisión seleccionadora realizará unha preselección segundo a puntuación obtida conforme o baremo que figura como anexo IV desta convocatoria e tendo en conta, ademais, os seguintes criterios prioritarios, para efectos de outorga-la puntuación correspondente:</p>
<p>1. Nas modalidades 1 e 2 (primeira licenciatura, enxeñería, arquitectura ou estudios equivalentes; primeira diplomatura, enxeñería técnica, arquitectura técnica ou estudios equivalentes) daráselles prioridade a aquelas solicitudes relacionadas con algunha das distintas áreas do currículo da educación secundaria obrigatoria, materias do bacharelato ou módulos dos ciclos formativos así como as de pedagoxía, psicoloxía ou psicopedagoxía.</p>
<p>Excluiranse os solicitantes que no momento de presenta-la documentación:</p>
<p>a) Teñan só pendente unha ou dúas materias para remata-la licenciatura, enxeñería, arquitectura ou estudios equivalentes; primeira diplomatura, enxeñería técnica, arquitectura técnica ou estudios equivalentes.</p>
<p>b) Teñan pendente, para rematar, ademais dun curso completo (ou número equivalente de materias) outras tres ou máis materias.</p>
<p>Para estes efectos consideraranse superadas tódalas materias das que o solicitante estea matriculado no momento de presenta-la documentación ata un máximo dun curso completo.</p>
<p>Considerarase como unha materia aquela que ten a duración dun curso académico ou entre doce e quince créditos. A comisión poderá face-las equivalencias pertinentes segundo a duración deles.</p>
<p>2. Na modalidade 3, licencias de proxectos, estes centraranse en traballos de investigación directamente relacionados co ámbito de traballo docente dos solicitantes e coas necesidades derivadas da implantación do novo sistema educativo, tendo en conta o seguinte:</p>
<p>a) Realizaranse, preferentemente, sobre algún dos seguintes ámbitos:</p>
<p>-Elaboración de materiais curriculares relacionados coas áreas de educación secundaria obrigatoria.</p>
<p>-Atención á diversidade.</p>
<p>-Orientación educativa, psicopedagóxica e profesional .</p>
<p>-Mellora da calidade da educación.</p>
<p>-Dirección e organización dos centros docentes.</p>
<p>-Aplicación das tecnoloxías da información e da comunicación ás áreas, materias e módulos do currículo.</p>
<p>-Temas transversais do currículo no ensino non universitario.</p>
<p>-Mellora da competencia comunicativa nas linguas estranxeiras. Neste caso, primarase a inmersión lingüística nun país da Unión Europea, para adquiri-lo dominio da súa lingua e coñece-la súa realidade sociocultural.</p>
<p>b) No caso en que o proxecto de investigación ou innovación, nesta modalidade, sexa realizado por un equipo, só poderá dispoñer de licencia retribuída o/a coordinador/a del.</p>
<p>c) A elaboración do proxecto deberá facerse segundo se indica no anexo III.</p>
<p>d) A comisión poderá convoca-los interesados para a realización dunha entrevista.</p>
<p>3. En caso de empate entre os funcionarios, este dirimirase atendendo sucesivamente ós seguintes criterios:</p>
<p>a) Maior puntuación no epígrafe 1.2 do baremo.</p>
<p>b) Maior puntuación no epígrafe 2.1 do baremo.</p>
<p>4. En ningún caso poderá excederse o número total de licencias establecido coa distribución indicada no anexo I.</p>
<p>Artigo 11º</p>
<p>1. A relación dos preseleccionados farase pública nos taboleiros de anuncios da Consellería de Educación e Ordenación Universitaria e das delegacións provinciais, así como na páxina web da Xunta de Galicia no seguinte enderezo: <a href="http://www.xunta.es/conselle/ceoug/dxoefp/sformp/sfm11.htm">http://www.xunta.es/conselle/ceoug/dxoefp/sformp/sfm11.htm</a>, abríndose un prazo de dez días naturais para efectuar reclamacións. Transcorrido este prazo, unha vez resoltas as reclamacións, a comisión seleccionadora remitiralle ó conselleiro de Educación e Ordenación Universitaria a proposta de resolución da concesión de licencias por estudios, xunto coa acta ou actas definitivas nas que se indicarán as valoracións outorgadas a cada un dos candidatos, así como a relación final dos seleccionados.</p>
<p>2. No mesmo prazo establecido no parágrafo anterior, poderán presentarse renuncias á concesión das licencias por estudios perante a mencionada comisión seleccionadora.</p>
<p>Artigo 12º</p>
<p>1. A Consellería de Educación e Ordenación Universitaria publicará a resolución definitiva de licencias por estudios no Diario Oficial de Galicia, expedindo, así mesmo, as credenciais singulares correspondentes.</p>
<p>2. Unha vez resolta a presente convocatoria non se admitirán renuncias ás licencias concedidas, salvo casos de excepcional gravidade e libremente apreciados pola Consellería de Educación e Ordenación Universitaria.</p>
<p>3. Contra esta resolución os interesados poderán interpoñer recurso potestativo de reposición perante o conselleiro de Educación e Ordenación Universitaria no prazo dun mes contado a partir do día seguinte ó da súa publicación no DOG, segundo o disposto nos artigos 116 e 117 da Lei 4/1999 (BOE do 14 de xaneiro), de modificación da Lei 30/1992, de réxime xurídico das administracións públicas e do procedemento administrativo común, ou ben directamente o recurso contencioso-administrativo no prazo de dous meses perante o Tribunal Superior de Xustiza de Galicia.</p>
<p>4. No caso de que un profesor obtivese simultaneamente un posto en réxime de comisión de servicios, a Consellería de Educación e Ordenación Universitaria concederá a licencia ou ben a comisión atendendo ás necesidades do servicio.</p>
<p>5. As solicitudes consideraranse desestimadas de non quedar resolta a convocatoria no prazo de tres meses, desde a data do remate da súa presentación.</p>
<p>Períodos de duración das licencias por estudios.</p>
<p>Artigo 13º</p>
<p>1. O período improrrogable de duración das licencias dun curso completo será, como máximo, do 1</p>
<p>de setembro de 2000 ó 31 de agosto de 2001, para o profesorado de educación infantil e de educación primaria, e desde o 15 de setembro de 2000 ó 14 de setembro de 2001, para o profesorado de ensino secundario e de ensinos do réxime especial.</p>
<p>2. Nas licencias cuadrimestrais da modalidade 3, a duración dos cuadrimestres establécese do seguinte xeito:</p>
<p>a) Para o profesorado de educación infantil e de educación primaria:</p>
<p>-Primeiro cuadrimestre: do 1 de setembro de 2000 ó 31 de decembro de 2000.</p>
<p>-Segundo cuadrimestre: do 1 de xaneiro de 2001 ó 30 de abril de 2001.</p>
<p>-Terceiro cuadrimestre: do 1 de maio de 2001 ó 31 de agosto de 2001.</p>
<p>b) Para o profesorado de ensino secundario e do réxime especial:</p>
<p>-Primeiro cuadrimestre: do 15 de setembro de 2000 ó 14 de xaneiro de 2001.</p>
<p>-Segundo cuadrimestre: do 15 de xaneiro de 2001 ó 14 de maio de 2001.</p>
<p>-Terceiro cuadrimestre: do 15 de maio de 2001 ó 15 de setembro de 2001.</p>
<p>3. Cando a licencia por estudios fose solicitada para poder desfrutar dunha bolsa concedida por algún organismo oficial, e o período de duración non coincida co do curso académico 2000-2001, poderá autorizarse o desfrute desta durante doce meses consecutivos, sen pasar, en ningún caso, a data do 31 de decembro de 2001, e sempre que as necesidades do servicio o permitan.</p>
<p>Documentación xustificativa</p>
<p>Artigo 14º</p>
<p>Ó longo do período de licencias por estudios, os profesores beneficiarios presentarán perante o Servicio de Formación do Profesorado da Dirección Xeral de Ordenación Educativa e Formación Profesional da Consellería de Educación e Ordenación Universitaria a seguinte documentación:</p>
<p>1. Para as modalidades 1 e 2 enviarase:</p>
<p>a) Durante o mes de outubro de 2000, orixinal ou fotocopia compulsada do xustificante da matrícula no centro no que se realizarán os estudios e pagamento das taxas dela.</p>
<p>b) Certificado de asistencia ás clases feito por cada profesor referido ata o 15 de marzo de 2001 que se remitirá entre o 16 e o 31 do dito mes, ou declaración xurada de non ter clases presenciais, se é o caso.</p>
<p>c) Para a modalidade 3, ó ser cuadrimestral, enviarase do 1 ó 8 do terceiro mes no que desfrute a licencia, resume do traballo realizado ata esa data.</p>
<p>2. No prazo dun mes, contado desde a finalización do período da licencia por estudios, e como documentación xustificativa dela, enviarase, segundo a modalidade, a seguinte documentación:</p>
<p>a) Para as modalidades 1 e 2: certificación académica orixinal ou fotocopia compulsada dos estudios realizados.</p>
<p>b) Para a modalidade 3: un orixinal do proxecto realizado.</p>
<p>3. Unha vez rematado o prazo de presentación das documentacións xustificativas das licencias, reunirase a comisión para face-la avaliación delas. O resultado acadado comunicaráselle ós interesados por escrito.</p>
<p>Situación administrativa e compromisos dos seleccionados</p>
<p>Artigo 15º</p>
<p>Durante o tempo de duración da licencia por estudios os profesores seleccionados recibirán os emolumentos correspondentes ás súas retribucións básicas e complementarias.</p>
<p>Artigo 16º</p>
<p>A concesión de licencias por estudios implicará a incompatibilidade con calquera outra actividade pública ou privada, excepto para aqueles funcionarios docentes que teñan concedida unha compatibilidade con anterioridade á publicación desta orde.</p>
<p>Artigo 17º</p>
<p>O incumprimento do disposto nesta convocatoria poderá dar lugar á rescisión da licencia por estudios ou á posible incursión en responsabilidades disciplinarias de acordo co vixente Regulamento do réxime disciplinario dos funcionarios da Administración da Comunidade Autónoma de Galicia.</p>
<p>Seguimento</p>
<p>Artigo 18º</p>
<p>1. A Dirección Xeral de Ordenación Educativa e Formación Profesional efectuará o adecuado seguimento e control dos estudios e traballos que se realicen durante o período da licencia, e poderá pedir directamente, a través de entrevista, ou por medio da Inspección Educativa, información sobre o traballo realizado e sobre o que queda pendente, de tal xeito que o incumprimento do establecido no proxecto inicial poida dar lugar á rescisión da licencia.</p>
<p>2. A Consellería de Educación e Ordenación Universitaria disporá das memorias e dos traballos realizados de acordo coa lexislación vixente sobre propiedade intelectual.</p>
<p>3. Os autores, para poderen publicar pola súa conta os devanditos traballos, deberán solicitar e contar coa autorización previa da Dirección Xeral de Ordenación Educativa e Formación Profesional, facendo constar na correspondente publicación que o traballo foi realizado durante unha licencia por estudios retribuída pola Consellería de Educación e Ordenación Universitaria. Esta mención figurará tanto no caso de que a publicación do traballo sexa total como parcial.</p>
<p>4. Co fin de que as investigacións poidan ser coñecidas polo profesorado e na medida en que a súa difusión poida contribuír á mellora do ensino, a Consellería de Educación e Ordenación Universitaria porá á disposición dos centros que o soliciten os devanditos traballos e incorporaraos na rede de recursos.</p>
<p>Retirada de documentación</p>
<p>Artigo 19º</p>
<p>Durante o mes de decembro de 2000 os concursantes poderán retira-la súa documentación da Consellería de Educación e Ordenación Universitaria (rúa San Lázaro, 107, Santiago de Compostela), directamente ou a través de persoa autorizada. Transcorrido o prazo, entenderase que renuncian á súa recuperación, perdéndose todo dereito sobre ela.</p>
<p>Artigo 20º</p>
<p>Autorízase á Dirección Xeral de Ordenación Educativa e Formación Profesional para dicta-las instruccións necesarias para a aplicación e desenvolvemento desta orde.</p>
<p>Artigo 21º</p>
<p>Esta orde entrará en vigor o día seguinte ó da súa publicación no DOG.</p>
<p>Santiago de Compostela, 22 de marzo de 2000.</p>
<p>Celso Currás Fernández</p>
<p>Conselleiro de Educación e Ordenación Universitaria</p>
<p>ANEXO I</p>
<p>Número de licencias por estudios que se convocan para o curso 2000-2001 e distribución segundo as modalidades e corpos ou escalas do profesorado:</p>
<table><tbody><tr><td></td></tr>
<tr><td>Modalidades</td><td>Tódolos corpos
agás o de mestres</td><td>Corpo de mestres</td></tr>
<tr><td></td></tr>
</tbody></table>
<table><tbody><tr><td>1. Primeira licenciatura, enxeñería,
arquitectura ou estudios equivalentes.
(Curso completo)</td><td>3</td><td>40</td></tr>
<tr><td></td></tr>
<tr><td>2. Primeira diplomatura, enxeñería técnica,
arquitectura técnica ou estudios equivalentes.
(Curso completo)</td><td>10</td></tr>
<tr><td></td></tr>
<tr><td>3. Proxectos.
(Cuadrimestral)</td><td>50</td><td>50</td></tr>
<tr><td></td></tr>
<tr><td>Totais</td><td>63</td><td>90</td></tr>
<tr><td></td></tr></tbody></table>
<p>ANEXO III</p>
<p>Esquema do contido do proxecto de estudios</p>
<p>e documentación complementaria, segundo</p>
<p>a modalidade</p>
<p>Modalidade 1.</p>
<p>Primeira licenciatura, enxeñería, arquitectura ou estudios equivalentes:</p>
<p>a) Escrito no que se especifiquen claramente as asignaturas que lle faltan para obte-la licenciatura, enxeñería, arquitectura ou estudios equivalentes, concretando a que curso pertencen.</p>
<p>b) Certificación académica orixinal do curso 1999-2000, dos estudios realizados ata a data, correspondentes á licenciatura, enxeñería, arquitectura ou estudios equivalentes que solicita, na que consten, se é o caso, as materias nas que estea matriculado no curso 1999-2000.</p>
<p>c) Fotocopia do plan de estudios que está a seguir.</p>
<p>d) Centro no que proxecta realiza-los estudios: nome, enderezo, localidade, provincia, país, teléfono.</p>
<p>Modalidade 2.</p>
<p>Primeira diplomatura, enxeñería técnica, arquitectura técnica ou estudios equivalentes:</p>
<p>a) Escrito no que se especifiquen claramente as asignaturas que lle faltan para obte-la diplomatura, enxeñería técnica, arquitectura técnica ou estudios equivalentes, concretando a que curso pertencen.</p>
<p>b) Certificación académica orixinal do curso 1999-2000, dos estudios realizados ata a data, correspondentes á diplomatura, enxeñería técnica, arqui</p>
<p>tectura técnica ou estudios equivalentes que solicita, na que conste, se é o caso, as materias nas que estea matriculado no curso 1999-2000.</p>
<p>c) Fotocopia do plan de estudios que está a seguir.</p>
<p>d) Centro no que proxecta realiza-los estudios: nome, enderezo, localidade, provincia, país, teléfono.</p>
<p>Modalidade 3.</p>
<p>Proxectos:</p>
<p>a) Presentarase un proxecto sobre o estudio ou traballo que se realizará durante o período da licencia no que se explicitarán: participante/s. Datos persoais e profesionais.</p>
<p>b) Breve descrición do traballo que se vai realizar: xustificación, obxectivos, contidos e metodoloxía que se empregará. No caso de que xa existise un traballo persoal (ou de equipo) previo, en relación co proxecto que presenta, indicará a fase na que se atopa.</p>
<p>c) As fases do traballo ou estudio. Temporalización prevista.</p>
<p>d) Os traballos ou investigacións que impliquen unha actuación en centros docentes ou noutras institucións públicas ou privadas, xuntarán certificado de conformidade da dirección do centro/s co visto e prace da Inspección Educativa ou autorización dos responsables das institucións, se é o caso.</p>
<p>e) O proxecto terá unha extensión máxima de 20 páxinas.</p>
<p>f) Expecificar claramente o cuadrimestre que se prefire; de non facelo, adxudicaráselle automaticamente o primeiro.</p>
<p>ANEXO IV</p>
<table><tbody><tr><td></td></tr>
<tr><td>Méritos</td><td>Puntos por curso
ou actividade</td><td>Total puntos
máximo</td><td>Documentos</td></tr>
<tr><td></td></tr>
</tbody></table>
<table><tbody><tr><td>1. Proxecto de estudios ou traballo.
1.1. Pola concesión da bolsa para a realización do traballo que se presenta.
1.2 Polo interese que ofreza para mellora-la calidade do ensino na especialidade ou materia que se imparte.
Para as modalidades 1 e 2 a puntuación outorgarase do seguinte xeito:-Curso completo ou número de materias equivalente.-Curso completo ou número de materias equivalente menos outra materia.-Curso completo ou número de materias equivalente máis outra materia.-Curso completo ou número de materias equivalente menos dúas materias.-Curso completo ou número de materias equivalente máis dúas materias.-Curso completo ou número de materias equivalente menos tres materias.
Nota: a media entre 12 e 15 créditos é 13,50, que é o que se considera unha asignatura ou materia, de duración dun curso académico, tendo en conta o artigo décimo 1. B da orde de convocatoria.-A suma do número de créditos dividido entre 13,50, dá o número de materias ou disciplinas.</td><td>3
10
7
6
5,5
5
4,5
4</td><td>Documentos xustificativos da concesión da bolsa.
O solicitado para cada modalidade no anexo III.</td></tr>
<tr><td></td></tr>
<tr><td>2. Méritos docentes:
2.1. Servicios docentes
2.1.1. Por cada ano de servicios como funcionario de carreira:
2.1.2. Por cada ano de servicio coa condición de catedrático adquirida:
2.1.3. Por cada ano de servicio como profesor en prácticas, interino ou contratado:
2.2. Informe do servicio de Inspección de Educación. Ata</td><td>1 punto por ano completo.
0,20 puntos por ano completo.
0,50 puntos por ano completo (agás o primeiro que pode ser máis de nove meses).</td><td>Por estes tres subapartados ata 10 puntos
1,5</td><td>Folla de servicios certificada e pechada pola delegación provincial correspondente e fotocopia compulsada do título administrativo de funcionario de carreira (non o título de mestre, diplomado, licenciado ou estudios equivalentes).</td></tr>
<tr><td></td></tr>
<tr><td>3. Actividades de formación permanente:
3.1. Dirección e/ou docencia en actividades de perfeccionamento relacionadas coa súa especialidade: 0,50 puntos por actividade como máximo
Nota: para os titores de prácticas de mestres, do ICE e das universidades (prácticas de psicopedagoxía ou similar) puntuarase 0,25 puntos por cada ano
3.2. Asistencia a cursos, grupos estables, seminarios e outras actividades:
0,25 puntos por actividade como máximo
3.3. Cursos de lingua galega:
3.3.1. Especialización
3.3.2. Perfeccionamento
3.3.3. Iniciación
(Nota: non acumulables entre si)</td><td>Ata 25 h  0,10 p
de 26 a 50 h  0,20 p
de 51 a 75 h  0,30 p
de 76 a 100 h  0,40 p
máis 100 h  0,50 p
Ata 25 h  0,05 p
de 26 a 50 h  0,10 p
de 51 a 75 h  0,15 p
de 76 a 100 h  0,20 p
máis 100 h  0,25 p</td><td>2
4
1,5
1
0,5</td><td>Fotocopias compulsadas das certificacións acreditativas.</td></tr>
<tr><td></td></tr>
<tr><td>4. Publicacións ou investigacións sobre a materia ou especialidade de ensinanzas:
Nota: a puntuación de cada publicación divídese polo número de autores.</td><td>Por libro  0,50 p
Libro Especdo.  1 p
Revta. non Espcda.  0,25 p
'' Espcda.  0,50 p
Video, cassette, CD, pintura, partitura, disquete  0,25 p
Especializados  0,50 p</td><td>3
3
3</td><td>Exemplares orixinais ou fotocopias compulsadas, nos que conste o ISBN se son libros ou ISSN se son revistas.</td></tr>
<tr><td></td></tr>
<tr><td>5. Méritos académicos:
5.1. Título de doutor
5.2. Para funcionarios do corpo de mestres: título de licenciado
5.3. Outros títulos ou diplomas relacionados coa especialidade obxecto da materia:</td><td>2 puntos
2 puntos
0,25 puntos</td><td>4
4
1</td><td>Fotocopias compulsadas de títulos ou certificación de estudios, se é o caso.</td></tr>
<tr><td></td></tr></tbody></table>

