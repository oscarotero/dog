---
date: '2000-03-01'
id: '5052'
page: 2750
number: 42
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 4 xaneiro de 2000 pola que se establecen axudas para a realización de
  actividades de alfabetización e formación de adultos na Comunidade Autónoma de
  Galicia durante o ano 2000, cofinanciadas polo Fondo Social Europeo.
range: Orde
url: 'https://www.xunta.gal/dog/Publicados/2000/20000301/Anuncio5052_gl.html'
---
<p>O Estatuto de autonomía de Galicia, no artigo 31, establece a competencia plena para o regulamento e administración do ensino en toda a súa extensión, niveis e graos, modalidades e especialidades, no ámbito das súas competencias e sen prexuízo do disposto no artigo 27 da Constitución e nas leis orgánicas que o desenvolven.</p>
<p>A Lei orgánica 1/1990, do 3 de outubro, de ordenación xeral do sistema educativo, establece no seu artigo 51.1º que o sistema educativo garantirá que as persoas adultas poidan adquirir, actualizar, completar ou amplia-los seus coñecementos e aptitudes para o seu desenvolvemento persoal e profesional. Así mesmo no seu artigo 63.1º recolle que os poderes públicos desenvolverán accións de carácter compensatorio en relación coas persoas, grupos e ámbitos territoriais que se encontren en situacións desfavorables.</p>
<p>A Lei 9/1992, do 24 de xullo, de educación e promoción de adultos, establece no seu artigo 5, entre outras actuacións e programas de acción, a de promove-la colaboración das institucións culturais, profesionais, sindicais, empresariais e universitarias.</p>
<p>O Decreto 88/1999, do 11 de marzo, polo que se regula a ordenación xeral das ensinanzas de educación de persoas adultas e os requisitos mínimos dos centros, establece no artigo 2 que a administración educativa promoverá a colaboración das institucións culturais, profesionais, sindicais, entidades e empresas públicas e privadas que leven actividades paralelas ou estean dispostas a emprendelas co fin de potenciar aquelas accións conducentes a un mellor desenvolvemento persoal e profesional das persoas adultas e moi especialmente das máis desfavorecidas ou carentes de titulación básica, sobre todo daquelas que por razóns de traballo ou de residencia non poden continuar nos centros ordinarios.</p>
<p>Á vista dos resultados das convocatorias anteriores, procede continuar co apoio a este tipo de accións, así como iniciar novos proxectos que lles proporcionen ós cidadáns unha formación básica e profesional que lles permita incorporarse á vida activa, promocionarse profesionalmente ou prosegui-los seus estudios.</p>
<p>As accións de formación que teñen por finalidade alcanzar unha cualificación acorde coas necesidades tecnolóxicas e a evolución do mercado de traballo encádranse dentro das accións de formación profesional para o período 2000/2006, susceptibles de ser cofinanciadas polo Fondo Social Europeo.</p>
<p>Entre as accións que se van desenvolver inclúense as actividades orientadas a supera-las probas de ensinanzas non escolarizadas de formación profesional de primeiro grao, conducentes á obtención do título de técnico auxiliar, así como as orientadas ós programas de garantía social para alumnos que non conseguisen os obxectivos básicos unha vez rematado o ensino obrigatorio e que lles permitan incorporarse á vida activa, continuar estudios posteriores de formación profesional específica de grao medio mediante proba de acceso ou outras ofertas educativas para a obtención do título de graduado en educación secundaria.</p>
<p>Por todo isto, esta consellería</p>
<p>DISPÓN:</p>
<p>Primeiro.-Establécense axudas para o desenvolvemento de actividades que teñan como obxectivo alfabetizar o eleva-lo nivel de formación básica ou cualificación profesional da poboación adulta, que se realicen no período comprendido entre o 1 de xaneiro e o 30 de setembro de 2000, e que o período no que se desenvolven as actividades non sexa inferior a seis meses e 240 horas. Ademais, a cantidade máxima solicitada por actividade deberá ser de 900.000 ptas. correspondente a 360 horas e 9 meses.</p>
<p>Segundo.-A esta convocatoria poderán concorre-las corporacións locais e as institucións privadas sen ánimo de lucro legalmente constituídas da Comunidade Autónoma de Galicia. Quedan excluídos os centros docentes que proxecten desenvolver actividades que teñan como obxectivo prioritario a alfabetización ou outras actividades relacionadas coa educación de adultos.</p>
<p>Terceiro.-O importe total das axudas económicas efectuarase con cargo ós conceptos orzamentarios 07.04.322H.480.0, 07.04.322H.460.0, 07.04.322S.460.0 e 07.04.322S.480.0 da Dirección Xeral de Ordenación Educativa e Formación Profesional, ata un total de 178.771.000 ptas.</p>
<p>Para a concesión da axuda será requisito indispensable contar cun mínimo de 15 alumnos por actividade no momento do inicio e da súa realización. Non obstante, cando existan razóns que o xustifiquen, a dirección xeral poderá autorizar excepcionalmente mínimos lixeiramente máis baixos do sinalado anteriormente naqueles concellos con pouca poboación e que non teñan oferta educativa dirixida ás persoas adultas.</p>
<p>Cuarto.-As solicitudes serán presentadas polo titular ou representante legal da entidade solicitante, por duplicado, no rexistro xeral da Consellería de Educación e Ordenación Universitaria, edificio administrativo de San Caetano, s/n, ou nos lugares que determina o artigo 38.4º da Lei 4/1999, de modificación da Lei 30/1992, do 26 de novembro, de réxime xurídico das administracións públicas e do procedemento administrativo común, no prazo de vinte días naturais contados a partir do día seguinte ó da publicación desta orde no Diario Oficial de Galicia.</p>
<p>Quinto.-As solicitudes axustaranse ó modelo establecido no anexo I e irán acompañadas dun proxecto e orzamento de cada actividade, tamén por duplicado, conforme ó anexo II.</p>
<p>Así mesmo, xuntarán á documentación sinalada:</p>
<p>-Declaración de conxunto de tódalas solicitudes efectuadas non concedidas, para este mesmo proxecto, das distintas administracións públicas competentes.</p>
<p>-Certificación bancaria da conta corrente a nome do titular ou representante legal da entidade solicitante na que desexe que se lle ingrese o importe da subvención, se é o caso.</p>
<p>Sexto.-Os datos que se presentarán coa solicitude serán tidos en conta para a súa valoración e pagamento das axudas, polo tanto, esixirase o cumprimento sempre e cando non haxa comunicación da súa variación á dirección xeral.</p>
<p>Calquera alteración que se produza nos datos contidos na documentación que se xunta á solicitude deberá ser comunicada polo solicitante á devandita dirección xeral para que se resolva o que proceda.</p>
<p>A Dirección Xeral de Ordenación Educativa e Formación Profesional poderá requirir do solicitante cantos documentos e aclaracións considere necesarios para cubri-lo expediente, e tamén poderá dispoñer que se leven a efecto as comprobacións oportunas dos datos achegados polos peticionarios.</p>
<p>Sétimo.-Baixo a presidencia do director xeral de Ordenación Educativa e Formación Profesional constituirase unha comisión de selección encargada de valora-las solicitudes presentadas.</p>
<p>A dita comisión estará integrada por:</p>
<p>-O subdirector xeral de Formación Profesional e Educación de adultos.</p>
<p>-Catro inspectores correspondentes ós servicios provinciais da Inspección Educativa.</p>
<p>-O xefe do Servicio de Educación de Adultos e Xestión Económica.</p>
<p>-Dous funcionarios da Dirección Xeral de Ordenación Educativa e Formación Profesional, un deles actuará como secretario con voz e sen voto.</p>
<p>Os membros da comisión poderán percibir axudas de custo por asistencias e axudas para gastos e locomoción por concorreren ás sesións conforme o Decreto 299/1990, do 24 de maio (Diario Oficial de Galicia do 1 de xuño).</p>
<p>Oitavo.-A comisión de selección elaborará a proposta de adxudicación das subvencións e elevaraa ó conselleiro de Educación e Ordenación Universitaria, quen resolverá o que proceda.</p>
<p>Contra esta resolución os interesados poderán interpoñer recurso potestativo de reposición perante o conselleiro de Educación e Ordenación Universitaria no prazo dun mes contado a partir do día seguinte ó da súa publicación no Diario Oficial de Galicia, segundo o disposto nos artigos 116 e 117 da Lei 4/1999 (BOE do 14 de xaneiro) de modificación da Lei 30/1992, de réxime xurídico das administracións públicas e do procedemento administrativo común, ou ben directamente o recurso contencioso-administrativo no prazo de dous meses perante o Tribunal Superior de Xustiza de Galicia.</p>
<p>A selección e contía das axudas establecerase de acordo coas seguintes prioridades:</p>
<p>A) Con carácter xeral terán prioridade as actividades que:</p>
<p>* Se realicen en concellos ou comarcas nas que non exista unha oferta formativa de educación de persoas adultas.</p>
<p>* Sexan continuidade de actividades que xa se viñan realizando en cursos pasados, sempre que a dita continuidade se xustifique.</p>
<p>B) Con carácter particular:</p>
<p>* Actividades dirixidas a persoas adultas que non dominan as técnicas instrumentais elementais, sendo o seu obxectivo dotalos dos coñecementos, destrezas, habilidades e técnicas imprescindibles que lles faci</p>
<p>liten a súa promoción persoal, social e laboral, así como a continuidade noutros procesos formativos. Estas ensinanzas estructúranse en dous niveis (nivel I e II) en función das características e necesidades das persoas que as cursarán e están reguladas na Orde do 26 de maio de 1997 (Diario Oficial de Galicia do 15 de xullo).</p>
<p>* Preparación para a obtención do título de graduado escolar mediante a presentación ás probas extraordinarias que convoca anualmente a Dirección Xeral de Ordenación Educativa e Formación Profesional nos meses de xuño e setembro.</p>
<p>* Preparación para a obtención do título de técnico auxiliar de formación profesional de 1º grao mediante a proba libre que se realiza nas datas de abril e novembro, que facilite a integración laboral e permita o acceso a outros estudios.</p>
<p>* Programas de iniciación profesional como parte integrante da estructura dun programa de garantía social, de acordo co regulado na Resolución do 15 de abril de 1999 (Diario Oficial de Galicia do 7 de maio) pola que se regula a convocatoria e o desenvolvemento de programas de garantía social en centros públicos para o curso 1999-2000.</p>
<p>Sen prexuízo do anterior, terase en conta, ademais dos obxectivos dos proxectos e os orzamentos dispoñibles, a rendibilidade das accións.</p>
<p>Noveno.-Unha vez aprobada a axuda, enviarase, á Dirección Xeral de Ordenación Educativa e Formación Profesional, a programación das actividades que se pretenden realizar na que se reflictan: obxectivos, contidos, actividades, metodoloxía, avaliación..., para a súa posterior supervisión.</p>
<p>Décimo.-As axudas concedidas en cada caso irán destinadas fundamentalmente a sufraga-los gastos de persoal docente que como mínimo alcanzarán o 75% do importe total da axuda concedida e os gastos de funcionamento xerados polo proxecto que non superarán o 25% do importe total da subvención. Deste 25% permitido para gastos de funcionamento arbitrarase a distribución de gastos de forma que un 20% tería a finalidade de gastos de materiais didácticos (textos e materiais dun só uso e materiais funxibles) e un 5% para outros gastos.</p>
<p>As axudas serán aboadas unha vez finalizada a actividade no momento da completa xustificación por parte do beneficiario do cumprimento da finalidade e das demais condicións para a que foi concedida, xuntando certificación de percibir ou non outras axudas e subvencións para a finalidade subvencionada para o efecto do disposto no artigo 6º da Lei 8/1999, do 30 de decembro, de medidas fiscais e orzamentarias e de función pública e actuación administrativa e certificación de que se cumpriron as actividades e se realizaron os investimentos para as que se lles concedeu a axuda. A devandita xustificación farase de acordo coas instruccións que para o efecto dicte a Consellería de Educación e Ordenación Universitaria e que serán postas en coñe</p>
<p>cemento dos interesados na mesma data en que se lles comunique a súa concesión. Toda alteración das condicións tidas en conta para a concesión da subvención, e en todo caso a obtención concorrente de subvencións ou axudas outorgadas por outras administracións ou entes públicos ou privados, nacionais ou internacionais, poderá dar lugar á modificación da resolución de concesión.</p>
<p>Para aquelas que non superen o importe de 1.000.000 de pesetas poderá acordarse, no momento da concesión, un anticipo de pagamento de ata un 80% logo de aceptación da subvención, certificación por parte da entidade de ter comezadas tódalas actividades e xuntar copia do contrato laboral da persoa/as que vaian imparti-lo curso. Así mesmo, xuntarase por parte das entidades solicitantes relación nominal dos alumnos matriculados co seu DNI. O 20% restante librarase unha vez finalizada e xustificada a actividade.</p>
<p>Décimo primeiro.-As entidades que obteñan axudas no marco da presente convocatoria comprométense a :</p>
<p>-Gratuidade das actividades.</p>
<p>-Xestión directa do proxecto subvencionado (non se admitirán convenios ou subcontratas do profesorado, nin cesión da xestión a axencias).</p>
<p>-Facilitar canta información demande a Dirección Xeral de Ordenación Educativa e Formación Profesional.</p>
<p>-Cesión de cantos documentos e materiais se deriven do proxecto para a súa publicación.</p>
<p>-Establecer un rexistro de solicitudes de alumnos que queren face-lo curso.</p>
<p>-Remitir, xunto coa memoria final, unha relación nominal de asistentes onde figure nome e apelidos, DNI, data de nacemento, enderezo, teléfono e estudios cursados.</p>
<p>-Comunica-lo número real de participantes e as baixas e altas que se produzan.</p>
<p>-Realizar unha ficha de avaliación final de cada alumno.</p>
<p>-Abrir un rexistro de avaliación do alumno conservando as probas escritas e os traballos realizados.</p>
<p>-Comunicarlle ó interesado os resultados das avaliacións realizadas mediante un boletín de cualificacións.</p>
<p>-Solicita-la programación de aula do profesor.</p>
<p>-Xuntar copia dos contratos do persoal laboral contratado pola entidade para imparti-las ensinanzas obxecto da subvención. O contrato ha de estar visado pola oficina pública de emprego.</p>
<p>-En xeral, ó cumprimento do que establece a presente orde e a normativa laboral que lle sexa de aplicación.</p>
<p>Décimo segundo.-Como remate de todo o proceso, as entidades subvencionadas quedan obrigadas a presentar, no transcurso dos 15 días posteriores á finalización da execución do proxecto, unha memoria detallada do seu desenvolvemento, que poderá servir como documento de difusión e debate. En todo caso, deberán organizarse as actividades co obxecto de poder presentar no seu momento, e sempre antes do 15 de outubro de 2000, a memoria e a xustificación de gastos.</p>
<p>Décimo terceiro.-Na publicidade e propaganda das accións formativas conducentes á obtención do título de técnico auxiliar de formación profesional ou ensinanzas profesionalizantes que se soliciten ó amparo desta orde, así como, na súa convocatoria pública e nos lugares onde se realicen as referidas accións, deberá figurar que estas, están cofinanciadas pola Xunta de Galicia, Consellería de Educación e Ordenación Universitaria, e o Fondo Social Europeo, ambas denominacións cos seus respectivos logotipos.</p>
<p>Décimo cuarto.-A Dirección Xeral de Ordenación Educativa e Formación Profesional realizará o seguimento dos proxectos subvencionados a través dos servicios provinciais da Inspección Educativa. Para realiza-lo seguimento a Inspección Educativa realizará as visitas que estime necesarias (sendo preceptivo realizar dúas como mínimo). Nas visitas comprobarase que o desenvolvemento das actividades se axusta a programación subvencionada e unha vez finalizado o seguimento elaborarase un informe que servirá para a posterior avaliación de todas e cada unha das actividades.</p>
<p>Décimo quinto.-A subvención poderá ser revogada, despois da audiencia ós interesados, sempre que dos informes de seguimento se deduza que as actividades non se axustan ó proxecto subvencionado. Esta circunstancia suporá a devolución das cantidades percibidas en virtude desta convocatoria e exerceranse, se fora o caso, as accións legais pertinentes para esixi-lo reintegro correspondente segundo a Orde do 21 de xullo de 1998 (DOG do 7 de agosto) da Consellería de Economía e Facenda pola que se regula o procedemento de recadación nos supostos de reintegros de axudas ou subvencións públicas, pensións asistenciais e subsidios económicos.</p>
<p>Décimo sexto.-Facúltase expresamente a Dirección Xeral de Ordenación Educativa e Formación Profesional para dicta-las resolucións necesarias para o desenvolvemento desta orde.</p>
<p>Décimo sétimo.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 4 de xaneiro de 2000.</p>
<p>Celso Currás Fernández</p>
<p>Conselleiro de Educación e Ordenación</p>
<p>Universitaria</p>

