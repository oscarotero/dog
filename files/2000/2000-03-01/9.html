---
date: '2000-03-01'
id: '5066'
page: 2771
number: 42
agency: ESCOLA GALEGA DE ADMINISTRACIÓN PÚBLICA
section: III. OUTRAS DISPOSICIÓNS
title: >-
  Resolución do 24 de febreiro de 2000 pola que se convocan unhas xornadas sobre
  os aspectos civís e urbanísticos da Lei 38/1999, do 5 de novembro, de
  ordenación da edificación.
range: Resolución
url: 'https://www.xunta.gal/dog/Publicados/2000/20000301/Anuncio5066_gl.html'
---
<p>Dentro do plan de actividades da Escola Galega de Administración Pública para 2000 e de acordo coas funcións atribuídas pola Lei 4/1987, do 27 de maio, de creación da escola, e pola Lei 10/1989, do 10 de xullo, de modificación da anterior, convócanse unhas xornadas sobre os aspectos civís e urbanísticos da Lei 38/1999, do 5 de novembro, de ordenación da edificación, convocatoria que se desenvolverá conforme as seguintes bases:</p>
<p>1. Obxectivos.</p>
<p>Mellora-lo coñecemento dos asistentes sobre as reformas introducidas na regulación do proceso constructivo pola Lei de ordenación da edificación, especialmente o tratamento e o debate sobre as obrigas e as responsabilidades dos axentes que interveñen no dito proceso en relación coa protección dos consumidores adquirentes de vivendas na nosa Comunidade Autónoma.</p>
<p>2. Contido.</p>
<p>Trataranse estes temas:</p>
<p>-Esixencias técnicas e administrativas da edificación.</p>
<p>-Os axentes da edificación: o promotor, o proxectista, o constructor, o director de obra. Delimitación do seu ámbito de actuación e competencias.</p>
<p>-A responsabilidade civil dos axentes que interveñen no proceso da edificación: distinción de responsabilidades.</p>
<p>-Garantías por danos ocasionados por vicios ou defectos da construcción: o réxime asegurador.</p>
<p>-A protección dos adquirentes de vivendas en fase de construcción.</p>
<p>3. Destinatarios.</p>
<p>Persoal ó servicio da Xunta de Galicia e da Administración local galega, arquitectos e aparelladores, xuíces, avogados, procuradores e profesionais do dereito e interesados en xeral no proceso constructivo e na adquisición de vivendas.</p>
<p>4. Desenvolvemento.</p>
<p>-Horario: mañá e tarde.</p>
<p>-Lugar e datas: as xornadas convocadas desenvolveranse no salón de actos da Delegación en Lugo da Consellería da Presidencia e Administración Pública, (Ronda da Muralla, nº 70, da citada cidade) os días 20 e 21 de marzo de 2000.</p>
<p>5. Inscrición.</p>
<p>-Prazo: remata o xoves, día 16 de marzo de 2000.</p>
<p>-Tramitación de solicitudes: as solicitudes irán dirixidas ó director da Escola Galega de Administración Pública, polígono das Fontiñas, rúa de Madrid, 2-4, 15707 Santiago de Compostela, segundo o modelo que figura como anexo a esta convocatoria, e presentaranse no rexistro xeral da EGAP, ou por calquera das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común. Admitiranse tamén inscricións por telefax: 981 54 63 30.</p>
<p>-Número de prazas: limitado á capacidade do local.</p>
<p>-Inscrición fóra de prazo: só se admitirán, de quedaren prazas baleiras, coa condición de que se cumpran os requisitos xerais antes indicados.</p>
<p>Os peticionarios poderán obter confirmación da súa posible admisión, chamando, o día 17 de marzo, por teléfono, das 10 ás 14.45 horas, ós seguintes números: 981 54 62 39/44 ou 981 54 60 40.</p>
<p>6. Modificacións.</p>
<p>A EGAP reserva para si a facultade de interpretar e de resolve-las incidencias que puidesen xurdir no desenvolvemento das xornadas, así como a de cancelalas, se o escaso número de solicitudes non xustificase a súa realización.</p>
<p>7. Certificación de asistencia.</p>
<p>Entregaráselles, ó remate destas xornadas, a aquelas persoas inscritas que concorresen asiduamente a elas, cando a súa asistencia sexa igual ou superior ó 85% das horas lectivas programadas, e expresarase, neste documento, a natureza da actividade e as datas da súa realización.</p>
<p>Santiago de Compostela, 24 de febreiro de 2000.</p>
<p>Domingo Bello Janeiro</p>
<p>Director da Escola Galega de Administración</p>
<p>Pública</p>

