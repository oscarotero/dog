---
date: '2000-06-14'
id: BA82
page: 9
number: 115
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 9 de maio de 2000, da Delegación Provincial de Pontevedra, pola
  que se dispón o rexistro, o depósito e a publicación, no Diario Oficial de
  Galicia, do convenio colectivo da empresa Frigoríficos de Galicia, S.A.
  (Frigalsa).
range: Resolución
url: 'https://www.xunta.gal/dog/Publicados/2000/20000614/AnuncioBA82_gl.html'
---
<p>Visto o texto do convenio colectivo para a empresa Frigoríficos de Galicia, S.A. (Frigalsa), con nº de código 3600652, que tivo entrada nesta delegación provincial o día 8-5-2000, subscrito en representación da parte económica pola representación da empresa, e da parte social, polo comité de empresa, o 28-4-2000. De conformidade co disposto no artigo 90.2º e 3º, do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de</p>
<p>funcións e servicios da Administración do Estado á Comunidade Autónoma de Galicia, en materia de traballo, esta delegación provincial</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo, existente nesta delegación provincial, e a notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Vigo, 9 de maio de 2000.</p>
<p>Antonio Coello Bufill</p>
<p>Delegado provincial de Pontevedra</p>
<p>Convenio colectivo de Frigorificos de Galicia, S.A. (Frigalsa) para o ano 2000</p>
<p>Artigo 1º.-Ámbito de aplicación.</p>
<p>Este convenio regulará as condicións laborais e económicas da empresa Frigoríficos de Galicia, S.A. (Frigalsa) e atinxe a tódolos traballadores que prestan actualmente servicios nela, así como aqueles que sexan admitidos posteriormente, coa aclaración indicada no artigo 4º.</p>
<p>Artigo 2º.-Vixencia e duración.</p>
<p>O presente convenio entrará en vigor o 1 de xaneiro de 2000 e finalizará o 31 de decembro do mesmo ano; será prorrogado se non existir denuncia expresa dalgunha das partes, cun mes de anticipación ó seu vencemento.</p>
<p>Artigo 3º.-Incremento salarial.</p>
<p>Para o ano 2000, a táboa salarial vixente durante o ano 1999 verase incrementada no 3% para tódolos conceptos retributivos. Se este incremento fose superado polo IPC oficial sinalado polo INE, revisarase ata un tope máximo do 0,5%.</p>
<p>Artigo 4º.-Condicións absorbibles.</p>
<p>Terán carácter de absorbibles e compensables en cómputo anual coas condicións aquí establecidas as melloras económicas e sociais que puidesen ser establecidas por calquera disposición durante a vixencia deste convenio.</p>
<p>Artigo 5º.-Xornada de traballo.</p>
<p>A xornada efectiva de traballo para todo o persoal da empresa será de 1.800 horas anuais distribuídas de luns a venres en xornada partida de 8 a 13 e de 15 a 18 horas, a excepción do novo persoal que poida ser contratado a partir do 1 de xaneiro de 1987, que convirá o seu horario coa empresa e o novo traballador. A xornada semanal tipo será de 40 horas ou a que se acorde nos traballos por quendas.</p>
<p>Artigo 6º.-Vacacións.</p>
<p>O descanso anual retribuído será de 30 días naturais, entre os que, polo menos 22, serán laborables, entendendo como tales para estes efectos os que non sexan sábados, domingos nin festivos. O seu desfrute realizarase, preferentemente, no período estival e segundo as necesidades de traballo na empresa, efectuándose dentro do persoal unha quenda rotativa canto á prioridade de solicita-la época do seu desfrute.</p>
<p>A empresa publicará o cadro de vacacións de todo o persoal no mes de febreiro de cada ano e entregará unha copia ó comité de empresa. A retribución do período de vacacións consistirá na totalidade do soldo percibido no mes anterior, a excepción das horas extra e a gratificación de transporte.</p>
<p>Artigo 7º.-Licencias.</p>
<p>A empresa concederalles obrigatoriamente licencia ós traballadores que o soliciten e o xustifiquen debidamente, sen perda nin prexuízo na retribución nos seguintes casos:</p>
<p>a) Casamento, quince días.</p>
<p>b) Nacemento de fillos ou enfermidade grave do cónxuxe, pais ou fillos, dous días, todo ampliable a tres días máis se se xustifica debidamente a súa necesidade, e sen retribución.</p>
<p>c) Falecemento de: cónxuxe pais; fillos e irmáns (consanguíneos ou políticos), tres días, falecemento dos demais parentes, un día.</p>
<p>d) Por traslado de domicilio habitual, dous días.</p>
<p>e) Casamento de fillos ou irmáns, 1 día.</p>
<p>f) A empresa concederalles permisos non retribuídos ós traballadores que o soliciten, polo menos con tres días de anticipación e sempre que as esixencias do servicio o permitan, estea suficientemente xustificado e poidan ser substituídos, establecéndose un máximo de cinco días laborables. Non poderán coincidir máis de dous traballadores no mesmo período.</p>
<p>Artigo 8º.-Antigüidade.</p>
<p>Pagarase por cuadrienios, consonte os importes correspondentes a cada categoría segundo se indica na táboa salarial anexa.</p>
<p>Artigo 9º.-Vestiario.</p>
<p>A reposición do vestiario do persoal será anual e efectuarase no mes de setembro de cada ano.</p>
<p>En canto ó persoal fixo-descontinuo, entregaránselle as pezas de roupa cada vez que realice o total de xornadas correspondentes ó ano de traballo (225 xornais).</p>
<p>Artigo 10º.-Pagas extraordinarias.</p>
<p>As pagas extraordinarais serán tres no ano da contía de 30 días do salario real máis antigüidade cada unha, e percibiranse o 15 de marzo, 15 de xullo e 15 de decembro de cada ano.</p>
<p>Artigo 11º.-Gratificación de transporte e distancia.</p>
<p>Establécese un complemento de transporte e distancia na contía total de 198 pesetas por un día efectivo de traballo.</p>
<p>Artigo 12º.-Complemento prestacional.</p>
<p>A empresa complementará ata un cento por cento a prestación correspondente á Seguridade Social, nos supostos de incapacidade temporal derivada da continxencia de accidente de traballo e enfermidade profesional.</p>
<p>Así mesmo, a empresa complementaralles ata un cento por cento a prestación correspondente á Seguridade Social ós traballadores que sufrisen unha intervención cirúrxica e o acrediten debidamente.</p>
<p>Artigo 13º.-Horas extraordinarias.</p>
<p>Ante a grave situación de desemprego existente e co obxecto de facilita-lo emprego, quedan suprimidas as horas extraordinarias habituais.</p>
<p>Exceptúase da norma anterior:</p>
<p>a) As horas extraordinarias esixidas pola reparación de sinistros ou outros danos extraordinarios e urxentes, así como os casos de risco de perda de materias primas e terminación de tarefas de carga e descarga de productos perecedoiros, neste caso, igualmente por causa extraordinaria non habitual, cun tope máximo dunha hora diaria, será de realización obrigatoria.</p>
<p>b) As horas extraordinarias causadas por pedidos ou períodos punta de producción, ausencias imprevistas, cambios de quenda e outras circunstancias de carácter estructural derivadas da natureza perecedoira das materias que se tratan, así como a subministración de xeo ós barcos pesqueiros, manteranse sempre que non caiba a utilización das disintas modalidades de contratación temporal ou parcial previstos nas disposicións xerais.</p>
<p>A dirección da empresa informará mensualmente o comité de empresa ou os delegados de persoal sobre o número de horas extraordinarias realizadas, especificando as causas e, se for o caso, a distribución por seccións. Así mesmo, en función desta información e dos criterios sinalados anteriormente, a empresa e os representantes dos traballadores determinarán o carácter e natureza das horas extraordinarias.</p>
<p>En aclaración do concepto de hora estructural que contén o A.I., serán consideradas como tales as esixidas para a reparación de sinistros ou outros danos extraordinarios; as necesarias ante un risco de perda de materias primas e terminación de tarefas de carga e descarga de productos perecedoiros, e as necesarias para atender períodos punta de producción.</p>
<p>Artigo 14º.-Valor das horas extraordinarias.</p>
<p>O valor de cada hora extraordinaria será de 1.347 ptas., excepto as traballadas en sábados e festivos, que será de 2.473 ptas. A partir das 22 horas, as horas extraordinarias terán un valor de 3.092 ptas. nos sábados e festivos, e de 1.685 ptas. nos restantes días.</p>
<p>Artigo 15º.-Revisión médica.</p>
<p>A empresa porá ó dispor de todo o persoal unha revisión médica anual.</p>
<p>Artigo 16º.-Descanso de bocadillo.</p>
<p>Todo o persoal terá dereito a un descanso retribuído de 10 minutos, comprendidos entre as 10 e as 11 horas de cada día. Este descanso será distribuído polos encargados das seccións correspondentes.</p>
<p>Artigo 17º.-Comisión paritaria.</p>
<p>A comisión paritaria está formada, canto á empresa, por Teófilo Ceniceros Gallego, Adolfo Viéitez Davila e Jacinto Salvador Fernández, e por parte dos traballadores, por José Fernández González, Luciano Villar Rodríguez e Juan Carlos Sobrido Valverde.</p>
<p>Artigo 18º</p>
<p>Asinan este convenio, por parte da empresa; Teófilo Ceniceros Gallego (director xeral), Jacinto Salvador Fernández (director administrativo); Adolfo Viéitez Davila (director de planta) e Esperanza Riobó Ibáñez (administrativa). Como asesores da empresa: Manuel Blázquez Pallarés e Míriam Blázquez Astorga. E por parte dos traballadores, os membros do comité de empresa, José Fernández González, Luciano Villar Rodríguez, Jesús Sanmartín Torres. Non asinan este convenio coelctivo Juan Carlos Sobrido Valverde e José Manuel Campelos López.</p>
<p>Vigo, abril de 2000.</p>
<p>Anexo convenio colectivo ano 2000-táboa salarial</p>
<table><tbody><tr><td></td></tr>
<tr><td>Categoría</td><td>Soldo
base</td><td>Complemento
convenio</td><td>Tox. penoso
ou nocturno</td><td>Gratif.
voluntaria</td><td>Total mes</td><td>Cuadrienio</td></tr>
<tr><td></td></tr>
</tbody></table>
<table><tbody><tr><td>Director administrativo</td><td>127.755</td><td>42.754</td><td>-</td><td>101.802</td><td>272.311</td><td>7.286</td></tr>
<tr><td>Xefe sección</td><td>108.502</td><td>40.147</td><td>-</td><td>76.345</td><td>224.994</td><td>6.186</td></tr>
<tr><td>Oficial 1ª administrativo</td><td>108.502</td><td>39.129</td><td>-</td><td>63.630</td><td>211.261</td><td>6.186</td></tr>
<tr><td>Oficial 2ª administrativo</td><td>102.515</td><td>34.038</td><td>-</td><td>37.099</td><td>173.652</td><td>5.845</td></tr>
<tr><td>Oficial 3ª administrativo</td><td>96.439</td><td>32.020</td><td>-</td><td>34.904</td><td>163.363</td><td>5.484</td></tr>
<tr><td>Auxiliar Admtvo. nivel 1</td><td>89.917</td><td>31.495</td><td>-</td><td>36.074</td><td>157.486</td><td>5.112</td></tr>
<tr><td>Auxiliar Admtvo. nivel 2</td><td>64.594</td><td>21.445</td><td>-</td><td>23.379</td><td>109.418</td><td>3.672</td></tr>
<tr><td>Auxiliar Admtvo. nivel 3</td><td>61.132</td><td>20.297</td><td>-</td><td>22.124</td><td>103.553</td><td>3.475</td></tr>
<tr><td>Telefonista</td><td>57.674</td><td>19.149</td><td>-</td><td>20.873</td><td>97.696</td><td>3.303</td></tr>
<tr><td>Aprendiz Admtvo.</td><td>56.518</td><td>18.767</td><td>-</td><td>20.455</td><td>95.740</td><td>3.213</td></tr>
<tr><td>Mozo dos recados/ordenanza</td><td>55.366</td><td>18.383</td><td>-</td><td>20.038</td><td>93.787</td><td>3.148</td></tr>
</tbody></table>
<table><tbody><tr><td></td></tr>
<tr><td>Categoría</td><td>Soldo
base</td><td>Complemento
convenio</td><td>Tox. penoso
ou nocturno</td><td>Gratif.
voluntaria</td><td>Total mes</td><td>Cuadrienio</td></tr>
<tr><td></td></tr>
</tbody></table>
<table><tbody><tr><td>Xefe de sección</td><td>108.502</td><td>40.147</td><td>-</td><td>76.345</td><td>224.994</td><td>6.186</td></tr>
<tr><td>Oficial 1ª</td><td>101.311</td><td>30.533</td><td>20.261</td><td>27.924</td><td>180.029</td><td>5.761</td></tr>
<tr><td>Oficial 2ª</td><td>99.815</td><td>27.371</td><td>19.962</td><td>28.268</td><td>175.416</td><td>5.675</td></tr>
<tr><td>Oficial 3ª</td><td>92.595</td><td>27.904</td><td>18.519</td><td>25.525</td><td>164.543</td><td>5.265</td></tr>
<tr><td>Peón especialista</td><td>89.915</td><td>27.094</td><td>17.983</td><td>24.781</td><td>159.773</td><td>5.126</td></tr>
<tr><td>Axudante</td><td>95.920</td><td>28.439</td><td>19.184</td><td>14.032</td><td>157.575</td><td>5.453</td></tr>
<tr><td>Peón estibador</td><td>83.336</td><td>15.519</td><td>16.666</td><td>-</td><td>115.521</td><td>4.738</td></tr>
<tr><td>Peón</td><td>72.054</td><td>13.425</td><td>14.412</td><td>-</td><td>99.891</td><td>4.096</td></tr>
<tr><td>Xefe de sección</td><td>108.502</td><td>40.147</td><td>-</td><td>76.345</td><td>224.994</td><td>6.186</td></tr>
<tr><td>Maquinista</td><td>105.299</td><td>31.496</td><td>21.061</td><td>28.096</td><td>185.952</td><td>5.987</td></tr>
<tr><td>Oficial 1º maquinista</td><td>104.410</td><td>30.438</td><td>20.882</td><td>24.774</td><td>180.504</td><td>5.935</td></tr>
<tr><td>Oficial 2º maquinista</td><td>99.815</td><td>27.371</td><td>19.962</td><td>28.268</td><td>175.416</td><td>5.675</td></tr>
<tr><td>Axudante máquinas N-1</td><td>95.918</td><td>27.488</td><td>19.184</td><td>20.903</td><td>163.493</td><td>5.452</td></tr>
<tr><td>Axudante máquinas N-2</td><td>95.918</td><td>27.488</td><td>19.184</td><td>14.990</td><td>157.580</td><td>5.452</td></tr>
<tr><td>Axudante máquinas N-3</td><td>68.741</td><td>19.696</td><td>13.747</td><td>14.980</td><td>117.164</td><td>3.909</td></tr>
<tr><td>Axudante máquinas N-4</td><td>57.279</td><td>16.415</td><td>11.456</td><td>12.484</td><td>97.634</td><td>3.257</td></tr>
<tr><td>Vixilante N-1</td><td>87.452</td><td>22.081</td><td>8.746</td><td>18.483</td><td>136.762</td><td>4.973</td></tr>
<tr><td>Vixilante N-2</td><td>69.288</td><td>17.486</td><td>6.929</td><td>14.652</td><td>108.355</td><td>3.939</td></tr>
<tr><td>Muller limpeza N-1</td><td>86.175</td><td>22.522</td><td>-</td><td>25.711</td><td>134.408</td><td>4.900</td></tr>
<tr><td>Muller limpeza N-2</td><td>63.179</td><td>16.508</td><td>-</td><td>18.848</td><td>98.535</td><td>3.592</td></tr>
</tbody></table>

