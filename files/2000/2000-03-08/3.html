---
date: '2000-03-08'
id: 613E
page: 3134
number: 47
agency: CONSELLERÍA DE SANIDADE E SERVICIOS SOCIAIS
section: III. OUTRAS DISPOSICIÓNS
title: >-
  Orde do 3 de marzo de 2000 pola que se dictan normas para garanti-los
  servicios esenciais durante a folga convocada polos representantes dos
  traballadores da empresa Maconsi, S.L., adxudicataria do servicio de
  hostalería-alimentación do Hospital do Meixoeiro, que se levará a efecto os
  días 8, 9, 10, 14, 15, 16, 20, 21, 22, 28, 29 e 30 de marzo de 2000.
range: Orde
url: 'https://www.xunta.gal/dog/Publicados/2000/20000308/Anuncio613E_gl.html'
---
<p>O artigo 28.2º da Constitución española recoñece como dereito fundamental da persoa o dereito á folga.</p>
<p>O exercicio deste dereito na Administración e nas empresas, entidades e institucións públicas ou privadas, que presten servicios públicos ou de recoñecida e inaprazable necesidade no ámbito e competencias da Comunidade Autónoma de Galicia, está condicionado ó mantemento dos servicios esenciais fixados no artigo 2 do Decreto 155/1988, do 9 de xuño (Diario Oficial de Galicia nº 116, do 20), entre os que se atopa a sanidade.</p>
<p>O exercicio público da prestación da asistencia sanitaria non se pode ver afectado gravemente polo lexítimo dereito do exercicio de folga, xa que aquel é considerado e recoñecido prioritariamente en relación a este.</p>
<p>O artigo 3 do citado decreto faculta os conselleiros competentes, por razón dos servicios esenciais afectados, para que, mediante orde, e ante cada situación de folga, decidan o mínimo de actividade necesaria para asegura-lo mantemento de tales servicios, así como para determina-lo persoal necesario para a súa prestación.</p>
<p>Convocada folga que afecta os traballadores da empresa Maconsi, S.L. adxudicataria do servicio de hostalería-alimentación do Hospital do Meixoeiro, que se levará a efecto os 8, 9, 10, 14, 15, 16, 20, 21, 22, 28, 29 e 30 de marzo de 2000, logo de audiencia ó comité de folga,</p>
<p>DISPÓN:</p>
<p>Artigo 1º</p>
<p>A folga convocada, que se levará a efecto os días sinalados, que afecta os traballadores da empresa Maconsi, S.L. adxudicataria do servicio de hostalería-alimentación do Hospital do Meixoeiro, enténdese condicionada ó mantemento dos servicios mínimos que se establecen no anexo desta orde.</p>
<p>Os servicios mínimos que se fixan resultan totalmente imprescindibles para mante-lo adecuado funcionamento dos servicios do centro sanitario afectado, en evitación de que se produzan graves prexuízos ós usuarios; tendo en conta, fundamentalmente, que a folga ten incidencia durante toda a xornada laboral e para tódolas quendas de traballo, durante varios días consecutivos no mes de marzo.</p>
<p>Tales mínimos correspóndense, na súa totalidade, cos fixados nas folgas referentes ó mesmo persoal, convocadas en anos anteriores.</p>
<p>Artigo 2º</p>
<p>A designación nominal, con carácter rotatorio, do persoal que deberá cubri-los distintos servicios faraa a dirección da empresa consignataria, procedendo á súa publicación nos taboleiros de anuncios do centro de traballo afectado.</p>
<p>Artigo 3º</p>
<p>Os prazos e as alteracións no traballo por parte do persoal necesario para o mantemento dos servicios mínimos determinados no anexo serán considerados ilegais para os efectos do establecido no artigo 16.1º do Real decreto lei 17/1977, do 4 de marzo (BOE nº 58, do 9).</p>
<p>Artigo 4º</p>
<p>O disposto nos artigos anteriores non significará ningún tipo de limitación dos dereitos que a normativa reguladora da folga lle recoñece ó persoal nesta situación, nin tampouco sobre a tramitación e os efectos das peticións que a motiven.</p>
<p>Artigo 5º</p>
<p>Sen prexuízo do que establecen os artigos anteriores, deberanse observa-las normas legais e regulamentarias vixentes en materia de garantías dos usuarios dos establecementos sanitarios.</p>
<p>Disposición derradeira</p>
<p>Esta orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 3 de marzo de 2000.</p>
<p>José Mª Hernández Cochón</p>
<p>Conselleiro de Sanidade e Servicios Sociais</p>
<p>ANEXO</p>
<table><tbody><tr><td></td></tr>
<tr><td></td></tr>
<tr><td>Persoal</td><td>Cadro de persoal
da empresa</td><td>Servicios mínimos</td></tr>
<tr><td></td></tr>
</tbody></table>
<table><tbody><tr><td>Camareiras</td><td>34</td><td>20</td></tr>
<tr><td></td></tr>
<tr><td>Persoal de cociña</td><td>17</td><td>12</td></tr>
<tr><td></td></tr>
<tr><td>Total</td><td>51</td><td>32</td></tr>
<tr><td></td></tr></tbody></table>

