---
date: '2000-05-29'
id: AB7A
page: 8289
number: 103
agency: CONSELLERÍA DE SANIDADE E SERVICIOS SOCIAIS
section: III. OUTRAS DISPOSICIÓNS
title: >-
  Orde do 23 de marzo de 2000 pola que se modifica a do 18 de marzo de 1999,
  sobre delegación de competencias nos xerentes xerais dos complexos
  hospitalarios de Ourense e Pontevedra.
range: Orde
url: 'https://www.xunta.gal/dog/Publicados/2000/20000529/AnuncioAB7A_gl.html'
---
<p>A Lei 53/1999, do 28 de decembro, pola que se modifica a Lei 13/1995, do 18 de maio, de contratos das administracións públicas introduciu importantes modificacións no réxime contractual das administracións. Estes cambios obrigan a revisa-lo mapa de competencias dos órganos de contratación do Servicio Galego de Saúde.</p>
<p>A necesidade dunha xestión áxil e operativa na tramitación das modificacións orzamentarias e en determinados expedientes de gasto require a introducción de novas delegacións en órganos xestores axeitados.</p>
<p>Por conseguinte, cómpre modifica-la Orde do 18 de marzo de 1999 sobre delegación de competencias nos xerentes xerais dos complexos hospitalarios de Ourense e Pontevedra.</p>
<p>Na súa virtude, facendo uso das facultades que me confiren o artigo 38 da Lei 1/1983, do 22 de febreiro, reguladora da Xunta e do seu presidente, reformada pola Lei 11/1988, do 20 de outubro, o artigo 3.2º do Decreto 49/1998, do 5 de febreiro, polo que se establece a estructura orgánica dos servicios centrais do Servicio Galego de Saúde e o artigo 72.4º do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia, modificado pola Lei 8/1999, do 30 de decembro, de medidas fiscais e orzamentarias e de función pública e actuación administrativa, e tendo en conta o disposto no artigo 13 da Lei 30/1992, do 26 de novembro, de</p>
<p>réxime xurídico das administracións públicas e do procedemento administrativo común</p>
<p>DISPOÑO:</p>
<p>Artículo único.-Modifícase a alínea i) do artigo único da Orde de 18 de marzo de 1999 sobre delegación de competencias nos xerentes xerais dos complexos hospitalarios de Ourense e Pontevedra, que queda redactado da forma seguinte:</p>
<p>«Artigo único.</p>
<p>i) A autorización dos gastos e as propostas de pagamento con cargo ós orzamentos dos seus respectivos centros.</p>
<p>A actuación como órgano de contratación nos contratos, imputables ós seus respectivos créditos, que se refiren a:</p>
<p>1. Contratos de obras ata un importe de 50.000.000 de ptas. e sempre que a obra non requira informe da oficina de supervisión de proxectos por afecta-la estabilidade, seguridade ou estanquidade.</p>
<p>2. Contratos de consultoría e asistencia e de servicios, se ben, cando a contía exceda de 50.000.000 de ptas. requirirá autorización expresa da División de Recursos Económicos, e se a contía excede de 200.000.000 de ptas. requirirá autorización expresa do presidente do Servicio Galego de Saúde.</p>
<p>3. Contratos de subministracións nas mesmas condicións previstas no parágrafo anterior, agás os contratos de subministracións mediante a modalidade de arrendamento que requirirá autorización expresa da División de Recursos Económicos cando a súa contía exceda de 10.000.000 de ptas. e autorización expresa do presidente do Servicio Galego de Saúde cando a contía excede de 200.000.000 de ptas. Na modalidade de arrendamento con opción de compra computarase a contía prevista da opción para os efectos de determina-los importes referidos neste parágrafo.</p>
<p>Exclúense desta delegación os contratos de subministracións mediante a modalidade de arrendamento financeiro.</p>
<p>Esta delegación entenderase para a autorización de gastos, propostas de pagamento e celebración de contratacións consideradas, tanto de forma individual como conxunta, no mesmo expediente para os diferentes centros de gasto que conforman o complexo.».</p>
<p>Disposición derradeira</p>
<p>A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 23 de marzo de 2000.</p>
<p>José Mª Hernández Cochón</p>
<p>Conselleiro de Sanidade e Servicios Sociais</p>
<p>e Presidente do Servicio Galego de Saúde</p>

