---
date: '2000-04-12'
id: 7F2E
page: 5
number: 72
agency: CONSELLERÍA DA PRESIDENCIA E ADMINISTRACIÓN PÚBLICA
section: III. OUTRAS DISPOSICIÓNS
title: >-
  Resolución do 7 de abril de 2000, da Secretaría Xeral de Investigación e
  Desenvolvemento, pola que se convocan premios á mellor idea creativa de tipo
  práctico e á capacidade de invención e iniciativa para transformala en algo
  realizable.
range: Resolución
url: 'https://www.xunta.gal/dog/Publicados/2000/20000412/Anuncio7F2E_gl.html'
---
<p>A Lei orgánica 1/1990, do 3 de outubro, de ordenación xeral do sistema educativo, dá resposta á necesidade de adecua-lo noso sistema a unha sociedade en acelerado proceso de modernización, con continuos cambios culturais, tecnolóxicos e productivos, que camiña cara un horizonte común para Europa.</p>
<p>A premente necesidade de contar con persoas máis creativas nos campos da investigación e o desenvolvemento obriga a que se fagan os esforzos necesarios para impulsar e potencia-la creatividade. A educación creativa relaciónase cunha persoa con iniciativa, con recursos e capaz de enfrontar problemas persoais ou de calquera outra índole. Nesta liña, a Secretaría Xeral de Investigación e Desenvolvemento está a impulsar actividades relacionadas coa creatividade e a capacidade de invención como medio de promover no alumnado de bacharelato actitudes que os motiven neste campo.</p>
<p>Por todo isto, a Secretaría Xeral de Investigación e Desenvolvemento, establece, pola presente resolución, as bases para a convocatoria de premios á mellor idea creativa de tipo práctico e á capacidade de invención e iniciativa para transformala en algo realizable.</p>
<p>En consecuencia co anteriormente exposto,</p>
<p>DISPOÑO:</p>
<p>Artigo 1º.-Obxecto.</p>
<p>O obxecto desta resolución é a convocatoria de dous premios por provincia, na primeira fase provincial, e de dous premios na fase autonómica, para o alumnado de calquera dos cursos de bacharelato dos centros de Galicia, públicos e privados, e a aprobación das súas bases de concesión. Estes premios están destinados a galardoa-la mellor idea creativa de tipo práctico e a capacidade de invención e iniciativa para transformala en algo realizable.</p>
<p>Artigo 2º.-Fases da convocatoria.</p>
<p>A convocatoria desenvolverase en dúas fases, unha primeira fase provincial e outra autonómica, á que concorrerán os traballos que resulten seleccionados na fase provincial.</p>
<p>Artigo 3º.-Dotación económica.</p>
<p>Os premios ós que se alude no artigo 1º terán a seguinte dotación económica:</p>
<p>Fase provincial:</p>
<p>-Un primeiro por cada provincia consistente nun ordenador persoal ou unha cámara de vídeo, dun valor aproximado de 200.000 ptas. cunha compensación de 100.000 pesetas para o centro educativo en libros ou outro material didáctico.</p>
<p>-Un segundo premio por cada provincia consistente nunha cámara de fotos, cun valor aproximado de 100.000 ptas. cunha compensación de 50.000 pesetas para o centro educativo en libros ou outro material didáctico.</p>
<p>Fase autonómica:</p>
<p>-Un primeiro premio consistente nun ordenador persoal portátil cun valor aproximado de 500.000 ptas. e unha compensación para o centro educativo de 250.000 pesetas en libros ou outro material didáctico.</p>
<p>-Un segundo premio consistente nunha cámara de vídeo cun valor aproximado de 250.000 ptas. cunha compensación para o centro educativo de 125.000 pesetas en libros ou outro material didáctico.</p>
<p>Ós premios dos alumnos aplicaráselle-la correspondente retención fiscal.</p>
<p>Os gastos relativos ás accións desta convocatoria imputaranse ás aplicacións orzamentarias 04.07.432A.480.0 para os premios dos alumnos que ascenden a un importe máximo de 2.371.200 e 04.07.432A.442.0 para as compensacións ós centros por un importe de 975.000 ptas.</p>
<p>Artigo 4º.-Condicións.</p>
<p>1. Poderán participar na presente convocatoria os alumnos e alumnas de calquera dos cursos de bacharelato dos centros de Galicia, públicos e privados.</p>
<p>2. O concursante deberá presentar un invento, sobre tema libre, do que se valorará a orixinalidade, o grao de utilidade e o rigor da súa presentación.</p>
<p>3. O prazo de presentación dos traballos remata o 22 de maio de 2000.</p>
<p>4. O concursante deberá presenta-lo traballo no seu propio centro educativo acompañado do modelo de solicitude normalizada PSS02 (que se publica como anexo I da presente resolución). O centro, no caso de recibir mais de catro solicitudes, procederá</p>
<p>á selección dos catro mellores inventos, creándose para estes efectos unha comisión presidida polo director do centro, no que participarán como vocais catro profesores, dous do ámbito científico-tecnolóxico e dous do ámbito humanístico-lingüístico. Os inventos seleccionados serán remitidos á delegación provincial correspondente da Consellería de Educación e Ordenación Universitaria, antes do 30 de maio de 2000.</p>
<p>5. A participación na convocatoria supón a aceptación de tódalas súas bases, así como a cesión do dereito de propiedade do invento premiado.</p>
<p>Artigo 5º.-Composición e funcións dos xurados.</p>
<p>1. Os inventos seleccionados polos centros educativos serán examinados e avaliados por un xurado en cada unha das súas fases.</p>
<p>Na fase provincial, o xurado estará formado en cada provincia por:</p>
<p>-Un representante da Secretaría Xeral de Investigación e Desenvolvemento que actuará como presidente.</p>
<p>Actuarán como vocais:</p>
<p>-Un representante da delegación provincial da Consellería de Educación e Ordenación Universitaria.</p>
<p>-Un director dun instituto de Educación Secundaria nomeado pola delegación correspondente.</p>
<p>-Actuará como secretario, con voz pero sen voto, un funcionario da delegación provincial da Consellería de Educación e Ordenación Universitaria.</p>
<p>Na fase autonómica o xurado estará formado por:</p>
<p>-O secretario xeral de Investigación e Desenvolvemento, ou persoa na que delegue, que actuará como presidente.</p>
<p>Actuarán como vocais:</p>
<p>-Os delegados provinciais da Consellería de Educación e Ordenación Universitaria, ou persoas nas que deleguen.</p>
<p>-Un director de IES de cada provincia nomeado pola delegación correspondente.</p>
<p>-Actuará como secretario, con voz pero sen voto, un funcionario da Secretaría Xeral de Investigación e Desenvolvemento.</p>
<p>2. Os xurados provinciais seleccionarán os inventos premiados na fase provincial antes do 9 de xuño de 2000 e remitirán , antes do 14 de xuño de 2000,</p>
<p>os inventos dos adxudicatarios dos primeiros premios, que serán os candidatos á fase autonómica, á Secretaría Xeral de Investigación e Desenvolvemento.</p>
<p>3. O xurado autonómico encargarase de selecciona-los inventos premiados de entre os gañadores na fase provincial, todo iso antes do 20 de xuño de 2000.</p>
<p>4. As decisións dos correspondentes xurados son inapelables.</p>
<p>Artigo 6º.-Retirada da documentación.</p>
<p>As persoas responsables dos inventos ou os seus representantes legais poderán retira-los non premiados, no centro educativo ou na delegación provincial correspondente, segundo o caso, no prazo de 30 días contados a partir da resolución dos xurados correspondentes.</p>
<p>Artigo 7º.-Entrega dos premios.</p>
<p>Os premios entregaranse en actos públicos celebrados nas respectivas capitais de provincia no caso dos premios provinciais, e en Santiago de Compostela no caso da fase autonómica.</p>
<p>Artigo 8º</p>
<p>A convocatoria, as súas bases, e tódolos actos administrativos derivados dela poderán ser impugnados polos interesados nos casos e na forma establecida na Lei 30/1992, de réxime xurídico das administracións públicas e do procedemento administrativo común.</p>
<p>Artigo 9º</p>
<p>Para os efectos establecidos nos artigos 42.2º e 43.4º da Lei 30/1992, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro, o prazo máximo para resolve-las solicitudes correspondentes será de 6 meses, contados desde a data de publicación da presente convocatoria, dictándose resolución expresa con respecto á antedita liña de axudas.</p>
<p>A presente resolución entrará en vigor a partir do día seguinte ó da súa publicación no Diario Oficial de Galicia.</p>
<p>Santiago de Compostela, 7 de abril de 2000.</p>
<p>Miguel Ángel Ríos Fernández</p>
<p>Secretario xeral de Investigación</p>
<p>e Desenvolvemento</p>

