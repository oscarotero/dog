---
date: '2000-04-06'
id: 7A2E
page: 4
number: 68
agency: 'CONSELLERÍA DE AGRICULTURA, GANDERÍA E POLÍTICA AGROALIMENTARIA'
section: III. OUTRAS DISPOSICIÓNS
title: >-
  Orde do 29 de marzo de 2000 pola que se establecen bolsas de prácticas para
  titulados en especialidades agrarias.
range: Orde
url: 'https://www.xunta.gal/dog/Publicados/2000/20000406/Anuncio7A2E_gl.html'
---
<p>Coa finalidade de que os recentemente titulados en especialidades agrarias adquiran maiores coñecementos prácticos nas materias propias dos seus estudios, que lles permitan unha mellor preparación para o seu futuro profesional, esta consellería considera interesante establecer unha liña de axudas en forma de bolsas de prácticas.</p>
<p>En consecuencia, de acordo co disposto no artigo 30.I.1 e 3 do Estatuto de autonomía de Galicia, e en uso das facultades que me confire a Lei 1/1983, do 23 de febreiro, reguladora da Xunta e o seu presidente,</p>
<p>DISPOÑO:</p>
<p>Artigo 1º.-Obxecto.</p>
<p>Establécense axudas económicas, que no sucesivo denominaremos bolsas, para realizar prácticas en temas agrarios, conforme as bases contidas na presente orde.</p>
<p>Artigo 2º.-Finalidade.</p>
<p>As bolsas concederanse para o desenvolvemento de estudios e prácticas formativas en materia agraria. As prácticas realizaranse en empresas e entidades relacionadas co sector agrario, así como en unidades da Consellería de Agricultura, Gandería e Política Agroalimentaria.</p>
<p>Artigo 3º.-Carácter das bolsas.</p>
<p>As bolsas teñen carácter formativo e non implican relación laboral nin administrativa dos beneficiarios coas empresas e entidades, nin coa Consellería de Agricultura, Gandería e Política Agroalimentaria, aínda que si a necesaria dependencia administrativa en relación co horario, normas de réxime interno e disciplinas da empresa, entidade ou unidade administrativa onde se realicen as prácticas.</p>
<p>As bolsas tampouco darán lugar á súa inclusión na seguridade social. Nembargantes, suscribiráselles a tódolos bolseiros unha póliza colectiva de seguro de accidentes durante o tempo de duración das prácticas.</p>
<p>Artigo 4º.-Destinatarios e número de bolsas.</p>
<p>Establécense un total de ata 40 bolsas de prácticas, destinadas ós titulados recentemente como enxeñeiros agrónomos, enxeñeiros técnicos agrícolas ou veterinarios.</p>
<p>Artigo 5º.-Duración e contía económica.</p>
<p>Tódalas bolsas terán unha duración mínima de 3 meses e realizaranse prioritariamente en xullo, agosto e setembro do presente ano. Neste período o seu importe económico total será de 300.000 pesetas, a razón de 100.000 ptas./mes.</p>
<p>Poderán prorrogarse ata 10 bolsas, por proposta da comisión de valoración, por un período de 3 meses, preferentemente outubro, novembro e decembro deste ano. O seu importe económico tamén será de 300.000 pesetas, a razón de 100.000 ptas./mes.</p>
<p>Artigo 6º.-Empresas interesadas. Documentación.</p>
<p>1. As cooperativas agrarias, industrias agroalimentarias, consellos reguladores e demais empresas e entidades relacionadas co sector agrario interesadas en acoller algún bolseiro en período de prácticas, das titulacións que se relacionan no artigo 4º desta orde, durante un período de 3 ou de 6 meses, sen custo ningún para elas, solicitarano ante o conselleiro de Agricultura, Gandería e Política Agroalimentaria.</p>
<p>2. As solicitudes presentaranse segundo o modelo adxunto, debidamente cuberto e asinado polo presidente ou representante legal da empresa ou entidade peticionaria, acompañadas da seguinte documentación:</p>
<p>-Breve memoria, xustificando a petición e especificando o tipo de prácticas que se van realizar, duración, horario, etc, así como a titulación do bolseiro que demandan, que se trataría de satisfacer na medida en que sexa posible.</p>
<p>-Fotocopia do CIF da empresa ou entidade.</p>
<p>-Fotocopia dos TC1 e 2 do último mes, para acredita-lo seu cadro de persoal.</p>
<p>Artigo 7º.-Bolseiros. Requisitos.</p>
<p>1. Poderán solicitar estas bolsas aquelas persoas que:</p>
<p>-Teñan a condición de galegos ou que alomenos residan actualmente en Galicia.</p>
<p>-Obtivesen o título de enxeñeiro agrónomo, enxeñeiro técnico agrícola ou veterinario, con posterioridade ó 30 de xuño de 1997.</p>
<p>-Non se beneficiasen xa anteriormente desta bolsa como titulados.</p>
<p>2. Estas bolsas son incompatibles con calquera outra e co traballo remunerado de carácter fixo ou temporal durante o seu período de duración.</p>
<p>Artigo 8º.-Bolseiros. Documentación.</p>
<p>As solicitudes presentaranse segundo o modelo adxunto, debidamente cuberto e asinado polo interesado, acompañadas da seguinte documentación:</p>
<p>-Fotocopia do DNI.</p>
<p>-Declaración xurada do interesado, na que faga constar que cumpre os requisitos sinalados no artigo 7º desta convocatoria e que non realiza ningún traballo remunerado nin desfruta doutro tipo de bolsa á vez.</p>
<p>-Copia compulsada do título ou xustificante de similar valía, expedido polo centro onde cursou os seus estudios.</p>
<p>-Copia compulsada da certificación sobre a cualificación media global que obtivo na súa carreira, a poder ser expresada numericamente.</p>
<p>-Acreditación, en orixinal ou copia compulsada, do coñecemento da lingua galega.</p>
<p>Artigo 9º.-Presentación de solicitudes e prazo.</p>
<p>As solicitudes irán dirixidas ó conselleiro de Agricultura, Gandería e Política Agroalimentaria. Presentaranse preferentemente no rexistro xeral desta consellería, nas súas delegacións provinciais ou do xeito previsto no artigo 38 da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro.</p>
<p>Tanto as empresas como os titulados en especialidades agrarias interesados en solicitar estas bolsas de prácticas deberán presenta-las respectivas solicitudes no prazo de trinta días naturais, contados a partir do día seguinte ó da publicación desta orde no Diario Oficial de Galicia.</p>
<p>Artigo 10º.-Tramitación.</p>
<p>Unha vez rematado o prazo de presentación de solicitudes, a Dirección Xeral de Industrias e Alimentación procederá á súa revisión e tramitación. Se as solicitudes non estivesen debidamente cubertas ou non se acompañase a documentación esixida, requiriranse os interesados para que nun prazo máximo de dez días emenden os erros ou acheguen os documentos preceptivos, coa advertencia de que, de non o faceren, teranse por desistidos da súa petición e arquivarase a solicitude, logo de resolución dictada nos termos previstos no artigo 42, de conformidade co disposto no artigo 71 da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro.</p>
<p>Artigo 11º.-Selección das empresas.</p>
<p>Terán preferencia aquelas empresas e entidades que:</p>
<p>-Teñan previsto amplia-lo seu cadro de persoal nos 6 meses seguintes á petición do bolseiro, sempre que o xustifiquen na memoria de solicitude.</p>
<p>-Ofrezan para o bolseiro un posto en prácticas acorde coa súa titulación.</p>
<p>Artigo 12º.-Selección dos bolseiros.</p>
<p>1. A selección dos bolseiros faraa unha comisión de valoración presidida polo director xeral de Industrias e Alimentación da Consellería de Agricultura, Gandería e Política Agroalimentaria, e da que tamén forman parte, como secretario, un funcionario do Servicio de Fomento Asociativo, e como vocais o subdirector xeral de Industrias Agroalimentarias e o xefe de Servicio de Fomento Asociativo.</p>
<p>2. A selección realizarase tendo en conta:</p>
<p>* A cualificación media global da carreira, expresada numericamente. Se a nota da carreira non se</p>
<p>detallase en número, para efectos de efectua-la selección dos bolseiros tomaranse como referencia os seguintes valores: aprobado-1, notable-2, sobresaínte-3 e matrícula de honra-4.</p>
<p>* Os coñecementos de galego. Valoraranse a razón de 0,2 puntos polo nivel de iniciación e de 0,4 puntos polo nivel de perfeccionamento, sen que sexan acumulables ámbalas dúas puntuacións.</p>
<p>* No caso de que varios solicitantes teñan a mesma puntuación, usaranse como criterios de desempate: en primeiro lugar, a maior antigüidade na data de obtención do título; e en segundo lugar, a maior idade dos solicitantes.</p>
<p>3. Unha vez rematado o proceso de selección, a comisión de valoración confeccionará a lista de posibles bolseiros, ordenada de maior a menor, segundo a súa puntuación. Esta lista exporase no taboleiro de anuncios da Consellería de Agricultura, Gandería e Política Agroalimentaria, nos servicios centrais, en San Caetano, Santiago de Compostela. Tamén estará á disposición dos interesados no Servicio de Fomento Asociativo da devandita consellería para calquera consulta, tanto persoal como telefonicamente. O prazo de exposición e consultas terá lugar previsiblemente entre o 1 e o 10 de xuño próximo.</p>
<p>4. De igual forma exporase a relación de bolsas de prácticas que se ofertarán, especificando a empresa, entidade ou unidade desta consellería onde se van realizar, en qué localidade, a titulación preferente requirida e cáles son as bolsas susceptibles de prorrogarse ata unha duración máxima de 6 meses.</p>
<p>Artigo 13º.-Proceso de elección das bolsas de prácticas.</p>
<p>1. O día 15 de xuño, ás 12 horas da mañá, no salón de actos da Consellería da Presidencia e Administración Pública, en San Caetano, Santiago de Compostela, convócase a tódolos posibles bolseiros para que cada un elixa a bolsa de prácticas que máis lle interese.</p>
<p>2. O proceso de elección farase pola orde de puntuación, de maior a menor. Primeiro elixirán os enxeñeiros agrónomos, despois os licenciados en veterinaria e finalmente os enxeñeiros técnicos agrícolas. O número de bolsas a escoller será dun tercio para cada unha das titulacións citadas, salvo que nalgunha delas quedasen vacantes, que entón poderán acumularse ás outras, segundo criterio da comisión de valoración.</p>
<p>3. Aqueles bolseiros que o día 15 de xuño non se presenten ou non estean representados mediante suficiente acreditación no proceso de elección entenderase que renuncian á bolsa de prácticas que lles puidese corresponder.</p>
<p>4. Con todos aqueles candidatos que non obtiveron bolsa de prácticas, sempre que cumpran os requisitos esixidos nesta orde e que estivesen presentes o devandito 15 de xuño no proceso de elección, conformarase unha lista de suplentes, ordenada de maior a menor segundo a súa puntuación, para cubrir posi</p>
<p>bles baixas que se produzan durante o período de duración das bolsas de prácticas concedidas.</p>
<p>5. Calquera modificación significativa que puidese ter lugar en relación coa elección das bolsas comunicaríaselle previamente a tódolos candidatos.</p>
<p>Artigo 14º.-Resolución e aceptación das bolsas de prácticas.</p>
<p>1. A Consellería de Agricultura, Gandería e Política Agroalimentaria resolverá a concesión destas bolsas, segundo proposta da comisión de valoración, unha vez rematados os procesos de selección e elección.</p>
<p>2. O prazo total para resolver será de seis meses, contados desde a data de publicación desta orde no Diario Oficial de Galicia. As solicitudes entenderanse desestimadas cando transcorra o devandito prazo sen que recaese resolución expresa.</p>
<p>3. No prazo dos 5 días naturais seguintes á data de elección, os bolseiros deberán comunicar ó Servicio de Fomento Asociativo, mediante escrito asinado polo interesado, a aceptación da bolsa de prácticas concedida, de acordo co establecido nesta orde.</p>
<p>Artigo 15º.-Xustificación e pagamento.</p>
<p>1. Se se produce calquera incidencia no desenvolvemento dalgunha das bolsas de prácticas que poida afecta-lo seu pagamento, o responsable correspondente da empresa, entidade ou unidade desta consellería, ten a obriga de comunicala rapidamente ó Servicio de Fomento Asociativo. Se antes de rematar cada mes non se comunicou ningunha incidencia, entenderase, baixo a súa responsabilidade, que o bolseiro cumpriu correctamente co labor encomendado.</p>
<p>2. Nos 15 días seguintes á finalización do período de prácticas, os bolseiros remitirán ó antedito servicio un informe final de aproximadamente 5 páxinas, no que resuman a totalidade do traballo e actividades realizadas. Xunto co informe deberán presentar declaración sobre outras axudas solicitadas ou concedidas para o mesmo fin.</p>
<p>3. Ó finaliza-la bolsa de prácticas, o responsable da empresa, entidade ou unidade desta consellería, tamén deberá remitir un breve informe sobre o traballo desempeñado polo bolseiro.</p>
<p>4. O pagamento farase a mes vencido, con excepción do establecido no punto 1º deste artigo. No caso do último mes, o pagamento estará condicionado a que previamente se reciban os informes e a declaración citados nos puntos 2 e 3.</p>
<p>5. Se durante o período de prácticas o bolseiro causa baixa ou perde a condición como tal, poderáselle paga-lo importe correspondente ós meses vencidos que estean pendentes, pero en ningún caso se lle pagarán fraccións mensuais.</p>
<p>Artigo 16º.-Financiamento.</p>
<p>O importe destas bolsas de prácticas sufragarase con cargo á aplicación orzamentaria 09.04.611A.481.1</p>
<p>Axudas a estudios e traballos sobre temas agrarios, dos orzamentos xerais da Comunidade Autónoma de Galicia para o ano 2000, dotada cun importe inicial de seis millóns de pesetas (6.000.000 de ptas.), así como con outros remanentes que puideran existir na mesma aplicación.</p>
<p>Artigo 17º.-Perda da condición de bolseiro.</p>
<p>1. O bolseiro perderá a condición como tal:</p>
<p>-No momento en que incumpra calquera dos requisitos que se establecen nesta orde.</p>
<p>-Se non se presenta ou deixa de asistir ó posto onde realiza as prácticas.</p>
<p>-Cando o responsable da unidade, empresa ou entidade emita informe negativo sobre a actitude do bolseiro no desempeño do labor encomendado.</p>
<p>2. Ó perde-la condición de bolseiro tamén deixará de percibi-lo importe correspondente, aplicándose esta condición con carácter retroactivo desde o primeiro día do mes en curso.</p>
<p>3. Os bolseiros que causen baixa serán substituídos, se é posible, polos candidatos incluídos na lista de suplentes, que se convocarán persoal ou telefonicamente de forma correlativa.</p>
<p>4. Tamén se lles poderá anula-la concesión do bolseiro a aquelas empresas ou entidades en que o traballo de prácticas desenvolvido non garde relación co descrito na solicitude. Ó bolseiro afectado poderáselle habilitar outra bolsa de prácticas alternativa, sempre que sexa posible.</p>
<p>Artigo 18º.-Seguro.</p>
<p>A Consellería de Agricultura, Gandería e Política Agroalimentaria contratará unha póliza colectiva de seguro de accidentes para tódolos bolseiros durante o período de prácticas.</p>
<p>Artigo 19º.-Réxime de recursos.</p>
<p>A convocatoria desta axuda, as súas bases e todos cantos actos administrativos se deriven dela, poderán ser impugnados polos interesados nos casos e na forma establecidos na Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro.</p>
<p>Disposicións derradeiras</p>
<p>Primeira.-Facúltase o director xeral de Industrias e Alimentación desta consellería para dicta-las normas necesarias para a correcta aplicación e desenvolvemento da presente orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 29 de marzo de 2000.</p>
<p>Cástor Gago Álvarez</p>
<p>Conselleiro de Agricultura, Gandería e Política</p>
<p>Agroalimentaria</p>

