---
date: '2000-01-28'
id: '3006'
page: 1154
number: 19
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 5 de xaneiro de 2000 pola que se aproba a modificación do artigo 32
  dos estatutos da Fundación Forum Galicia de Estudios Sociales e se inscribe no
  Rexistro de Fundacións deste protectorado.
range: Orde
url: 'https://www.xunta.gal/dog/Publicados/2000/20000128/Anuncio3006_gl.html'
---
<p>Analizado o expediente de referencia, promovido pola Fundación Forum Galicia de Estudios Sociales.</p>
<p>Resultando que a Consellería da Presidencia e Administración Pública pola súa Orde do 27 de maio de 1997 (DOG da mesma data) clasificou coma benéfico-docente á Fundación Forum Galicia de Estudios</p>
<p>Sociales e adscribiuna á Consellería de Educación e Ordenación Universitaria. Foi declarada de interese galego por Orde do 1 de xullo de 1997 (DOG do 11 de agosto), inscribíndose no Rexistro de Fundacións deste protectorado co número 182.</p>
<p>Resultando que a fundación de referencia ten solicitado perante este protectorado a modificación do artigo 32 dos seus estatutos, segundo consta na certificación da súa aprobación polo padroado do 2 de xullo de 1998 e nas escrituras públicas de emenda do notario Manuel Julio Reigada Montoto, do 30 de xullo de 1998 (protocolo nº 2734/98), e na posterior ratificación outorgada perante o notario de Madrid, Sebastián Barril Roche, do 23 de novembro de 1999 (protocolo nº 2450).</p>
<p>Vista a Lei 7/1983, do 22 de xuño, de réxime das fundacións de interese galego, modificada pola Lei 11/1991, do 8 de novembro, de reforma da Lei 7/1983; así como o Regulamento de organización e funcionamento do protectorado das fundacións de interese galego, aprobado polo Decreto 248/1992, do 18 de xuño, e a carta fundacional da referida fundación.</p>
<p>Considerando que as fundacións de interese galego poden modifica-los seus estatutos coas condicións previstas no artigo 38 do citado regulamento.</p>
<p>Considerando que na tramitación do expediente se cumpriron os requisitos esixidos no artigo 10 da Lei 7/1983, e 32.3º e 38 de dito regulamento.</p>
<p>Considerando que esta modificación estatutaria é conforme coa vontade fundacional.</p>
<p>Esta consellería</p>
<p>RESOLVE:</p>
<p>Primeiro.-Aproba-la modificación do artigo 32 dos estatutos da Fundación Forum Galicia de Estudios Sociales, que queda redactado: «Liquidación e adxudicación do patrimonio.-No caso de extinción da fundación o patrimonio aplicarase á realización de fins de interese xeral análogos ós realizados por ela».</p>
<p>Segundo.-Practica-la inscrición desta modificación estatutaria no Rexistro de Fundacións deste protectorado, logo da publicación da presente orde no Diario Oficial de Galicia, data a partir da que entrará en vigor tal cambio estatutario.</p>
<p>Terceiro.-A presente disposición pon fin á vía administrativa, de acordo co establecido no artigo 109 c) da Lei 4/1999, de modificación da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Santiago de Compostela, 5 de xaneiro de 2000.</p>
<p>Celso Currás Fernández</p>
<p>Conselleiro de Educación e Ordenación Universitaria</p>

