---
date: '2000-03-22'
id: 6D62
page: 3
number: 57
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 21 de febreiro de 2000, da Delegación Provincial de Pontevedra,
  pola que se dispón o rexistro, o depósito e a publicación, no Diario Oficial
  de Galicia, do convenio colectivo do sector de empresas exportadoras de peixe
  fresco.
range: Resolución
url: 'https://www.xunta.gal/dog/Publicados/2000/20000322/Anuncio6D62_gl.html'
---
<p>Visto o expediente do convenio colectivo para o sector de empresas exportadoras de peixe fresco, con nº de codigo 3600615, que tivo entrada nesta delegación provincial o día 16-2-2000, subscrito en representación da parte económica pola Asociación de Comercializadores de Pescado de Vigo, e, da parte social, pola central sindical CC.OO., en data 26-1-2000. De conformidade co disposto no artigo 90.2º e 3º, do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación provincial</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo, existente nesta delegación provincial, e a notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Vigo, 21 de febreiro de 2000.</p>
<p>Antonio Coello Bufill</p>
<p>Delegado provincial de Pontevedra</p>
<p>Convenio colectivo de traballo para as empresas exportadoras de peixe fresco da provincia</p>
<p>de Pontevedra</p>
<p>I. Condicións xerais</p>
<p>Artigo 1º.- Ámbito de aplicación.</p>
<p>Nos seus aspectos territorial, funcional e persoal, este convenio colectivo afecta as empresas que teñan como actividade o comercio por xunto de peixe fresco da provincia de Pontevedra. Afectará a todo o persoal que preste os seus servicios nas citadas empresas e nos seus distintos postos de traballo.</p>
<p>Artigo 2º.-Vixencia e duración.</p>
<p>Entrará en vigor ós 20 días do seu asinamento, independentemente da súa publicación no BOP.</p>
<p>A súa duración establécese para o ano 2000 e os seus efectos económicos enténdense retrotraídos ó día 1 de xaneiro de 2000.</p>
<p>Artigo 3º.-Denuncia.</p>
<p>O convenio entenderase prorrogado tacitamente por un ano, salvo que sexa denunciado por algunha das partes nos tres últimos meses da súa duración.</p>
<p>Artigo 4º.-Condición máis beneficiosa.</p>
<p>Tódalas melloras obtidas neste convenio establécense con carácter de mínimas. Os pactos actualmente existentes en calquera empresa ou costume máis beneficioso sobre condicións de traballo serán respectados.</p>
<p>Artigo 5º.-Absorción e compensación.</p>
<p>Terán carácter de absorbibles aquelas melloras existentes pactadas ou que durante a vixencia do convenio, por disposicións legais, se puidesen establecer.</p>
<p>Artigo 6º.-Comisión mixta de vixilancia.</p>
<p>Para unha mellor interpretación e cumprimento do texto articulado deste convenio, constitúese a comisión mixta de vixilancia, composta por 3 vocais e igual número de suplentes, por cada unha das partes, que velará polo estricto cumprimento da lexislación laboral vixente; ámbalas partes, logo de acordo, designarán o presidente e secretario desta comisión mixta de vixilancia.</p>
<p>II. Condicións laborais</p>
<p>Artigo 7º.-Xornada de traballo.</p>
<p>A xornada será de 36 horas semanais de traballo efectivo, de luns a sábado, ambos incluídos, e comezará á hora establecida para a poxa de peixe, actualmente fixada ás 7.30 horas.</p>
<p>Calquera modificación que haxa na hora da poxa implicará, de forma previa a calquera modificación no inicio da xornada, o seu debate na comisión mixta de vixilancia do convenio.</p>
<p>Por ser xornada continua, establécese un descanso de 30 minutos que desfrutarán os traballadores entre as 9 e as 12 horas, logo de acordo en cada caso coa respectiva empresa.</p>
<p>Sen prexuízo da xornada exposta, páctase a flexibilidade no sentido de que, unha vez finalizadas as tarefas, se entenderá igualmente finalizada a xornada, contándose as horas non traballadas unicamente para os efectos do cómputo que procede para horas extraordinarias.</p>
<p>Artigo 8º.-Vacacións.</p>
<p>O descanso anual retribuído do persoal comprendido no presente convenio é de 30 días naturais, establecéndose a data para o seu desfrute desde o 15 de xuño ó 15 de setembro, sempre que fose posible. Con tal fin confeccionarase unha lista de vacacións, que deberá estar exposta nas empresas antes do 31 de marzo e fixarase no primeiro trimestre do ano, por orde de antigüidade e orde rotativa nos sucesivos anos. Se non hai acordo, o empresario sinalará quince días e o traballador outros quince.</p>
<p>Artigo 9º.-Licencias con soldo.</p>
<p>Todo traballador terá dereito a licencia retribuída polas circunstancias e días naturais que se indican:</p>
<p>a) Por matrimonio, 20 días.</p>
<p>b) Por falecemento de cónxuxe, ascendentes, descendentes, irmáns, sogros e cuñados, 5 días. Por falecemento de avós políticos, 1 día.</p>
<p>c) Por enfermidade grave dos familiares anteriormente citados, a excepción do avó político, así como por nacemento de fillo, de 2 a 5 días, dependendo das circunstancias e especialmente do desprazamento a que tal feito dea lugar.</p>
<p>d) Por cambio de domicilio, 1 día.</p>
<p>Artigo 10º.-Incorporación ó servicio militar.</p>
<p>Durante o tempo que o traballador permaneza incorporado ó servicio militar, reservaráselle a praza que viña desempeñando ata dous meses despois do seu licenciamento. Contarase o tempo que permaneza no servicio militar para efectos de antigüidade, e durante a súa permanencia nel aboaránselle as pagas extraordinarias que se estipulen neste convenio.</p>
<p>Artigo 11º.-Compensación por vestiario.</p>
<p>Co obxecto de que todo o persoal adquira e use a roupa, luvas e calzado adecuados ó traballo que realicen, aboarase en nómina, calquera que sexa a súa xornada laboral e baixo o epígrafe de «vestiario» a cantidade de 2.798 ptas. mensuais. Para o ano 2000, esta cantidade incrementarase no IPC previsto polo Goberno para este ano máis 1 punto. O dito complemento non se percibirá en vacacións, enfermidade, accidentes de traballo e pagas extraordinarias, tendo carácter extrasalarial para tódolos efectos.</p>
<p>Artigo 12º.-Día da patroa.</p>
<p>Establécese como día festivo non recuperable o día 16 de xullo, día da Virxe do Carme, sempre e cando se chegue ó acordo e descansen os traballadores da coia.</p>
<p>III. Condicións económicas</p>
<p>Artigo 13º.-Retribucións.</p>
<p>O persoal afectado por este convenio percibirá, segundo a súa categoría laboral, o salario base que se especifica na táboa salarial anexa.</p>
<p>O pagamento dos atrasos correspondentes por aplicación da dita táboa desde primeiros de ano serán aboados no mes de febreiro de 2000. Para o ano 2000, a táboa salarial anexa incrementarase no IPC previsto polo Goberno para este ano máis 1 punto.</p>
<p>Revisión salarial: para o primeiro ano de vixencia producirase se o IPC o 1-1-2000 rexistrase un incremento superior ó 4%; para o segundo ano, se o IPC o 31-12-2001 excedese do previsto polo Goberno en 0,5 puntos, para o cal servirá como base de cálculo a mesma táboa salarial utilizada para realiza-los aumentos pactados neste convenio.</p>
<p>Artigo 14º.-Gratificacións extraordinarias.</p>
<p>O persoal afectado por este convenio percibirá tres pagas extraordinarias, baixo a denominación de xullo, Nadal e beneficios, consistentes en 30 días de salario máis antigüidade e que se farán efectivas os días 15 de xullo, 20 de decembro e 31 de marzo, respectivamente.</p>
<p>Artigo 15º.-Antigüidade.</p>
<p>En concepto de antigüidade aboaranse cuadrienios, que se acumularán a todo productor ata a súa xubilación. O valor de cada cuadrienio fíxase nun 6% sobre a remuneración que corresponde a cada categoría.</p>
<p>Artigo 16º.-Horas extraordinarias.</p>
<p>Consideraranse horas extraordinarias aquelas que superen as 36 horas de traballo efectivo no seu cómputo semanal, téndose en conta, por tanto, o pactado ó respecto sobre flexibilidade de xornada, sen que isto signifique variación ou deterioración do disposto legalmente de considerarse hora extraordinaria aquela que supere as 9 horas de traballo efectivo diario.</p>
<p>Fíxase un incremento do 100% para as dúas primeiras horas extraordinarias e do 200% para as restantes.</p>
<p>Artigo 17º.-Axudas de custo.</p>
<p>Cando por necesidade do traballo o traballador teña que comer ou cear fóra do domicilio, a empresa estará obrigada a lle aboa-lo importe de 2.130 ptas. por cada unha delas.</p>
<p>Artigo 18º.-Prima en especie.</p>
<p>Respectarase, onde exista, o costume de lles facilitar peixe ós traballadores para o seu consumo propio.</p>
<p>Artigo 19º.-Complemento de transporte.</p>
<p>Os traballadores afectados por este convenio percibirán por tal concepto, calquera que sexa a súa xornada laboral, a cantidade de 13.999 ptas. mensuais. Para o ano 2000, esta cantidade incrementarase no IPC previsto polo Goberno para ese ano máis 1 punto. O dito complemento non se percibirá en vacacións, enfermidade, accidentes de traballo e pagas extraordinarias, tendo carácter extrasalarial para tódolos efectos.</p>
<p>Artigo 20º.-Complementos, prestacións, Seguridade Social.</p>
<p>As empresas aboaranlles ós seus traballadores en situación de incapacidade laboral transitoria (ILT) a diferencia entre as prestacións económicas da Seguridade Social que lle correspondan e o seu salario máis antigüidade.</p>
<p>Para evita-lo absentismo fraudulento ou reiterado, a comisión mixta constituirase en comisión de vixilancia, actuando por denuncia do empresario, e quedando facultada para anularlle este beneficio ó traballador en cada caso concreto.</p>
<p>Artigo 21º.-Negociación colectiva.</p>
<p>O texto do convenio colectivo de ámbito provincial para as empresas que teñan como actividade a do comercio de exportación por xunto de peixe fresco da provincia de Pontevedra é subscrito pola Asociación de Comercializadores de Pescado de Vigo, Acopevi e Comisións Obreiras CC.OO., de conformidade co disposto no artigo 85, alínea a) da Lei do 10 de marzo, do Estatuto dos traballadores.</p>
<p>Artigo 22º.-Recoñecementos médicos.</p>
<p>Tódalas empresas vinculadas por este convenio colectivo estarán obrigadas a facilita-la realización dun recoñecemento médico con carácter anual, que se efectuará nas respectivas entidades aseguradoras de cada empresa. O tempo empregado en cada recoñecemento será contado como tempo de traballo.</p>
<p>Artigo 23º.-Formación profesional.</p>
<p>Establecerase unha comisión paritaria de formación, con funcións de planificación, negociación e xestión dos cursos de formación; e aprobarase un plan de formación do sector, pactado cos representantes dos traballadores.</p>
<p>Disposicións derradeiras</p>
<p>Primeira.-En todo o non previsto neste convenio aplicarase o que dispón a ordenanza de traballo de comercio, Estatuto dos traballadores e normas complementarias.</p>
<p>Segunda.-No caso de que, por incremento do salario mínimo interprofesional garantido, se modificasen os correspondentes a algunha ou algunhas categorías laborais, manteranse as diferencias absolutas existentes no momento da súa entrada en vigor entre as categorías laborais.</p>
<p>Táboa salarial</p>
<p>Empresas comercializadoras de peixe fresco</p>
<p>por xunto</p>
<p>1. Xefe administrativo103.276</p>
<p>2. Oficial administrativo95.817</p>
<p>3. Auxiliar administrativo84.760</p>
<p>4. Comprador/a103.183</p>
<p>5. Encargado/a103.183</p>
<p>6. Conductor/a99.499</p>
<p>7. Mozo/a96.683</p>
<p>8. Empacador/a96.201</p>

