---
date: '2000-03-22'
id: 6D8A
page: 3
number: 57
agency: XULGADO DE PRIMEIRA INSTANCIA NÚMERO OITO DE VIGO
section: V. ADMINISTRACIÓN DE XUSTIZA
title: Edicto (950/1999).
range: Edicto
url: 'https://www.xunta.gal/dog/Publicados/2000/20000322/Anuncio6D8A_gl.html'
---
<p>José Luis Gutiérrez Martín, secretario do Xulgado de Primeira Instancia número oito dos da cidade de Vigo e o seu partido xudicial, fago saber que ante este xulgado se seguen autos de quebra voluntaria, rexistrados co número 950/1999 e seguidos por instancia da entidade Intercao, S.L., representada pola procuradora María Auxiliadora Ruiz Sánchez, nos cales autos e no día da data, foi dictada tamén resolución que é do teor literal seguinte:</p>
<p>«Proposta de providencia. Secretario xudicial José Luis Gutiérrez Martín. En Vigo o catorce de febreiro de dous mil.</p>
<p>Presentado o anterior escrito e estado xeral de acredores polo comisario desta quebra voluntaria, únanse ós autos da súa razón.</p>
<p>De conformidade co establecido no artigo 1342 da Lei de axuizamento civil, en relación co artigo 1062 do Código de Comercio, convóquese por parte do comisario desta quebra a Xunta Xeral dos Acredores na forma establecida pola lei (artigo 1063 do Código de Comercio), para os efectos de nomeamento de síndicos (artigo 1069 do citado texto) e de dar coñecemento, ós acredores que concorran, do balance e memoria presentados pola quebrada, así como a presentación, polo depositario, dun informe circunstanciado sobre o estado das dependencias da quebra e o xuízo que se poida formar sobre os seus resultados, achegando, no mesmo acto, unha nota das recadacións e gastos feitos ata aquel día (artigo 1067 do mesmo texto legal).</p>
<p>De acordo co establecido no artigo 1062 do mencionado código, acórdase sinalar para que teña lugar a realización da indicada xunta o vindeiro día catorce de abril de dous mil, ás dez horas, na sala de audiencia deste xulgado, significándolles ós acredores que deberán concorrer acreditando a súa personalidade mediante exhibición do DNI, se se trata do propio acredor interesado ou, se é o caso, provisto de poder notarial suficiente, cunha copia para que se una a estes autos, cando actúe en representación.</p>
<p>Para a citación dos acredores en paradoiro descoñecido publíquense edictos que se fixarán no taboleiro de anuncios deste xulgado, diario oficial desta Comunidade Autónoma e Boletín Oficial del Estado, despachos que se entregarán ó procurador da quebrada para que coide da súa xestación e cumprimento.</p>
<p>Cítese a entidade quebrada para a concorrencia á xunta xeral, por medio do seu procurador ó notificarlle-la presente resolución.</p>
<p>Contra esta resolución cabe recurso de reposición no prazo de tres días que se interporá por escrito perante este xulgado.</p>
<p>O que así se propón e asina, dou fe.</p>
<p>Conforme, a maxistrada-xuíza. O secretario».</p>
<p>E, para que sirva para o seu coñecemento xeral e para a súa citación ós acredores en paradoiro descoñecido, para a súa publicación no taboleiro de anuncios deste xulgado, diario oficial desta Comunidade Autónoma e Boletín Oficial del Estado, expido e asino este edicto en Vigo, catorce de febreiro de dous mil.</p>
<p>O secretario</p>
<p>Rubricado</p>

