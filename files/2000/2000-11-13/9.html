---
date: '2000-11-13'
id: 13A92
page: 15
number: 219
agency: 'CONSELLERÍA DE PESCA, MARISQUEO E ACUICULTURA'
section: III. OUTRAS DISPOSICIÓNS
title: >-
  Orde do 27 de outubro de 2000 pola que se regula a levanza informática do
  libro do rexistro de socios nas confrarías de pescadores de Galicia.
range: Orde
url: 'https://www.xunta.gal/dog/Publicados/2000/20001113/Anuncio13A92_gl.html'
---
<p>A implantación de sistemas integrados de xestión nas confrarías de pescadores de Galicia, que supuxo o desenvolvemento informatizado de práctica totalidade dos procedementos administrativos e contables das actividades que realizan os pósitos na súa actividade diaria, fai necesario que o libro de rexistro de socios que viña regulado pola Orde do 4-1-1999, poida ser levado baixo soporte informático, cunha serie de garantías que dote da máxima fiabilidade este novo libro, adecuando a nova realidade que lles toca vivir a estas corporacións ós novos sistemas e medios técnicos.</p>
<p>Por todo iso, considérase oportuno establece-la posibilidade de levar informaticamente un libro de rexistro de socios nas distintas confrarías de pescadores de Galicia.</p>
<p>Na súa virtude, esta consellería,</p>
<p>DISPÓN:</p>
<p>Artigo 1º</p>
<p>As confrarías de pescadores de Galicia poderán levar informaticamente un libro de rexistro dos seus socios, que deberá ser visado anualmente, numerado e dilixenciado a posteriori, polas distintas delegacións territoriais ou comarcais da Consellería de Pesca, Marisqueo e Acuicultura.</p>
<p>Artigo 2º</p>
<p>O dilixenciado do libro correspondente ó ano en curso realizarase no mes de febreiro do exercicio seguinte e, en todo caso, cando se celebren procesos electorais.</p>
<p>Artigo 3º</p>
<p>As listaxes informáticas deberán conter, para cada unha das seccións de traballadores e empresarios que establece a Orde do 4 de xaneiro de 1999 os seguintes datos:</p>
<p>-Número de orde ou número de socio.</p>
<p>-Data de solicitude.</p>
<p>-Data de alta.</p>
<p>-Identificación persoal na que conste nome, apelidos e DNI / CIF.</p>
<p>-Enderezo, localidade e teléfono.</p>
<p>-Clase de título administrativo habilitante.</p>
<p>-Data de baixa.</p>
<p>-Observacións.</p>
<p>Artigo 4º</p>
<p>Os socios inscribiranse no libro por orde de antigüidade, e a numeración deberá ser correlativa.</p>
<p>Artigo 5º</p>
<p>Como mínimo, e con ocasión de cada proceso electoral, renumerarase o censo como consecuencia das baixas regulamentarias que acontezan.</p>
<p>Disposición adicional</p>
<p>No non previsto na presente orde, será de aplicación a Orde do 4 de xaneiro de 1999 pola que se establece a obriga de levar un libro de rexistro de socios nas confrarías de pescadores de Galicia.</p>
<p>Disposición derradeira</p>
<p>A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 27 de outubro de 2000.</p>
<p>Amancio Landín Jaráiz</p>
<p>Conselleiro de Pesca, Marisqueo e Acuicultura</p>

