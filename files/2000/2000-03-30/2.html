---
date: '2000-03-30'
id: 745E
page: 4359
number: 63
agency: 'CONSELLERÍA DE CULTURA, COMUNICACIÓN SOCIAL E TURISMO'
section: III. OUTRAS DISPOSICIÓNS
title: >-
  Orde do 13 de marzo de 2000 pola que se convocan bolsas para estudio e
  investigación sobre materias turísticas.
range: Orde
url: 'https://www.xunta.gal/dog/Publicados/2000/20000330/Anuncio745E_gl.html'
---
<p>Debido á grande importancia que o sector turístico ten no desenvolvemento da nosa economía requírese que as administracións públicas dediquen recursos para xerar iniciativas con tendencia a mellorar cada día o sector, para así mante-la demanda existente e incrementala en todo o que sexa posible.</p>
<p>A Xunta de Galicia, a través da Consellería de Cultura, Comunicación Social e Turismo, está a adoptar unha serie de iniciativas para acada-los fins sinalados. Entre estas medidas está a de concederlles axudas, mediante a figura de bolsas, para a realización de estudios e investigacións sobre materias turísticas ós titulados superiores universitarios ou na de técnicos de empresas e actividades turísticas.</p>
<p>Por todo isto e dentro do marco do plan galego de investigación e desenvolvemento tecnolóxico-programa de conservación do patrimonio cultural e desenvolvemento turístico e seguindo o establecido sobre medidas de fomento no artigo 73 da Lei 9/1997, do 21 de agosto, de ordenación e promoción do turismo en Galicia, en concordancia co sinalado no artigo 74 da dita lei,</p>
<p>DISPOÑO:</p>
<p>Artigo 1º.-Obxecto.</p>
<p>O obxecto das bolsas convocadas é a realización polos beneficiarios de tarefas de estudio e inves</p>
<p>tigación relacionadas coa C. A. de Galicia, sobre unha das seguintes áreas:</p>
<p>A) Ordenación do territorio e desenvolvemento turístico.</p>
<p>B) Turismo e ambiente.</p>
<p>C) Diversificación da oferta e novos productos: turismo termal, turismo náutico, turismo cultural, turismo urbano, outros.</p>
<p>D) Planificación, xestión e comercialización turística. Financiamento de proxectos.</p>
<p>E) Turismo e novas tecnoloxías.</p>
<p>F) Calidade nos servicios e profesionalización do sector.</p>
<p>G) O turismo como sector económico xerador de emprego.</p>
<p>Artigo 2º.-Beneficiarios e natureza xurídica da relación.</p>
<p>Poderán ser beneficiarios destas bolsas, a título individual, os titulados superiores universitarios ou na materia de técnicos de empresas e actividades turísticas con posterioridade, en ámbolos dous casos, ó 1 de xaneiro de 1992.</p>
<p>A condición de beneficiario da bolsa obxecto desta convocatoria non xerará relación laboral ou contractual de ningún tipo coa Xunta de Galicia nin a inclusión na Seguridade Social.</p>
<p>Artigo 3º.-Determinacións orzamentarias e dotación das bolsas.</p>
<p>Para a concesión destas axudas destinarase ata un máximo de 10.000.000 de pesetas que se imputarán á aplicación orzamentaria 10.05.432A.480.0 dos orzamentos xerais correntes da Comunidade Autónoma de Galicia, sendo posible a concorrencia con calquera outra axuda, subvención, ingreso ou recurso co mesmo obxecto e finalidade, sempre e cando non se supere entre estas e a que é obxecto desta orde a cantidade de 2.000.000 de ptas.</p>
<p>A contía de cada bolsa oscilará entre setecentas mil (700.000) e un millón (1.000.000) de pesetas e determinarase en función da complexidade do traballo, o seu aspecto innovador e mailo interese dos seus obxectivos en relación ó desenvolvemento sostible do sector turístico.</p>
<p>Artigo 4º.-Solicitudes e documentación.</p>
<p>1. As persoas interesadas presentarán no rexistro da Dirección Xeral de Turismo, ou por calquera das formas previstas na Lei 30/1992, do 26 de novembro, de réxime xurídico das administracións públicas e do procedemento administrativo común, dentro dos vinte días hábiles seguintes ó da publicación desta orde no Diario Oficial de Galicia, a seguinte documentación:</p>
<p>a) Unha solicitude segundo o modelo do anexo I.</p>
<p>b) Fotocopia cotexada do DNI.</p>
<p>c) Currículum vitae cos documentos acreditativos e, en todo caso, a certificación académica completa na que se detallen as cualificacións obtidas na licenciatura ou na materia de técnico de empresas e actividades turísticas e as súas datas de obtención (orixinal ou fotocopia compulsada). Estes últimos deberán presentar, ademais, o título.</p>
<p>Os títulos obtidos no estranxeiro ou en centros non estatais deberán estar validados na data de finalización do prazo de presentación das solicitudes.</p>
<p>d) Memoria do traballo de investigación, avalada polo profesor-titor que se propón. Nela farase mención específica dos obxectivos, dos contidos básicos do traballo e das estratexias específicas de análise e indagación que se van utilizar. O tema do proxecto referirase a algún dos puntos do artigo 1º desta orde.</p>
<p>e) Declaración xurada das axudas de bolsas solicitadas ou concedidas polas administracións públicas, para o mesmo proxecto, indicando o período do seu disfrute.</p>
<p>2. Os solicitantes repararán, a requirimento da Dirección Xeral de Turismo, os defectos dos expedientes de solicitudes que se necesiten, segundo o sinalado no artigo 71.1º da Lei 30/1992, do 26 de novembro, modificado pola Lei 4/1999, do 13 de xaneiro, de réxime xurídico das administracións públicas e do procedemento administrativo común.</p>
<p>Artigo 5º.-Avaliación, selección e adxudicación.</p>
<p>1. A valoración das solicitudes presentadas, así como a proposta de selección e determinación da contía da axuda, será realizada por unha comisión integrada por tres funcionarios da Dirección Xeral de Turismo e dous da Secretaría Xeral de Investigación e Desenvolvemento. Actuará como presidente o subdirector xeral de Fomento e Cooperación e como secretaria a xefa do Servicio de Formación, Cooperación Institucional e Documentación, ámbolos dous da Dirección Xeral de Turismo.</p>
<p>2. A selección realizarase mediante a valoración dos méritos acreditados conforme o seguinte baremo:</p>
<p>a) Expediente académico: ata 2 puntos.</p>
<p>b) Coñecementos da lingua galega: ata 1 punto.</p>
<p>c) Outros méritos do currículum vitae: ata 3 puntos. Valorarase a formación ou experiencia en materias relacionadas co obxecto da convocatoria e do traballo proposto.</p>
<p>d) Memoria do traballo: ata 4 puntos.</p>
<p>A comisión poderá realizar unha entrevista cos aspirantes que acrediten máis de 6 puntos no anterior baremo. Versará sobre os seus méritos curriculares e a memoria e terá unha duración máxima de 15 minutos. En función do contido da entrevista, a comisión poderá aumenta-la puntuación asignada nun máximo do 25%.</p>
<p>3. Finalmente, a devandita comisión fará pública a relación de candidatos por orde de puntuación mediante a inserción de anuncios nos taboleiros da Dirección Xeral de Turismo e da Secretaría Xeral da consellería, e elevará a suá proposta ó conselleiro de Cultura, Comunicación Social e Turismo, para que resolva.</p>
<p>4. O conselleiro dictará resolución no prazo máximo de 3 meses contados a partir do día seguinte ó do remate de presentación de solicitudes, que será debidamente notificada a tódolos solicitantes. A dita resolución esgota a vía administrativa e contra ela poderá interpoñerse potestativamente recurso de reposición ante o mesmo órgano que a dictou ou ser impugnada directamente ante a xurisdicción contencioso-administrativa, de acordo co artigo 116 da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro.</p>
<p>Artigo 6º.-Aceptación da bolsa e pagamento.</p>
<p>1. Unha vez notificada a devandita resolución de concesión, os beneficiarios comunicarán á Dirección Xeral de Turismo a aceptación da bolsa, conforme o modelo recollido no anexo II desta orde, no prazo dos dez días seguintes ó da notificación. Así mesmo, enviarán certificación bancaria da conta onde deberá aboarse a bolsa.</p>
<p>2. No suposto de que, unha vez adxudicada, algún beneficiario non aceptara a bolsa no prazo arriba indicado, ou de que con posterioridade á aceptación xurdisen renuncias, o conselleiro de Cultura, Comunicación Social e Turismo, por proposta do director xeral de Turismo, poderalle adxudicar outra bolsa ó seguinte aspirante en puntuación ou ben incrementa-las cantidades concedidas, ata un máximo dun 20% sobre o importe da bolsa, a un ou varios beneficiarios para o desenvolvemento dos seus traballos.</p>
<p>3. A Dirección Xeral de Turismo, consonte o artigo 37.un) da Lei 7/1999, do 29 de decembro, de orzamentos xerais da Comunidade Autónoma de Galicia para o ano 2000, aboaralles ós beneficiarios un anticipo de pagamento do 30% das bolsas concedidas. A cantidade restante librarase cando os beneficiarios presenten os seus proxectos rematados, e estes sexan de conformidade da Dirección Xeral de Turismo.</p>
<p>Artigo 7º.-Obrigas dos bolseiros.</p>
<p>1. Os adxudicatarios asistirán á reunión que convoque o subdirector xeral de Fomento e Cooperación (ou poranse en contacto con el ou coa persoa en quen delegue) para dar algunhas indicacións xerais cara ó desenvolvemento dos proxectos.</p>
<p>2. Os bolseiros están obrigados a presenta-los seus traballos na Dirección Xeral de Turismo, coa conformidade do profesor-titor, por triplicado exemplar, en copia impresa e en soporte magnético ( débese</p>
<p>de especifica-lo formato) antes do 20 de outubro de 2000. O dito prazo poderá prorrogarse por 15 días naturais máis por petición do beneficiario e cando exista causa fundada para isto.</p>
<p>3. Ademais presentarán, xunto co traballo, unha declaración complementaria do conxunto das axudas solicitadas, tanto as aprobadas ou concedidas como as pendentes de resolución, para o mesmo proxecto, das distintas administracións públicas competentes ou calquera dos seus organismos, entes ou sociedades.</p>
<p>4. Os traballos realizados e os resultados obtidos da investigación, se é o caso, serán propiedade dos seus autores que, non obstante, quedan obrigados a transferilos á Dirección Xeral de Turismo para o seu uso. No suposto de facelos públicos, deberán facer consta-la referencia específica da axuda recibida da Consellería de Cultura, Comunicación Social e Turismo da Xunta de Galicia e enviar dous exemplares da correspondente publicación ó Servicio de Formación, Cooperación Institucional e Documentación da Dirección Xeral de Turismo.</p>
<p>5. Os bolseiros están obrigados a facilitar toda a información que lles sexa requirida pola Intervención Xeral da Comunidade Autónoma, o Tribunal de Contas e o Consello de Contas, no exercicio das súas funcións de fiscalización e control do destino da bolsa obxecto desta orde.</p>
<p>Artigo 8º.-Incidencias.</p>
<p>O director xeral de Turismo resolverá tódalas dúbidas e incidencias que poidan xurdir na aplicación desta convocatoria.</p>
<p>O incumprimento dos compromisos adquiridos conforme os termos do proxecto presentado e aceptado e mailo disposto nos artigos precedentes dará lugar á revogación da axuda concedida e, se é o caso, á reclamación das cantidades xa pagadas, de conformidade co disposto na lexislación vixente de aplicación. Así mesmo, toda alteración das condicións tidas en conta para a concesión da axuda obxecto desta orde e, en todo caso, a obtención concorrente de subvencións ou axudas outorgadas por outras administracións ou entes públicos ou privados, nacionais ou internacionais, poderá dar lugar á modificación da resolución de concesión.</p>
<p>Disposicións derradeiras</p>
<p>1. Facúltase o director xeral de Turismo para dictar cantas disposicións considere oportunas no desenvolvemento e interpretación desta orde.</p>
<p>2. A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 13 de marzo de 2000.</p>
<p>Jesús Pérez Varela</p>
<p>Conselleiro de Cultura, Comunicación Social</p>
<p>e Turismo</p>

