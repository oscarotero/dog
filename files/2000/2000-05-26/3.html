---
date: '2000-05-26'
id: A946
page: 8211
number: 102
agency: CONSELLERÍA DA PRESIDENCIA E ADMINISTRACIÓN PÚBLICA
section: III. OUTRAS DISPOSICIÓNS
title: >-
  Orde do 12 de maio de 2000 pola que se aproban as bases que rexerán o concurso
  público para a concesión de axudas para a realización de dous proxectos de
  investigación relativos ós centros de educación non universitaria de Galicia.
range: Orde
url: 'https://www.xunta.gal/dog/Publicados/2000/20000526/AnuncioA946_gl.html'
---
<p>O Plan Galego de Investigación e Desenvolvemento PGIDT 1999-2001, aprobado polo Consello da Xunta de Galicia na súa reunión do 18 de decembro de 1998, prevé a utilización de diferentes instrumentos para levar a cabo a execución dos seus programas. Ademais dos instrumentos ordinarios, considera outros máis específicos, con frecuencia de utilización esporádica e que responden ós obxectivos concretos de cada programa. Neste terreo encádrase a presente convocatoria e con ela, a Secretaría Xeral de Investigación e Desenvolvemento pretende, en coordinación coa Consellería de Educación e Ordenación Universitaria, a realización de proxectos de investigación relativos ós centros de educación non universitarios de Galicia, por parte de equipos de investigación integrados nunha institución pública</p>
<p>da Comunidade Autónoma, co fin de estimula-la investigación sectorial no ámbito educativo.</p>
<p>Polo que antecede, esta consellería</p>
<p>DISPÓN:</p>
<p>Artigo 1º</p>
<p>1. Convócase concurso público para a concesión de axudas para a realización de dous proxectos de investigación relativos ós centros de educación non universitaria de Galicia que tratarán sobre os seguintes temas:</p>
<p>Proxecto A: avaliación dos servicios de orientación, que considerará os seguintes obxectivos:</p>
<p>1. Obxectivo xeral:</p>
<p>a) Valora-lo funcionamento dos servicios de orientación internos e externos da Consellería de Educación e Ordenación Universitaria e determinar, de se-lo caso, posibles medidas de mellora.</p>
<p>2. Obxectivos específicos:</p>
<p>a) Avalia-lo cumprimento, por parte dos servicios de orientación, das funcións asignadas pola Administración autonómica da Comunidade Autónoma de Galicia, segundo o Real decreto 120/1998 (DOG do 27 de abril) e a Orde do 24 de xullo de 1999.</p>
<p>b) Coñece-la valoración que fan os colectivos implicados (directivos, docentes, alumnado, familias e orientadores) no proceso educativo en canto á función orientadora nos centros galegos.</p>
<p>c) Avalia-la disposición e utilización dos recursos que facilitan o desenvolvemento dos plans de orientación vixentes nos centros escolares galegos.</p>
<p>d) Concreta-los campos de actuación con vistas a intervencións globais e/ou puntuais que contribúan a mellora-lo funcionamento dos servicios de orientación.</p>
<p>Proxecto B: posibles causas da deficiente competencia comunicativa oral do alumnado no dominio de linguas estranxeiras, que considerará os seguintes obxectivos:</p>
<p>1. Obxectivo xeral:</p>
<p>Analizar qué factores académicos determinan, a pesar das innovacións curriculares introducidas pola implantación da LOXSE, que o alumnado de niveis non universitarios acaden unha insuficiente competencia comunicativa oral en lingua estranxeira e determinar en qué grao se poden tipificar e corrixir estes factores.</p>
<p>2. Obxectivos específicos:</p>
<p>a) Describi-la situación actual en Galicia respecto da insuficiencia na competencia oral en linguas estranxeiras percibida no alumnado dos niveis non universitarios.</p>
<p>b) Detectar e analiza-las necesidades do profesorado de linguas estranxeiras en relación co desenvolvemento da competencia comunicativa oral por parte do alumnado.</p>
<p>c) Analiza-los procesos de apropiación que segue o alumnado para o desenvolvemento da competencia</p>
<p>comunicativa oral e identificar, se é o caso, factores de regresión.</p>
<p>d) Delimitar e bosquexar un diagnóstico das principais causas que están provocando no alumnado unha desigual consecución da competencia comunicativa oral en linguas estranxeiras.</p>
<p>e) Realizar propostas concretas (formativas, organizativas, de política educativa, etc.) orientadas a aborda-la corrección das posibles causas determinantes desta situación educativa.</p>
<p>2. Para a concesión das axudas obxecto desta convocatoria destinaranse, como máximo, un total de doce millóns setecentas trinta mil pesetas (12.730.000 ptas., 76.509 euros) con cargo á aplicación orzamentaria 04.07.432A.740.0 dos orzamentos xerais da Comunidade Autónoma de Galicia para os anos 2000 e 2001 de acordo coa seguinte distribución:</p>
<table><tbody><tr><td></td></tr>
<tr><td>Ano 2000</td><td>Ano 2001</td><td>Total</td></tr>
<tr><td></td></tr>
</tbody></table>
<table><tbody><tr><td>Proxecto A</td><td>3.500.000 ptas.</td><td>2.730.000 ptas.</td><td>6.230.000 ptas.</td></tr>
<tr><td>21.035,4 euros</td><td>16.408 euros</td><td>37.443 euros</td></tr>
<tr><td></td></tr>
<tr><td>Proxecto B</td><td>3.000.000 ptas.</td><td>3.500.000 ptas.</td><td>6.500.000 ptas.</td></tr>
<tr><td>18.030,3 euros</td><td>21.035,4 euros</td><td>39.066 euros</td></tr>
<tr><td></td></tr></tbody></table>
<p>Non obstante, as cantidades antes fixadas para cada tipo de proxecto poderán ser obxecto de redistribución nos anos 2000 e 2001, sen modifica-lo importe máximo total de cada proxecto, de acordo coas peticións presentadas e tendo en conta as dispoñibilidades orzamentarias e sen excede-los límites establecidos no artigo 58.3º do Decreto lexislativo 1/1999, polo que se aproba o texto refundido da Lei de réxime financeiro e orzamentario de Galicia.</p>
<p>Artigo 2º</p>
<p>As solicitudes, no modelo oficial PXI-19, a carauta externa do cal se publica como anexo á presente orde e dispoñible en Internet nos enderezos: <a href="http://www.cesga.es/sxid e http://www.xunta.es/conselle/preside/sxid/index.htm co visto e prace do representante legal do correspondente organismo">http://www.cesga.es/sxid e http://www.xunta.es/conselle/preside/sxid/index.htm co visto e prace do representante legal do correspondente organismo</a>, asinadas por investigadores de centros públicos de investigación da Comunidade Autónoma, presentaranse no rexistro xeral da Consellería de Educación e Ordenación Universitaria, no da Secretaría Xeral de Investigación e Desenvolvemento ou por calquera das formas previstas no artigo 38 da Lei 4/1999, de modificación da Lei 30/1992, do 26 de novembro, de réxime xurídico das administracións públicas e do procedemento administrativo común. As solicitudes irán acompañadas da seguinte documentación:</p>
<p>-Composición do equipo que levará a cabo o correspondente estudio.</p>
<p>-Currículum vitae normalizado de cada un dos membros do equipo.</p>
<p>-O equipo investigador deberá dispoñer de tempo para a realización do proxecto solicitado; para tal efecto indicaranse os proxectos vixentes de que dis</p>
<p>poñen os seus membros, así como a data de finalización destes, utilizando para iso o impreso de declaración de financiamento vixente que figura no modelo de solicitude.</p>
<p>-Metodoloxía que se vai empregar e medios dos que dispón o equipo para a realización do traballo.</p>
<p>-Plan do traballo.</p>
<p>-Prazo de execución do traballo (o traballo deberá estar acabado antes do 30 de xuño de 2001).</p>
<p>-Declaración xurada do conxunto de tódalas solicitudes efectuadas ou concedidas, para o mesmo proxecto, das distintas administracións públicas competentes ou de calquera dos seus organismos, entes ou sociedades.</p>
<p>As solicitudes presentaranse desde o día seguinte ó da publicación da presente orde no DOG ata o 19 de xuño de 2000.</p>
<p>Non adaptarse ós termos da convocatoria será causa de desestimación da solicitude presentada.</p>
<p>Artigo 3º</p>
<p>Por parte dos servicios da Secretaría Xeral de Investigación e Desenvolvemento comprobarase que tódalas solicitudes reúnen os requisitos establecidos na presente orde e no caso de que a solicitude non estivera convenientemente cuberta ou acompañada da correspondente documentación, o solicitante será requirido para que, no prazo máximo de dez días, emende a falta e engada os documentos preceptivos, con indicación de que, de non facelo, será considerado desistido da súa petición e procederase, logo de resolución, ó arquivo desta de acordo co disposto no artigo 71.1º da Lei 4/1999, do 13 de xaneiro, de modificación da Lei 30/1992, do 26 de novembro, de réxime xurídico das administracións públicas e de procedemento administrativo común.</p>
<p>Artigo 4º</p>
<p>A selección dos beneficiarios das axudas, logo da súa valoración por expertos, será realizada por unha comisión constituída por cinco membros dos que tres serán designados pola Secretaría Xeral de Investigación e Desenvolvemento (un deles actuará como presidente e outro como secretario) e os outros dous designados pola Dirección Xeral de Ordenación Educativa e Formación Profesional da Consellería de Educación e Ordenación Universitaria. A comisión elevará a proposta de resolución á Secretaría Xeral de Investigación e Desenvolvemento para que resolva.</p>
<p>A comisión terá en conta os seguintes criterios:</p>
<p>-O informe técnico elaborado polos expertos.</p>
<p>-A valoración dos resultados obtidos polos investigadores que formen o equipo en proxectos realizados anteriormente.</p>
<p>-Os medios de que dispón o equipo.</p>
<p>-O plan de traballo.</p>
<p>Artigo 5º</p>
<p>O libramento da axuda realizarase a través do correspondente organismo, logo da presentación das correspondentes certificacións de gasto e de acordo coa normativa vixente. Poderán efectuarse anticipos ou pagamentos parciais segundo o establecido no artigo 37 da Lei 7/1999, do 29 de decembro, de orzamentos xerais da Comunidade Autónoma de Galicia para 2000.</p>
<p>Así mesmo, antes do derradeiro pagamento, o peticionario presentará unha declaración complementaria do conxunto das axudas solicitadas, tanto as aprobadas ou concedidas como as pendentes de resolución, para o mesmo fin, das distintas administracións públicas competentes ou calquera dos seus organismos, entes ou sociedades.</p>
<p>Os beneficiarios quedan obrigados a facilitar toda a información que lles sexa requirida pola Intervención Xeral da Comunidade Autónoma e o Consello de Contas, no exercicio das súas funcións de fiscalización e control do destino das axudas.</p>
<p>Ó finaliza-lo proxecto, os beneficiarios das axudas deberán presenta-lo informe final no que se resuma a totalidade do traballo realizado.</p>
<p>O incumprimento dos compromisos adquiridos de acordo cos termos do proxecto presentado e coas bases da presente convocatoria dará lugar á revogación da axuda concedida e á reclamación das cantidades xa pagadas, de conformidade co disposto no artigo 78.9º do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia, na súa redacción establecida na Lei 8/1999, do 30 de decembro, de medidas fiscais e orzamentarias e da función pública e actuación administrativa.</p>
<p>Artigo 6º</p>
<p>A convocatoria, as súas bases e todos cantos actos administrativos se deriven dela, poderán ser impugnados polos interesados nos casos e na forma establecidos na Lei 4/1999, de modificación da Lei 30/1992, de réxime xurídico das administracións públicas e do procedemento administrativo común.</p>
<p>Artigo 7º</p>
<p>Para os efectos establecidos no artigo 42 da Lei 4/1999, o prazo máximo para resolve-las solicitudes correspondentes ás accións especificadas nesta orde será de seis meses, contados a partir da data de publicación da presente convocatoria. No caso de non caer resolución dentro do mencionado prazo, entenderanse desestimadas as solicitudes formuladas.</p>
<p>Santiago de Compostela, 12 de maio de 2000.</p>
<p>Jaime Pita Varela</p>
<p>Conselleiro da Presidencia</p>
<p>e Administración Pública</p>

