---
date: '2000-10-19'
id: 1275A
page: 14
number: 203
agency: 'CONSELLERÍA DE AGRICULTURA, GANDERÍA E POLÍTICA AGROALIMENTARIA'
section: I. DISPOSICIÓNS XERAIS
title: >-
  Decreto 247/2000, do 29 de setembro, polo que se aproba o Regulamento de
  capacitación agraria.
range: Decreto
url: 'https://www.xunta.gal/dog/Publicados/2000/20001019/Anuncio1275A_gl.html'
---
<p>A achega do sector agrario á actividade económica e á dinámica social en Galicia é dunha magnitude e importancia que transcende o feito sectorial para afectar a toda a sociedade, polo que é preciso atende-las súas demandas sociais, en canto á mellora das condicións de traballo, sobre todo nunha época de profundas transformacións na estructura da agricultura.</p>
<p>Estas melloras das condicións de traballo supoñen, ademais dun comportamento empresarial axeitado, a modernización das explotacións agrarias, a incorporación de novas técnicas e métodos e unha revisión e mellora da formación profesional, tanto dos agricultores en activo como das novas xeracións que desexen incorporarse ó sector, co obxecto de poder desempeña-lo traballo coa autonomía e a capacidade técnica precisas.</p>
<p>Para dar resposta satisfactora ás necesidades do sector atopámonos coas ensinanzas de capacitación agraria, orientadas basicamente á actualización permanente do agricultor e á incorporación de mozos á empresa agraria que, de acordo co R.D. 3318/1982, do 24 de xullo, de traspaso de funcións e servicios en materia de agricultura e gandería, ten asumidas a Consellería de Agricultura, Gandería e Política Agroalimentaria.</p>
<p>A profusión da normativa existente e a complexidade das ensinanzas agrarias fan necesaria non só a coordinación coas administracións públicas competentes na materia e entre os propios centros formativos desta Comunidade Autónoma, que actuarán no marco das competencias transferidas polo citado decreto, senón tamén a súa revisión, co fin de facilita-la normal aplicación da devandita normativa ás unidades que realizan actividades en materia de formación e capacitación agraria no sector.</p>
<p>Na súa virtude, en uso das atribucións que me confire a Lei 1/1983, do 23 de febreiro, reguladora da Xunta e do seu presidente, por proposta do conselleiro de Agricultura, Gandería e Política Agroalimentaria e logo de trala deliberación do Consello da Xunta de Galicia na súa reunión do día vintenove de setembro de dous mil,</p>
<p>DISPOÑO:</p>
<p>Artigo 1º.-Obxecto e ámbito de aplicación.</p>
<p>O obxecto deste decreto é a regulación, para todo o territorio da Comunidade Autónoma, da capaci-</p>
<p>tación dos profesionais da agricultura e mozos, que teñan cumpridos os dezaoito anos e non cheguen ós corenta, que queiran incorporarse ás explotacións e que os cualifique para o exercicio da actividade agraria, entendida esta como un proceso de formación agraria que se estende ó longo da vida profesional do agricultor.</p>
<p>Artigo 2º.-Fins.</p>
<p>Considéranse fins específicos das ensinanzas reguladas por este decreto:</p>
<p>a) Proporcionarlles e facilitarlles ós profesionais da agricultura a formación suficiente que lles permita o coñecemento de métodos, tecnoloxías e cambios de actitude, necesaria para a desexable evolución e modernización do sector.</p>
<p>b) Proporcionarlles ós mozos a formación suficiente que lles permita acceder a outros niveis de educación ou ó desenvolvemento da actividade profesional para a que se formaron, fóra da súa explotación e co grao de autonomía que ela lles proporcione.</p>
<p>c) Capacita-los mozos no exercicio da profesión de agricultores, de forma que lles permita tomar unha decisión consciente sobre o seu futuro profesional e poidan afronta-la súa incorporación á empresa agraria coa garantía e a adecuada cualificación.</p>
<p>Artigo 3º.-Destinatarios.</p>
<p>Poderán participar nas ensinanzas que se regulan neste decreto:</p>
<p>a) Os titulares e colaboradores de explotacións agrarias.</p>
<p>b) Os traballadores agrícolas por conta allea e os dirixentes e socios de asociacións e sociedades agrarias con personalidade xurídica.</p>
<p>c) Os mozos que desexen incorporarse ó sector como agricultores autónomos ou continua-la súa formación nas ensinanzas agrarias.</p>
<p>Para o acceso ás actividades formativas organizadas ou financiadas polas distintas administracións públicas, co obxecto de mellora-la cualificación profesional dos agricultores, terán preferencia os titulares de explotacións prioritarias, entendéndose estas segundo o disposto na Lei 19/1995, do 4 de xullo, de modernización das explotacións agrarias.</p>
<p>Artigo 4º.-Obxectivos específicos.</p>
<p>Os obxectivos das ensinanzas reguladas por este decreto oriéntanse á consecución das seguintes finalidades:</p>
<p>a) Á adquisición e ó desenvolvemento de aptitudes básicas para o exercicio da profesión agraria.</p>
<p>b) Ó dominio da especialidade técnico-profesional cursada en tódolos seus contidos teóricos e prácticos.</p>
<p>c) Ó coñecemento do contorno físico, económico e sociocomunitario do sector e ó desenvolvemento de actitudes favorables cara ás novas tecnoloxías, á formación cultural e á súa integración social no medio agrario.</p>
<p>d) A logra-la capacitación profesional suficiente para o exercicio da actividade agraria.</p>
<p>Artigo 5º.-Ensinanzas de capacitación agraria.</p>
<p>1. Para os efectos da consecución dos obxectivos previstos no artigo anterior, as ensinanzas que se impartirán serán as seguintes:</p>
<p>a) Ensinanzas de capataces agrícolas nas súas especialidades de:</p>
<p>-Xefe de explotación agropecuaria.</p>
<p>-Horticultura.</p>
<p>-Gandería.</p>
<p>-Forestal.</p>
<p>A duración destas ensinanzas variará, segundo as especialidades, de mil a dúas mil horas lectivas.</p>
<p>b) Ensinanza de formación básica agraria.</p>
<p>Dirixida ós fillos de agricultores e asalariados do sector que, esgotada a idade de escolarización obrigatoria, non superaron a etapa formativa; o seu destino profesional vai estar ligado ó sector agrario.</p>
<p>A duración lectiva deste tipo de ensinanzas virá imposta polos contidos dos programas que se van desenvolver, e estes elaboraranse en función dos coñecementos iniciais dos alumnos no seu nivel de partida e os obxectivos que hai que conseguir.</p>
<p>c) Esinanzas para a incorporación á empresa agraria.</p>
<p>Dirixidas a mozos co obxectivo de capacitalos e facilitarlles a súa incorporación ás empresas agrarias. A súa duración mínima establécese en duascentas horas lectivas, revisables en función dos contidos da acción.</p>
<p>d) Ensinanzas de actualización e perfeccionamento profesional.</p>
<p>Dirixidas a agricultores en activo ou asalariados agrarios, para que poidan actualiza-los seus coñecementos en novas tecnoloxías, asumir cambios nas orientacións productivas das explotacións e emprender outras actividades orientadas á modernización do sector.</p>
<p>A súa duración poderá variar de acordo cos contidos, fixándose nun mínimo de trinta horas por acción.</p>
<p>e) Actividades de experimentación, ensaio e transferencia tecnolóxica.</p>
<p>Son aquelas que teñen por obxecto a comprobación e demostración de resultados para realiza-la transferencia de tecnoloxía desde os centros de investigación e desenvolvemento ós agricultores, último elo nos que recae a responsabilidade de incorpo</p>
<p>ra-las novas tecnoloxías ós procesos de producción e, se é o caso, ós de transformación e comercialización dos productos obtidos nas súas explotacións.</p>
<p>A duración destas ensinanzas estará en función do tipo de actividade que se vai desenvolver.</p>
<p>f) Actividades formativas dirixidas á actualización de técnicos agrarios nas tarefas de divulgación, transferencia tecnolóxica e xestión de empresas agrarias.</p>
<p>A duración destas actividades formativas estará en función do tipo de acción que se vai desenvolver.</p>
<p>g) Actividades formativas para a cualificación en profesións específicas necesarias para o cumprimento da normativa comunitaria vixente en materia de modernización de explotacións agrarias.</p>
<p>A duración para cada unha destas actividades será, como mínimo, a fixada pola normativa comunitaria ó respecto.</p>
<p>2. O contido, a duración concreta, os programas, o profesorado e as demais cuestións relativas ás ensinanzas de capacitación agraria serán regulados en cada caso pola consellería competente en materia de agricultura.</p>
<p>3. A consellería competente en materia de agricultura poderá amplia-las especialidades correspondentes ás ensinanzas de capataces agrícolas a todas aquelas contidas nas ordes do Ministerio de Agricultura do 23 de abril de 1971 e do 10 de novembro de 1972, baixo as condicións contidas no R.D. 3318/1982, do 24 de xullo, de traspaso de funcións e servicios do Estado á Comunidade Autónoma en materia de agricultura.</p>
<p>Artigo 6º.-Centros de ensino.</p>
<p>1. Os centros oficiais de capacitación agraria da Consellería de Agricultura, Gandería e Política Agroalimentaria, ou da competente en cada momento en materia de agricultura, poderán impartir, de conformidade co disposto na normativa vixente, ensinanzas de capacitación agraria.</p>
<p>2. Os centros de capacitación utilizarán as explotacións agrarias, gando e maquinaria de que dispoñen, como recurso didáctico e banco de prácticas para que os participantes nas ensinanzas alcancen nelas o grao de destreza necesario para o desempeño do seu traballo con plena autonomía.</p>
<p>3. As unidades de extensión agraria das oficinas agrarias comarcais impartirán ensinanzas de capacitación agraria orientadas á capacitación, ó perfeccionamento e á formación continua dos mozos, agricultores e participantes en actividades dirixidas ó desenvolvemento rural e á mellora do ambiente natural das súas respectivas comarcas.</p>
<p>Artigo 7º.-Profesorado.</p>
<p>Os integrantes das escalas de profesores de capacitación agraria e monitores de extensión agraria, así como os integrantes das escalas correspondentes ás especialidades agrarias dentro dos corpos facul</p>
<p>tativos superior e de grao medio da Xunta de Galicia, serán os encargados de imparti-los programas establecidos nos centros de capacitación e as unidades de extensión agraria das oficinas agrarias comarcais para as ensinanzas de capacitación agraria.</p>
<p>En supostos debidamente xustificados, respecto ás ensinanzas, poderase utilizar expertos de acreditado prestixio, alleos ás anteditas escalas.</p>
<p>Artigo 8º.-Programas.</p>
<p>Os programas correspondentes ás ensinanzas recollidas no artigo 5º serán aprobados pola consellería competente en materia de agricultura, por proposta da dirección xeral responsable da formación agraria que xustificará a súa necesidade e proporá o conxunto de contidos teórico-prácticos correspondentes a cada acción formativa.</p>
<p>Artigo 9º.-Títulos e certificacións.</p>
<p>As ensinanzas reguladas neste decreto poderán culminar:</p>
<p>a) Coa expedición do diploma correspondente á formación de capataces nas súas distintas especialidades.</p>
<p>b) Coa expedición dun certificado polo propio centro.</p>
<p>c) Coa expedición dun certificado pola consellería competente en materia de agricultura que acredite a capacitación profesional agraria suficiente, válido no ámbito da Comunidade Autónoma para os efectos de acceder á concesión de axudas públicas para o financiamento dos proxectos de mellora de explotacións ou/e para a primeira instalación de mozos, segundo se recolle no artigo 4º 2b do R.D. 204/1996.</p>
<p>d) Coa expedición por parte da consellería competente en materia de agricultura do carné que acredite a capacitación profesional requirida en cada caso.</p>
<p>Artigo 10º.-Financiamento das ensinanzas.</p>
<p>1. As ensinanzas reguladas neste decreto impartidas nos centros de capacitación agraria da Consellería de Agricultura, Gandería e Política Agroalimentaria ou da competente en cada momento en materia de agricultura serán gratuítas, habilitándose anualmente para o efecto as correspondentes partidas orzamentarias.</p>
<p>2. Poderanse establecer axudas con carácter anual para facilita-la participación en cursos de formación de capacitación agraria, seminarios e estadías de formación de aprendizaxe agraria, que poderán consistir en:</p>
<p>a) Bolsas ós asistentes a cursos e estadías de formación para dirixentes traballadores e socios de agrupacións e cooperativas de agricultores, para a mellora da súa organización societaria e eficacia empresarial agraria.</p>
<p>b) Bolsas a titulares de explotacións, colaboradores familiares e traballadores agrícolas por conta allea,</p>
<p>para cursos de formación e perfeccionamento profesional agrario.</p>
<p>c) Bolsas para asistencia a cursos orientados á primeira instalación de mozos agricultores.</p>
<p>3. A contía correspondente ás axudas que se convoquen será fixada pola consellería competente en materia de agricultura anualmente, en función das dispoñibilidades orzamentarias e o seu obxectivo será cubri-los gastos orixinados na preparación e o desenvolvemento dos cursos.</p>
<p>Artigo 11º.-Convenios.</p>
<p>1. A consellería competente en materia de agricultura poderá adoptar convenios con entidades públicas ou privadas que presten servicio en materia de formación e capacitación dos agricultores e as súas familias, sempre que dispoñan dos medios adecuados para realiza-lo labor dunha maneira estable e que os programas de ensino se axusten ó establecido neste decreto e normativa que os regule. Tamén se establecerán convenios de colaboración con aquelas entidades públicas ou privadas na que o fin sexa a transferencia de tecnoloxía ó sector agrario.</p>
<p>2. Para tal fin crearase na consellería competente en materia de agricultura o rexistro de entidades colaboradoras en materia de capacitación agraria e transferencia tecnolóxica, dependente da dirección xeral responsable da formación agraria.</p>
<p>Artigo 12º.-Entidades colaboradoras.</p>
<p>1. Para o recoñecemento como entidade colaboradora requirirase previamente a solicitude á consellería competente en materia de agricultura, xuntándolle a esta unha memoria na que se sinale as ensinanzas que se van impartir, instalacións, medios didácticos e profesorado do que se dispón para o desenvolvemento da acción, co fin de valorar e resolve-la dita solicitude.</p>
<p>2. A homologación dos cursos impartidos polas entidades colaboradoras realizaraa a consellería competente en materia de agricultura sempre que previamente as ditas entidades fosen autorizadas para impartilos. Para consegui-la devandita autorización, ó comezo de cada ano académico a entidade presentará a relación dos cursos que se van impartir, cos programas, horarios, cualificación do profesorado e todos aqueles datos que lle sexan solicitados para poder valorar e garantir que os cursos que se van impartir se axustarán ó establecido neste decreto.</p>
<p>Disposición adicional</p>
<p>Única.</p>
<p>1. As ensinanzas profesionais específicas, competencia da Consellería de Educación e Ordenación Universitaria, tamén se integrarán dentro das ensinanzas de contido agrario necesarias para acada-los obxectivos previstos neste decreto, podendo ser impartidas nos centros oficiais de capacitación agra-</p>
<p>ria da consellería competente en materia de agricultura polo profesorado previsto no artigo 7º, logo de autorización outorgada pola Consellería de Educación e Ordenación Universitaria, quen autorizará os programas correspondentes ás devanditas ensinanzas.</p>
<p>2. As ensinanzas profesionais específicas culminarán coa expedición do título correspondente expedido pola Consellería de Educación e Ordenación Universitaria, de conformidade coa normativa vixente.</p>
<p>3. As ensinanzas profesionais de formación ocupacional e de formación continua referentes ó sector agroalimentario consideraranse cualificantes para o exercicio da actividade agraria cos efectos previstos neste decreto.</p>
<p>4. Poderán establecerse bolsas para mozos que asistan a cursos específicos de capacitación profesional agraria, fixándose a súa contía con criterios análogos ós establecidos na convocatoria do réxime xeral de axudas ó estudio.</p>
<p>Disposicións derradeiras</p>
<p>Primeira.-Autorízase o conselleiro de Agricultura, Gandería e Política Agroalimentaria para dictar cantas disposicións e normas considere necesarias para o desenvolvemento deste decreto.</p>
<p>Segunda.-Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, vintenove de setembro de dous mil.</p>
<p>Manuel Fraga Iribarne</p>
<p>Presidente</p>
<p>Cástor Gago Álvarez</p>
<p>Conselleiro de Agricultura, Gandería e Política</p>
<p>Agroalimentaria</p>

