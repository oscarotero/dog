---
date: '2000-11-09'
id: '138E2'
page: 15
number: 217
agency: INSTITUTO GALEGO DE PROMOCIÓN ECONÓMICA
section: VI. ANUNCIOS
title: >-
  Resolución do 3 de novembro de 2000 pola que se lle dá publicidade ó acordo do
  Consello de Dirección do Instituto Galego de Promoción Económica que aproba a
  modificación das bases para a xestión económico-financeira do Igape.
range: Resolución
url: 'https://www.xunta.gal/dog/Publicados/2000/20001109/Anuncio138E2_gl.html'
---
<p>O Consello de Dirección do Instituto Galego de Promoción Económica, Igape, na súa reunión do día 30 de marzo de 2000, aprobou as bases para a xestión económico-financeira do instituto, feitas públicas mediante Resolución do 11 de abril de 2000 (DOG nº 81, do 27 de abril).</p>
<p>A salvagarda do equilibrio entre os principios de xerarquía e eficiencia na tramitación dos expedientes xustifican reserva-la función do Consello de Dirección á toma de razón daqueles expedientes de subvencións a fondo perdido cun investimento subvencionable superior ós 500 millóns de pesetas, quedando nestes casos delegada a facultade de resolver tódolos expedientes no presidente do Igape.</p>
<p>Na súa virtude e de conformidade coas facultades que teño conferidas,</p>
<p>RESOLVO:</p>
<p>Único.-Publica-la modificación das bases para a xestión económico-financeira do Instituto Galego de Promoción Económica, Igape, acordada polo Consello de Dirección do Instituto na súa reunión de data 3 de novembro de 2000, as cales figuran como anexo I á presente resolución.</p>
<p>Santiago de Compostela, 3 de novembro de 2000.</p>
<p>Margarita Rodríguez Rama</p>
<p>Directora xeral do Instituto Galego de Promoción</p>
<p>Económica</p>
<p>ANEXO I</p>
<p>Modificación das bases de xestión económico-financeira do Igape aprobadas mediante acordo do 30 de marzo de 2000.</p>
<p>Primeiro.-Modifícanse os puntos 1 e 2 da letra b) Órganos competentes, do punto III Xestión económica da actividade do Igape, da base 4ª Procedementos de xestión, que pasarán a te-la seguinte redacción:</p>
<p>«1) O Consello de Dirección do Igape, sen prexuízo das facultades establecidas no artigo 9 da Lei 5/1992, do 10 de xuño,</p>
<p>a) Terá que ser informado logo da resolución de concesión das subvencións e axudas a fondo perdido cun volume de investimento subvencionable superior a 500 millóns de pesetas.</p>
<p>b) Resérvase a competencia para resolve-los procedementos de concesión e incumprimento das subvencións ó tipo de xuro cun volume máximo de préstamo subsidiable superior a 500 millóns de pesetas.</p>
<p>2) Acórdanse delegacións específicas de competencias, respecto dos órganos e materias que se detallan:</p>
<p>2.1.) No presidente do Igape:</p>
<p>-Acorda-la contratación de persoal de alta dirección.</p>
<p>-Resolve-los procedementos de concesión de subvencións e axudas, agás aquelas especificamente delegadas no director xeral, e cos seguintes límites cuantitativos:</p>
<p>-Subvención ó tipo de xuro: ata un volume máximo de préstamo subsidiable de 500 millóns de pesetas.</p>
<p>-Resolve-los procedementos de incumprimento incoados con respecto a subvencións e axudas das que as facultades de concesión están atribuídas ó presidente do Igape.</p>
<p>-Acordar e formalizar convenios de colaboración con outras entidades públicas ou privadas para o mellor cumprimento dos obxectivos do Igape, sen prexuízo de que o Consello de Dirección do Igape poida autorizar específicamente o director xeral para a suscrición de convenios concretos.</p>
<p>-Acorda-la contratación de obras que impliquen a construcción de bens inmobles ou a realización de traballos que modifiquen a forma ou substancia do terreo ou subsolo, así como a celebración de todo tipo de negocios xurídicos de disposición sobre bens inmobles».</p>

