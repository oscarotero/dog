---
date: '2000-06-06'
id: B362
page: 8668
number: 109
agency: CONSELLERÍA DE INDUSTRIA E COMERCIO
section: III. OUTRAS DISPOSICIÓNS
title: >-
  Orde do 25 de maio de 2000 pola que se convoca e regula o réxime de concesión
  de axudas para a habilitación e mellora de infraestructuras nos parques
  empresariais recintos de localización preferente de empresas na Comunidade
  Autónoma de Galicia.
range: Orde
url: 'https://www.xunta.gal/dog/Publicados/2000/20000606/AnuncioB362_gl.html'
---
<p>Os parques empresariais e as infraestructuras de solo empresarial creadas hai anos e cun alto nivel de ocupación de empresas van tendo, como consecuencia do tempo transcorrido, determinadas carencias infraestructurais e novas necesidades en materia de comunicación, enerxéticas ou de adecuación ás esixencias de normativas actuais e de servicios comúns de carácter xeral que lles permita unha actualización permanente fronte ós seus competidores.</p>
<p>A necesidade de renovación destas infraestructuras, para evita-la súa obsolescencia, ou de habilitación doutras novas non previstas na súa orixe, e co obxecto de motiva-lo esforzo común de constante mellora competitiva de oferta de solo empresarial, como elemento dinamizador da economía e do emprego local, dentro das competencias en materia de fomento empresarial que lle son propias á Comunidade Autónoma, a Consellería de Industria e Comercio estima oportuno establecer medidas de apoio a actividade económica a través de proxectos investidores en materia de infraestructuras de instalacións e de servicios ás empresas.</p>
<p>O contido desta orde de axudas axústase ó establecido polo acordo do Consello da Xunta de Galicia do 14 de abril de 2000, segundo o cal: «En tanto non recaia a decisión da Comisión Europea de compatibilidade coa normativa comunitaria e non entre en vigor a nova disposición normativa, manterase a actividade de fomento autonómica axustándose ás directrices, tanto horizontais como sectoriais, dictadas pola comisión, así como, se é o caso, os límites de intensidade autorizados a Galicia no mapa Rexio</p>
<p>nal de Axudas de España para o período 2000-2006».</p>
<p>Na súa virtude, e no uso das facultades que me foron concedidas,</p>
<p>DISPOÑO:</p>
<p>Capítulo I</p>
<p>Habilitación de infraestructuras e servicios</p>
<p>Artigo 1º.-Obxecto da axuda.</p>
<p>O obxecto da axuda é a mellora dos servicios e o acondicionamento de infraestructuras existentes ou de nova incorporación co fin de que as empresas radicadas nos parques empresariais poidan dispoñer condicións máis competitivas para desenvolve-la súa actividade económica.</p>
<p>Artigo 2º.-Beneficiarios.</p>
<p>Os beneficiarios das axudas serán os concellos que realicen investimentos, de acordo co obxecto desta orde, nos parques empresariais radicados no seu termo municipal antes do 1 de xaneiro de 1995 e cun nivel de ocupación alomenos do 25% das parcelas dispoñibles.</p>
<p>Artigo 3º.-Actuacións subvencionables.</p>
<p>Serán subvencionables:</p>
<p>A) A elaboración ou execución de estudios e proxectos de investimentos para a incorporación de novos servicios e a actualización e mellora das infraestructuras existentes en materia de comunicación, subministracións enerxéticas, iluminación, saneamento e reparación de vías.</p>
<p>B) A realización de instalacións centralizadas de producción de calor ou electricidade, sempre e cando se cumpran os requisitos establecidos no Real decreto 2818/1998, do 23 de decembro, sobre producción de enerxía eléctrica por instalacións abastecidas por recursos ou fontes de enerxía renovables, residuos e coxeración.</p>
<p>C) A dotación de infraestructuras de servicios avanzados que poidan ser prestados con carácter horizontal e que supoñan unha mellora en materia de xestión, seguridade, formación.</p>
<p>Artigo 4º.-Contía de axuda.</p>
<p>Estas axudas financiaranse con cargo á partida 08.02.661-C.760.0 «Actuacións en materia de infraestructuras en polígonos industriais» dos orzamentos xerais da Comunidade Autónoma galega para o ano 2000, cun crédito de 229.420.180 ptas.</p>
<p>Con cargo á devandita aplicación a contía máxima da subvención neta equivalente poderá acadar:</p>
<p>Ata o 100% do custo de elaboración dos estudios ou proxectos técnicos.</p>
<p>Ata o 40% do investimento incentivable na execución, de proxectos de mellora ou acondicionamento de infraestructuras e servicios.</p>
<p>Artigo 5º.-Solicitudes de concesión de axudas.</p>
<p>As solicitudes axustaranse ó modelo que figura no anexo e deberán presentarse por triplicado exemplar, xunto cos seguintes documentos:</p>
<p>-Anexo I debidamente cuberto.</p>
<p>-Memoria técnica xustificativa da actuación que se vai desenvolver de conformidade coa presente orde e prazo de execución, que levará como anexo unha relación de empresas situadas no parque empresarial, co correspondente número do Rexistro de Establecementos Industriais.</p>
<p>-Orzamento detallado por capítulos e conceptos das actuacións.</p>
<p>-No caso de execución de obras, proxecto asinado por técnico facultado e visado polo colexio oficial correspondente.</p>
<p>-Informe urbanístico emitido polo concello no que se indique que a actuación para a que se solicita subvención é conforme coa legalidade urbanística vixente no concello ou, se é o caso, que o investimento non precisa licencia municipal.</p>
<p>-Titularidade das infraestructuras do proxecto ou autorización expresa das actuacións no caso de que o solicitante non sexa o titular.</p>
<p>-Declaración doutras axudas solicitadas.</p>
<p>-No caso de instalacións centralizadas de producción de calor ou electricidade acompañará convenio específico do concello coas empresas implicadas na xeración de enerxía residuais.</p>
<p>Capítulo II</p>
<p>Abastecemento de gas natural</p>
<p>Artigo 6º.-Obxecto da axuda.</p>
<p>O obxecto da axuda é a incorporación ós parques empresariais da subministración de gas natural a fin de que as empresas radicadas neles poidan dispoñer da oferta desta nova forma enerxética para as súas actividades.</p>
<p>Artigo 7º.-Beneficiarios.</p>
<p>Os beneficiarios das axudas serán as empresas subministradoras que asinen un convenio específico cos concellos afectados e que realicen investimentos de acordo co obxecto desta orde.</p>
<p>Segundo o acordo adoptado polo Consello da Xunta de Galicia na súa reunión do día 18-2-1999, cando as consellerías, organismos autónomos, sociedades públicas e demais entidades dependentes da Comunidade Autónoma, destinadas a promove-lo investimento privado en activos fixos productivos, ademais dos requisitos que se esixen na convocatoria, só poderá adquirirse a condición de beneficiario:</p>
<p>a) Cando alomenos o 35% do cadro de persoal da empresa solicitante da axuda teña contratos por tempo indefinido.</p>
<p>b) Cando as empresas teñan menos de 10 traballadores a porcentaxe de estabilidade mínima laboral esixida reducirase ó 33%.</p>
<p>c) Para as empresas de nova creación bastará o compromiso de acadar como mínimo o 35% de estabilidade laboral ó remate do prazo que se conceda para tal efecto.</p>
<p>d) As empresas xa existentes deberán comprometerse, igualmente, a acada-la mesma porcentaxe mínima de estabilidade laboral respecto das novas contratacións que, se é o caso, deriven do proxecto de investimento que subvencione.</p>
<p>O cumprimento dos requisitos sinalados anteriormente para ser beneficiario de axudas públicas non se esixirá nos seguintes casos:</p>
<p>1. En relación ós centros de traballo radicados fóra da Comunidade Autónoma de Galicia.</p>
<p>2. Cando as subvencións sexan inferiores a 10 millóns por proxecto de investimento.</p>
<p>3. Nin outras formas de axudas públicas como garantías, participación en capital social, préstamos directos participativos ou outras formas asimiladas.</p>
<p>Artigo 8º.-Actuacións subvencionables.</p>
<p>Serán subvencionables:</p>
<p>Conexión de gas natural para abastecemento ós parques empresariais cun previsible baixo nivel de demanda e que supoñan un percorrido non superior a 5 km desde un ramal próximo de subministración a 16 bares de presión, que non requira o establecemento dunha estación reguladora.</p>
<p>Artigo 9º.-Contía de axuda.</p>
<p>Estas axudas financiaranse con cargo á partida 08.02.631-A.770.0 «Segunda fase de gasificación» dos orzamentos xerais da Comunidade Autónoma galega para o ano 2000, cun crédito de 30.000.000 de ptas. destinado para esta orde.</p>
<p>Con cargo á devandita aplicación a contía máxima da subvención neta equivalente poderá acadar:</p>
<p>Ata o 30% das conexións de gas natural ós parques empresariais.</p>
<p>Artigo 10º.-Solicitudes de concesión de axudas.</p>
<p>As solicitudes axustaranse ó modelo que figura no anexo e deberán presentarse por triplicado exemplar, xunto cos seguintes documentos:</p>
<p>-Anexo II debidamente cuberto.</p>
<p>-Memoria técnica xustificativa da actuación que se vai desenvolver de conformidade coa presente orde e prazo de execución, que levará como anexo unha relación de empresas situadas no parque empresarial, co correspondente número do Rexistro de Establecementos Industriais.</p>
<p>-Orzamento detallado por capítulos e conceptos das actuacións.</p>
<p>-Proxecto asinado por técnico facultado e visado polo colexio oficial correspondente.</p>
<p>-Informe urbanístico emitido polo concello no que se indique que a actuación para a que se solicita subvención é conforme coa legalidade urbanística vixente no concello ou, se é o caso, que o investimento non precisa licencia municipal.</p>
<p>-Titularidade das infraestructuras do proxecto ou autorización expresa das actuacións no caso de que o solicitante non sexa o titular.</p>
<p>-Declaración doutras axudas solicitadas.</p>
<p>-Convenio específico do concello coa empresa subministradora de gas para a execución do proxecto.</p>
<p>-Informe da Inspección Provincial de Traballo do cumprimento do artigo 7º ou, se é o caso, compromiso de cumprimento do artigo 7º alínea c).</p>
<p>-Copia cotexada do último recibo do pagamento do imposto de actividades económicas.</p>
<p>-Fotocopia cotexada do NIF/CIF.</p>
<p>Capítulo III</p>
<p>Tramitación de solicitudes</p>
<p>Artigo 11º.-Prazo de presentación de solicitudes.</p>
<p>As solicitudes, dirixidas ó conselleiro de Industria e Comercio presentaranse por triplicado no rexistro xeral dos servicios centrais, nas delegacións provinciais da Consellería de Industria e Comercio ou a través dalgunha das formas establecidas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro, entre as que se inclúen os rexistros dos concellos que teñan subscrito o convenio de colaboración para a implantación dun sistema intercomunicado do rexistro coa administración da Comunidade Autónoma de Galicia, dentro dos 45 días naturais a partir do día seguinte ó da publicación da presente orde no Diario Oficial de Galicia.</p>
<p>Artigo 12º.-Corrección de defectos.</p>
<p>Se a solicitude de subvención non reúne os requisitos esixidos para cada caso concreto, o interesado será requirido para que nun prazo de 10 días a partir do día seguinte á recepción do dito requirimento, emende a falta ou presente os documentos preceptivos, con indicación de que, de non facelo, se considerará que desiste da súa petición e procederase conforme o que determina o artigo 42.1º da Lei de réxime xurídico das administracións públicas e do procedemento administrativo común.</p>
<p>Artigo 13º.-Comisión de valoración.</p>
<p>Revisados os expedientes e completados, se é o caso, remitiránselle á comisión para propoñe-la aprobación ou denegación de axudas seguindo os criterios de valoración.</p>
<p>A comisión de valoración, que estará presidida polo subdirector xeral de Administración Industrial, o xefe de servicio de Seguridade Industrial, que actuará como secretario, os delegados provinciais da Consellería de Industria e, na súa ausencia, os xefes de servicio que designen.</p>
<p>Artigo 14º.-Criterios de valoración.</p>
<p>1. Adecuación das actuacións ó obxecto desta orde.</p>
<p>2. O ámbito territorial das actuacións.</p>
<p>3. Antigüidade das infraestructuras.</p>
<p>4. A non percepción doutras axudas.</p>
<p>Artigo 15º.-Resolución.</p>
<p>1. Unha vez emitido o informe-proposta pola comisión de valoración, o conselleiro de Industria e Comercio ou, se é o caso, o delegado provincial, conforme o establecido no Decreto 88/1990, do 15 de febreiro, sobre desconcentración de competencias para a concesión de axudas e subvencións nos delegados provinciais ou territoriais da Xunta de Galicia, emitirá a resolución que proceda. No suposto B) das actuacións subvencionables sinaladas no artigo 3º e no suposto do artigo 8º, a devandita resolución emitirase despois informe do Instituto Enerxético de Galicia.</p>
<p>2. Unha vez concedida a subvención, esta deberá ser aceptada polo beneficiario no prazo de 15 días, coas condicións específicas que recolle esta orde e as que ó tempo se inclúan na resolución. No caso contrario entenderase que o beneficiario renuncia á axuda e procederase conforme o disposto no artigo 42.1º da Lei 30/1992, do 26 de novembro.</p>
<p>3. As resolucións que se dicten ó abeiro do disposto nesta orde esgotarán a vía administrativa e contra elas poderá interpoñerse, se é o caso, recurso potestativo de reposición ante o conselleiro de Industria e Comercio no prazo dun mes contado a partir do seguinte á súa notificación, segundo os artigos 116 da citada Lei 30/1992, do 26 de novembro, ou ben recurso administrativo ante a Sala do Contencioso-Administrativo do Tribunal Superior de Xustiza de Galicia, de conformidade cos artigos 10 e 46 da Lei 29/1998, do 13 de xullo, reguladora da xurisdicción contencioso-administrativa, nun prazo de dous meses contados desde o día seguinte á súa notificación, sen prexuízo de que os interesados poidan exercitar calquera outro que estimen oportuno.</p>
<p>4. A resolución de concesión determinará, cando menos, o importe do orzamento subvencionable, a porcentaxe da subvención que corresponda dentro dos límites establecidos nesta orde e co importe da subvención concedida. No caso de subvencións plurianuais, determinará tamén as cantidades concedidas con cargo ós orzamentos de exercicios posteriores.</p>
<p>Artigo 16º.-Prazo de resolución.</p>
<p>A non notificación da resolución expresa no prazo de cinco meses desde a publicación da presente orde, lexitima o interesado para entender desestimada a solicitude por silencio administrativo.</p>
<p>Artigo 17º.-Xustificación do investimento e pagamento da axuda concedida.</p>
<p>Para percibiren a subvención, os beneficiarios deberán achega-la documentación acreditativa da realización das actuacións previstas, que motivaron</p>
<p>a concesión da axuda, nos servicios centrais ou nas delegacións provinciais da Consellería de Industria e Comercio, acompañada da seguinte documentación:</p>
<p>-Solicitude de cobramento.</p>
<p>-Dous exemplares da memoria na que se detallen os investimentos e gastos realizados ou o estudio ou proxecto técnico elaborado, que deberá coincidir co aceptado na resolución de concesión da subvención.</p>
<p>-Certificacións por conceptos e de fin de obra, visados polo correspondente colexio oficial e asinados polo técnico director, no caso de que o investimento subvencionable sexa a realización de obras ou de instalacións.</p>
<p>-Acreditar previamente ó cobramento que se encontra ó día das súas obrigas tributarias e autonómicas e da Seguridade Social e que non ten pendente de pagamento ningunha outra débeda, por ningún concepto, coa Administración pública da Comunidade Autónoma, agás o caso de que estean exceptuadas por disposición legal.</p>
<p>-Declaración complementaria das axudas solicitadas tanto concedidas ou pendentes de resolución para actividade realizada, calquera outra administración, ente público ou privado, nacional ou internacional ou calquera outra, indicando a súa contía.</p>
<p>-Informe da Inspección de Traballo do cumprimento do artigo 7º alíneas c) e d) da presente orde, segundo lle corresponda.</p>
<p>-Os beneficiarios presentarán a devandita documentación acreditativa dos investimentos e gastos realizados antes do 30 de novembro de 2000.</p>
<p>-A percepción da axuda terá lugar despois de que os servicios técnicos da Consellería de Industria e Comercio informen a realización do investimento de acordo coas actuacións obxecto da resolución.</p>
<p>-Para o aboamento da subvención uniráselle á documentación xa sinalada unha certificación da conta bancaria, na que conste ordinal bancario, código de banco, código de sucursal e código de conta corrente, onde se debe realiza -lo aboamento, expedida pola propia entidade bancaria.</p>
<p>-No caso de ser beneficiario dunha subvención plurianual, de acordo co establecido no artigo 58 do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia, modificado pola Lei 8/1999, do 30 de decembro, deberá entregarse ademais, resgardo acreditativo da constitución por tempo indefinido do aval bancario ou da entidade aseguradora que garanta o importe da anualidade da cal o pagamento se esta a tramitar, así como os seus correspondentes intereses de mora, conforme o xuro legal do diñeiro fixado en cada momento polo prazo que medie entre a data de solicitude de pagamento da correspondente anualidade e a data límite que se estableza para a xustificación da última das anualidades.</p>
<p>Artigo 18º.-Anticipos.</p>
<p>Con carácter excepcional, e por resolución motivada do conselleiro de Industria e Comercio ou do delegado provincial, poderá autorizarse un anticipo de ata un 50% da subvención concedida, naqueles casos en que o investimento esixa pagamentos inmediatos, de acordo coas condicións establecidas no artigo 37 da Lei 7/1999, do 29 de decembro, de orzamentos xerais da Comunidade Autónoma de Galicia para o 2000.</p>
<p>Artigo 19º.-Actuacións plurianuais.</p>
<p>Se fose o caso, poderanse conceder axudas de carácter plurianual, con cargo ás cantidades que proporcionalmente lle correspondan a cada un dos orzamentos respectivos, de conformidade co establecido no artigo 58 da Lei 11/1992, do 7 de outubro, de réxime financeiro e orzamentario de Galicia.</p>
<p>Artigo 20º.-Modificación do proxecto subvencionado.</p>
<p>De acordo co establecido no artigo 78.7º do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia, toda alteración das condicións tidas en conta para a concesión da axuda e, en todo caso, a obtención concorrente de subvencións ou axudas outorgadas por outras administracións ou entes públicos ou privados nacionais ou internacionais, podería dar lugar a modificación da resolución de concesión.</p>
<p>Excepcionalmente, cando por circunstancias técnicas xustificadas se varíe o contido específico dos investimentos ou actuacións recollidas no proxecto inicial e as ditas variacións incidan no investimento subvencionable, o beneficiario deberá comunicar, con anterioridade á súa materialización, os correspondentes cambios, solicitando a conformidade, se procede á Consellería de Industria e Comercio, antes do 1 de outubro do ano correspondente, que só será outorgada cando non alteren significativamente o proxecto inicial.</p>
<p>Así mesmo, cando os prazos establecidos nas actuacións subvencionables sufriran algunha alteración derivada do propio desenvolvemento do investimento, notificarase á Consellería de Industria e Comercio para o reaxuste das anualidades comprometidas.</p>
<p>Para a conformidade expresa da Consellería de Industria e Comercio, as ditas modificacións requirirán informe favorable dos servicios técnicos provinciais da Consellería de Industria e Comercio.</p>
<p>Artigo 21º.-Reducción e concorrencia de axudas.</p>
<p>No caso de que o investimento ou actividade realizada teña un custo inferior ó inicialmente previsto e sempre que esta minorización non supoña unha realización deficiente do proxecto, a axuda que se conceda verase diminuída nunha porcentaxe proporcional.</p>
<p>Cando, por concorrencia de subvencións ou axudas, o importe total subvencionado exceda do custo da actividade que vaia desenvolve-lo beneficiario ou da porcentaxe máxima establecida no artigo 4º desta orde, procederá o reintegro do exceso percibido á Administración autonómica, sen prexuízo doutras responsabilidades que se puidesen derivar.</p>
<p>Artigo 22º.-Revogación.</p>
<p>No caso de que o beneficiario da axuda incumprise algunha das condicións e obrigas impostas na presente orde e as que, se é o caso, se inclúan na resolución, dará lugar, de acordo co disposto no artigo 78.9º da citada lei, despois de audiencia do interesado, á revogación da axuda concedida e ó reintegro da cantidade percibida e mailos xuros de demora, sen prexuízo, se é o caso, doutras responsabilidades nas que incorrese o beneficiario.</p>
<p>As cantidades que teñan que reintegra-los beneficiarios terán a consideración de ingresos de dereito público e será de aplicación para o seu cobramento o previsto nos artigos 19 a 23 do reiterado Decreto lexislativo 1/1999.</p>
<p>Artigo 23º.-Renuncia.</p>
<p>No caso de que o beneficiario renunciase ás axudas unha vez percibidas, procederase conforme o artigo anterior.</p>
<p>Artigo 24º.-Control.</p>
<p>En todo caso, os beneficiarios sométense ás actuacións de control que a Consellería de Industria e Comercio que corresponden á Intervención Xeral da Comunidade Autónoma, as previstas na lexislación do Consello de Contas, así como as que poida efectuar, se é o caso, a Comisión e o Tribunal de Contas das Comunidades Europeas. No suposto de que o beneficiario renunciase ás axudas unha vez percibidas, procederase conforme o establecido no artigo anterior.</p>
<p>Artigo 25º.-Réxime xurídico.</p>
<p>Con independencia do disposto nesta orde, haberá que aterse ó disposto no Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia, modificado pola Lei 8/1999, do 30 de decembro; a Lei 7/1999, do 29 de decembro, de orzamentos xerais da Comunidade Autónoma de Galicia para o 2000; e na Lei 30/1992, do 26 de novembro, de réxime xurídico das administracións públicas e de procedemento administrativo común, modificado pola Lei 4/1999, do 13 de xaneiro.</p>
<p>Disposición derradeira</p>
<p>Facúltase o director xeral de Industria para que dicte as disposicións necesarias para o desenvolvemento desta orde.</p>
<p>Santiago de Compostela, 25 de maio de 2000.</p>
<p>Juan Rodríguez Yuste</p>
<p>Conselleiro de Industria e Comercio</p>

