---
date: '2000-01-31'
id: 337E
page: 1
number: 20
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Decreto 16/2000, do 20 de xaneiro, polo que se regula a débeda da Comunidade
  Autónoma de Galicia correspondente ó exercicio 2000.
range: Decreto
url: 'https://www.xunta.gal/dog/Publicados/2000/20000131/Anuncio337E_gl.html'
---
<p>O texto refundido da Lei de réxime financeiro e orzamentario de Galicia, aprobado polo Decreto lexislativo 1/1999, do 7 de outubro (Diario Oficial de Galicia nº 214, do 5 de novembro), establece no título II capítulo I Das operacións de endebedamento, as normas ás que se deberán suxeita-las operacións de endebedamento.</p>
<p>O artigo 29.2º establece que o endebedamento tanto da Comunidade Autónoma como dos seus organismos autónomos terá que ser autorizado por lei, a cal, sen prexuízo de fixar calquera outra característica das operacións de endebedamento por realizar, deberá sinala-lo importe máximo autorizado.</p>
<p>Do mesmo modo, o artigo 31 establece que no endebedamento que a Comunidade Autónoma leve a cabo con persoas físicas ou xurídicas para atender necesidades transitorias de tesourería, calquera que sexa a forma como se documente, o prazo de reembolso será inferior a un ano. O límite máximo destas operacións establécese na lei de orzamentos de cada exercicio.</p>
<p>A Lei 7/1999, do 29 de decembro (Diario Oficial de Galicia nº 252, do 31 de decembro), de orzamentos xerais da Comunidade Autónoma de Galicia para o ano 2000 establece:</p>
<p>1. No seu artigo 26.1º fíxase, de acordo co previsto no artigo 32 do texto refundido da Lei de réxime financeiro e orzamentario de Galicia, aprobado polo Decreto lexislativo 1/1999, do 7 de outubro, a variación da posición neta debedora da Comunidade Autónoma ó final do exercicio do ano 2000. En canto á autorización e formalización da emisión das operacións de endebedamento, é de aplicación ó artigo 33 do mencionado Decreto lexislativo 1/1999, do 7 de outubro, no que se establece que a emisión de débeda pública ou operacións de crédito que realicen a Comunidade Autónoma ou os seus organismos autónomos terán que ser autorizadas, en todo caso, polo conselleiro de Economía e Facenda, dentro dos límites sinalados pola lei.</p>
<p>2. No seu artigo 27 establécese que o Consello da Xunta de Galicia, por proposta do conselleiro de Economía e Facenda, poderá concertar ou emitir operacións de débeda de tesourería durante o exercicio do ano 2000 conforme o disposto no artigo 31 do texto refundido da Lei de réxime financeiro</p>
<p>e orzamentario de Galicia, aprobado polo Decreto lexislativo 1/1999, do 7 de outubro.</p>
<p>Co presente decreto acórdase a autorización pertinente para que, á medida que xurdan as necesidades de financiamento, poida ser formalizada esta débeda pola Consellería de Economía e Facenda.</p>
<p>Na súa virtude, por proposta do conselleiro de Economía e Facenda e logo de deliberación do Consello da Xunta de Galicia na súa reunión do día vinte de xaneiro de dous mil,</p>
<p>DISPOÑO:</p>
<p>Capítulo I</p>
<p>Débeda a longo prazo</p>
<p>Artigo 1º</p>
<p>1. Autorízase o conselleiro de Economía e Facenda para a formalización, durante o ano 2000, de operacións de endebedamento ata un importe que non supere o límite máximo da variación da posición neta debedora fixado no artigo 26.1º da Lei 7/1999, do 29 de decembro, de orzamentos xerais da Comunidade Autónoma de Galicia para o ano 2000. Enténdese como variación da posición neta debedora o resultado de deducir do importe das operacións de endebedamento que se formalicen no ano 2000, as amortizacións de débeda que se efectúen no mesmo exercicio.</p>
<p>2. Estas operacións de endebedamento poderán formalizarse de maneira fraccionada en función das necesidades de financiamento da Comunidade Autónoma atendendo ás circunstancias dos mercados financeiros.</p>
<p>Artigo 2º</p>
<p>As operacións ás que se refire o artigo anterior poderán realizarse por un prazo superior a un ano, e levaranse a cabo mediante a emisión de débeda pública, a concertación de créditos, ou calquera outro instrumento financeiro dispoñible no mercado de natureza semellante. Poderanse utilizar simultaneamente os procedimentos indicados dentro dos límites anteriormente sinalados.</p>
<p>Capítulo II</p>
<p>Débeda de tesourería</p>
<p>Artigo 3º</p>
<p>Autorízase o conselleiro de Economía e Facenda para concertar operacións de crédito ou emitir débeda pública, en calquera das súas modalidades, por un prazo de reembolso inferior a un ano, para atender necesidades transitorias de tesourería.</p>
<p>Artigo 4º</p>
<p>O importe que se concertará ou emitirá, de acordo co artigo anterior, non poderá superar en ningún momento, como límite acumulativo máximo para as operacións en vigor, o disposto no artigo 27 da Lei 7/1999, do 29 de decembro, de orzamentos xerais da Comunidade Autónoma de Galicia para o ano 2000.</p>
<p>Disposición adicional</p>
<p>O conselleiro de Economía e Facenda fixará as condicións, tipo de xuro, modalidade, amortización e demais características ás que terán que axustarse as operacións de débeda reguladas neste decreto.</p>
<p>Disposicións derradeiras</p>
<p>Primeira.-Facúltase o conselleiro de Economía e Facenda para que dicte as disposicións necesarias para o desenvolvemento do presente decreto.</p>
<p>Segunda.-Este decreto entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, vinte de xaneiro de dous mil.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>

