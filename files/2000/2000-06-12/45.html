---
date: '2000-06-12'
id: B956
page: 9
number: 113
agency: FUNDACIÓN GALICIA-EUROPA
section: VI. ANUNCIOS
title: >-
  Anuncio do 25 de maio de 2000 que complementa o do 5 de novembro de 1999, polo
  que se convocaban estadías na oficina da Fundación Galicia-Europa en Bruxelas,
  dirixidas ó persoal ó servicio das entidades membros do seu padroado.
range: Anuncio
url: 'https://www.xunta.gal/dog/Publicados/2000/20000612/AnuncioB956_gl.html'
---
<p>No Diario Oficial de Galicia do 19 de novembro de 1999 publicouse un anuncio da Fundación Galicia-Europa convocando axudas para realizar estadías na oficina da Fundación Galicia-Europa en Bruxelas por parte do persoal ó servicio das entidades membros desta institución.</p>
<p>A finalidade que se persegue con estas estadías é que, contando coa asistencia do persoal da fundación destinado en Bruxelas e dos contactos que a través deste se poidan establecer nas institucións comunitarias, as persoas seleccionadas realicen traballos de investigación en relación con temas comunitarios que sexan de interese para as entidades das que dependan.</p>
<p>Con motivo da incorporación á Fundación Galicia-Europa de novos membros (Consorcio da Zona Franca de Vigo e Banco Portugués de Investimento), e trala experiencia adquirida no desenvolvemento deste programa nos últimos meses, considerouse de interese introducir unha nova modalidade de estadía, que non vén a substituír senón a complementa-la existente. Xa que logo, a convocatoria do 5 de novembro de 1999 continúa vixente, e pódense solicitar estadías nos termos nela establecidos.</p>
<p>Non obstante, a teor do exposto, e coa finalidade de fomentar e impulsa-la realización de prácticas e estudios por parte do persoal ó servicio das entidades membros do seu padroado, a Fundación Galicia-Europa anuncia a convocatoria de oito prazas para realizar estadías na Oficina da Fundación Galicia-Europa en Bruxelas, segundo os termos e requisitos que a continuación se indican.</p>
<p>1. Características da convocatoria.</p>
<p>-As estadías realizaranse ó longo do ano 2000, período durante o que estará aberta a convocatoria. Non obstante, en función das solicitudes recibidas, a Fundación Galicia-Europa poderá establecer un calendario das estadías, de forma que non concorran máis de dous interesados durante o mesmo período.</p>
<p>-A duración das estadías realizadas segundo este réxime non poderá ser superior a sete días.</p>
<p>-A Fundación Galicia-Europa financiará os gastos de viaxe, aloxamento e manutención, ata un límite de 200.000 pesetas polo global dos conceptos, para cada unha das estadías.</p>
<p>2. Requisitos dos beneficiarios.</p>
<p>-Formar parte do cadro de persoal dalgunha das entidades membros do Padroado da Fundación Galicia Europa.</p>
<p>-Acreditar ter completados estudios universitarios de segundo ciclo.</p>
<p>-Ter un coñecemento profundo de inglés ou de francés.</p>
<p>-Daráselles preferencia a aqueles candidatos que se ocupen de funcións que demanden unha ampliación de coñecementos en relación con temas comunitarios, e que acrediten estudios ou traballos realizados neste sentido.</p>
<p>As persoas interesadas deberán dirixi-la súa solicitude, xunto co currículum, ó director da Fundación Galicia-Europa, e presenta-la no rexistro ou remitila por correo á sede da Fundación Galicia-Europa, rúa dos Feáns nº 5-baixo, 15706, Santiago de Compostela. Nela farán consta-las razóns polas que lles interesa a estadía e o obxecto do traballo que realizarán, así como as datas que lle resultarían máis convenientes.</p>
<p>A solicitude deberá ir xunto coa autorización asinada polo xefe de persoal ou superior competente da entidade membro de que dependa o candidato, así como dos restantes documentos que acrediten o cumprimento dos requisitos da convocatoria e dunha fotografía tamaño carné.</p>
<p>Santiago de Compostela, 25 de maio de 2000.</p>
<p>Jaime Pita Varela</p>
<p>Secretario xeral da Fundación Galicia-Europa</p>

