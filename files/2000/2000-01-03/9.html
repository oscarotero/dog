---
date: '2000-01-03'
id: '2122'
page: 10
number: 1
agency: CONSELLERÍA DE SANIDADE E SERVICIOS SOCIAIS
section: III. OUTRAS DISPOSICIÓNS
title: >-
  Orde do 28 de decembro de 1999 pola que se dictan normas para garanti-los
  servicios esenciais referentes á folga convocada polos traballadores do
  servicio de cociña do Hospital Comarcal de Valdeorras para os días 3, 4, 5, 6
  e 7 de xaneiro do ano 2000.
range: Orde
url: 'https://www.xunta.gal/dog/Publicados/2000/20000103/Anuncio2122_gl.html'
---
<p>O artigo 28.2º da Constitución española recoñece como dereito fundamental da persoa o dereito á folga.</p>
<p>O exercicio deste dereito na Administración e nas empresas, entidades e institucións públicas ou privadas, que presten servicios públicos ou de recoñecida e inaprazable necesidade, no ámbito e competencias da Comunidade Autónoma de Galicia, está condicionado ó mantemento dos servicios esenciais fixados no artigo 2 do Decreto 155/1988, do 9 de xuño (Diario Oficial de Galicia nº 116, do 20 de xuño), entre os que se atopa a sanidade.</p>
<p>O exercicio público da prestación da asistencia sanitaria non se pode ver afectado gravemente polo lexítimo dereito do exercicio de folga, xa que aquel é considerado e recoñecido prioritariamente en relación a este.</p>
<p>O artigo 3 do citado decreto faculta os conselleiros competentes, por razón dos servicios esenciais afectados, para que, mediante orde, e ante cada situación de folga, decidan o mínimo de actividade necesaria para asegura-lo mantemento de tales servicios, así como para determina-lo persoal necesario para a súa prestación.</p>
<p>Convocada folga que afecta ós traballadores do servicio de cociña do Hospital Comarcal de Valdeorras, que se levará a efecto os días 3, 4, 5, 6 e 7 de xaneiro do ano 2000, das 12 ás 13 horas, logo de audiencia ó comité de folga</p>
<p>DISPÓN:</p>
<p>Artigo 1º.</p>
<p>A folga convocada que se levará a efecto os días 3, 4, 5, 6 e 7 de xaneiro do ano 2000, das 12 ás 13 horas de cada un dos días sinalados, que afecta ós traballadores do servicio de cociña do Hospital Comarcal de Valderras, enténdese condicionada ó mantemento dos servicios mínimos necesarios en adecuada correspondencia cos criterios rectores que se explicitan neste artigo.</p>
<p>Os servicios mínimos que se fixan resultan totalmente imprescindibles para mante-la adecuada cobertura do servicio de cociña do dito hospital, para evitar que se produzan graves prexuízos ós usuarios.</p>
<p>Tales mínimos responden á necesidade de compatibiliza-lo respecto ineludible ó exercicio do dereito á folga coa atención ós usuarios que, baixo ningún concepto, poden quedar desasistidos, polas características do servicio dispensado</p>
<p>Dado que a convocatoria de folga está prevista desde as 12 ás 13, período de tempo de emplantado e distribución de comida no centro hospitalario, é necesario garanti-los servicios mínimos que corresponden, cando menos, a unha quenda normal de domingos e festivos. De non asegurar tales mínimos, produciríanse de seguro alteracións na distribución das dietas e organización de cociña que causarían prexuízos ós pacientes internados no centro.</p>
<p>Establécense os seguintes servicios mínimos:</p>
<p>-1 cociñeiro.</p>
<p>-4 pinches.</p>
<p>Artigo 2º.</p>
<p>A designación nominal, con carácter rotatorio, do persoal que deberá cubri-lo servicio será determinada polo director-xerente, procedéndose á súa publicación nos taboleiros de anuncios do centro de traballo.</p>
<p>Artigo 3º.</p>
<p>Os prazos e alteracións no traballo por parte do persoal necesario para o mantemento dos servicios mínimos serán considerados ilegais para os efectos do establecido no artigo 16.1º do Real decreto lei 17/1977, do 4 de marzo (BOE nº 58, do 9 de marzo).</p>
<p>Artigo 4º.</p>
<p>O disposto nos artigos anteriores non significará ningún tipo de limitación dos dereitos que a normativa reguladora da folga recoñece ó persoal nesta situación, nin tampouco sobre a tramitación e efectos das peticións que a motiven.</p>
<p>Artigo 5º.</p>
<p>Sen prexuízo do que establecen os artigos anteriores, deberanse observa-las normas legais e regulamentarias vixentes en materia de garantías dos usuarios dos centros sanitarios.</p>
<p>Disposición derradeira</p>
<p>Esta orde entrará en vigor o mesmo día ó da súa publicación no Diario Oficial de Galicia.</p>
<p>Santiago de Compostela, 28 de decembro de 1999.</p>
<p>José Mª Hernández Cochón</p>
<p>Conselleiro de Sanidade e Servicios Sociais</p>

