---
date: '2000-08-24'
id: 106C2
page: 12
number: 164
agency: CONSELLERÍA DE MEDIO AMBIENTE
section: VI. ANUNCIOS
title: >-
  Resolución do 19 de maio de 2000, do Xurado Provincial de Clasificación de
  Montes Veciñais en Man Común de Ourense, pola que se fai pública a
  clasificación do monte denominado Esperón, Serra Ladeiras e O Viso, a favor
  dos veciños dos lugares de Fonte Arcada e O Mosteiro, no concello dos Blancos
  (Ourense).
range: Resolución
url: 'https://www.xunta.gal/dog/Publicados/2000/20000824/Anuncio106C2_gl.html'
---
<p>O Xurado Provincial de Clasificación de Montes Veciñais en Man Común de Ourense acordou, na sesión que tivo lugar o 18 de maio de 2000, adopta-lo seguinte acordo:</p>
<p>Visto o expediente de clasificación do monte como veciñal en man común denominado Esperón, Serra Ladeiras e O Viso, por solicitude dos veciños dos lugares de Fonte Arcada e O Mosteiro, no concello dos Blancos.</p>
<p>Resultando que con do data 10 de maio de 1996 tivo entrada no rexistro da delegación provincial da Consellería de Agricultura, Gandería e Montes, en Ourense, escrito dirixido ó Xurado Provincial de Montes Veciñais en Man Común asinado polos veciños do lugar de Fonte Arcada, concello dos Blancos (Ourense), solicitando que se declare o monte Esperón, Serra Ladeiras e O Viso como veciñal en man común.</p>
<p>Resultando que o xurado provincial en sesión que tivo lugar o 12 de xuño de 1996, acordou tomar en consideración o citado escrito e inicia-lo expediente de clasificación do monte designando instructores del a Abel Carvajales Santaeufemia e a Manuel Bouzas Costa, quen aceptaron tal cargo, librándose mandamento para a anotación preventiva no Rexistro da Propiedade de Xinzo de Limia, e remitíndose comunicacións dirixidas ós veciños do lugar de Fonte Arcada, ó presidente da Deputación Provincial de Ourense, ó alcalde-presidente do Concello dos Blancos, á delegación provincial da Consellería de Política Territorial, Obras Públicas e Vivenda, á Xerencia Territorial do Castastro, e ó xefe do Servicio de Montes e Industrias Forestais, e Confederación Hidrográfica do Norte, ó xefe do Servicio de Estructuras e Desenvolvemento Rural, e publicándose edictos no Diario Oficial de Galicia e no taboleiro de anuncios do Concello dos Blancos durante o prazo dun mes segundo consta en dilixencia </p>
<p>estendida ó dorso do edicto polo secretario do citado concello, para que durante o prazo sinalado en edictos os interesados puidesen comparecer ou intervir nel, en defensa dos seus dereitos, non consta presentada ningunha alegación.</p>
<p>Resultando que a anotación preventiva de iniciación do expediente, se practicou no Rexistro da Propiedade de Xinzo de Limia como segue:</p>
<p>«Anotación A, do predio nº 7.369, ó folio 76; anotación A, do predio 7.370, ó folio 77; anotación A, do predio 7.371, ó folio 78, todos eles do mesmo tomo 679, libro 33, dos Blancos».</p>
<p>Resultando que o Servicio de Montes e Industrias Forestais precisou e corrixiu os lindeiros dos montes no seguinte sentido:</p>
<p>Monte Esperón:</p>
<p>-Norte: predios particulares de Fonte Arcada.</p>
<p>-Sur: concello de Calvos de Randín (monte veciñal en man común de Feás), concello de Baltar (monte veciñal en man común de Maus e Toxende) e zona de monte consorciado coa Administración, sen clasificar.</p>
<p>-Leste: zona de monte consorciado coa Administración, sen clasificar.</p>
<p>-Oeste: concello de Calvos de Randín (monte veciñal de Feás e Serois), coincidente co dito termo municipal.</p>
<p>Monte Serra Ladeiras:</p>
<p>-Norte: predios particulares.</p>
<p>-Sur: predios particulares de Fonte Arcada.</p>
<p>-Leste: predios particulares de Fonte Arcada.</p>
<p>-Oeste: concello de Calvos de Randín (monte veciñal en man común de Serois), coincidente co dito termo municipal.</p>
<p>Monte O Viso:</p>
<p>-Norte: predios particulares de Fonte Arcada.</p>
<p>-Sur: predios particulares do Campo.</p>
<p>-Leste: predios e comunal de Ortiguedo.</p>
<p>-Oeste: predios particulares de Fonte Arcada.</p>
<p>Resultando que os promotores da clasificación do monte presentan alegacións xunto cun novo mapa definitivo do límite dos montes para que sirva de base para a clasificación, que presenta cambios substanciais respecto á clasificación inicialmente solicitada no que se refire ó monte Serra Ladeiras, ó que engade unha superficie de 33,479 ha, aproximadas, sita ó norte, e á que denominan A Veiga, e no que se refire ó monte denominado Esperón, ó que engaden un enclave sito aproximadamente entre os tres montes, e do que non proporcionan superficie nin lindeiros.</p>
<p>Resultando que en período de alegacións se precisa o linde sur do monte Esperón polos veciños de Covas e, polo tanto, o monte do que xa solicitaran a clasificación, recoñecendo que o lindeiro vai desde a Fonte da Cunca e continúa polo regato que recolle a auga que mana desa fonte.</p>
<p>Resultando que na tramitación do expediente se cumpriron tódalas formalidades legais.</p>
<p>Considerando que o Xurado Provincial de Clasificación de Montes Veciñais en Man Común ten xurisdicción e competencia para coñece-los expedientes de clasificación dos montes que teñan tal carácter a teor do establecido no artigo 9 da citada lei.</p>
<p>Considerando que o tipo de comunidade xermánica que institúe a Lei de montes veciñais en man común ten como características esenciais as seguintes: 1) Que os condominios se unen por vínculos persoais de veciñanza agrupados en parroquias, aldeas, lugares, casaríos ou barrios non constituídos formalmente en entidades muncipais; 2) Que, polo tanto, o número de titulares é variable e indeterminado; 3) Que o patrimonio colectivo é utilizado e aproveitado polo veciño, en canto membro da agrupación veciñal, faltando a idea de cota no sentido xurídico-romano; 4) Que o patrimonio e a participación é inalienable, imprescritible e inembargable; e 5) Que a comunidade é indivisible e os comuineiros non poden pedi-la actio communi dividumdo.</p>
<p>Considerando que segundo informacións e testemuños resulta que os montes citados son aproveitados e posuídos en réxime de comunidade xermánica polos veciños do lugar de Fonte Arcada e O Mosteiro, no concello dos Blancos.</p>
<p>Os datos do citado monte son os que se referencian na parte dispositiva deste acordo.</p>
<p>Considerando que das informacións recollidas resulta que os veciños do lugar de Fonte Arcada e O Mosteiro, están conformes coa clasificación do citado monte como veciñal en man común.</p>
<p>Considerando que os cambios que introduce o novo mapa presentado polos veciños de Fonte Arcada e O Mosteiro no sentido de incluír dúas novas superficies independentes das que non facilitan lindeiros, e respecto das que non se realizaron as oportunas publicacións, nin librado mandamento de anotación preventiva ó Rexistro da Propiedade, son de tal entidade que requiren a tramitación e instrucción completa do correspondende expediente de clasificación e como montes veciñais en man común dos devanditos montes.</p>
<p>Considerando que, a teor do disposto na Lei de montes veciñais en man común, o expediente de clasificación se iniciou por acordo do xurado, a instancia dos veciños do lugar de Fonte Arcada, para que este xurado puidese acorda-la iniciación do expediente de clasificación.</p>
<p>Vista a Lei galega 13/1989, do 10 de outubro, de montes veciñais en man común e o seu regulamento, o Decreto 260/1992, do 4 de setembro, así como o establecido na Lei de procedemento administrativo de 30 de setembro de 1992 modificada pola Lei 4/1999.</p>
<p>Visto o Decreto 482/1997, do 26 de decembro, polo que se establece a estructura orgánica da Consellería de Medio Ambiente.</p>
<p>O Xurado Provincial de Clasificación de Montes Veciñais en Man Común, á vista dos antecedentes e fundamentos expostos e por unanimidade dos seus membros:</p>
<p>ACORDA:</p>
<p>Primeiro.- Clasifica-lo monte denominado Esperón, Serra Ladeiras e O Viso, de 146 ha, aproximadamente en conxunto, de superficie a favor dos veciños dos lugares de Fonte Arcada e O Mosteiro, no concello dos Blancos, como veciñal en man común, en réxime de comunidade xermánica.</p>
<p>Os datos do citado monte son:</p>
<p>Concello: Os Blancos.</p>
<p>Denominación do monte: Esperón, Serra Ladeiras e O Viso.</p>
<p>Comunidade propietaria: lugares de Fonte Arcada e O Mosteiro.</p>
<p>Superficie: aproximadamente en conxunto.</p>
<p>Monte denominado Esperón, dunha superficie de 47 ha aproximadamente e coas seguintes estremas:</p>
<p>-Norte: predios particulares de Fonte Arcada.</p>
<p>-Sur: concello de Calvos de Randín (monte veciñal en man común de Feás), concello de Baltar (monte veciñal en man común de Maus e Toxende) e Monte de Covas desde a Fonte da Cunca, continuando polo regato que recolle a auga que mana desa fonte: zona de monte consorciado coa Administración, sen clasificar.</p>
<p>-Leste: zona de monte consorciado coa Administración, sen clasificar.</p>
<p>-Oeste: concello de Calvos de Randín (monte veciñal de Feás e Serois), coincidente co dito termo municipal.</p>
<p>Monte denominado Serra Ladeiras, dunha superficie de 82 ha aproximadamente e coas seguintes estremas:</p>
<p>-Norte: predios particulares.</p>
<p>-Sur: predios particulares de Fonte Arcada.</p>
<p>-Leste: predios particulares de Fonte Arcada.</p>
<p>-Oeste: concello de Calvos de Randín (monte veciñal en man común de Serois), coincidente co dito termo municipal.</p>
<p>Monte denominado O Viso, dunha superficie de 17 ha aproximadamente e coas seguintes estremas:</p>
<p>-Norte: predios particulares de Fonte Arcada.</p>
<p>-Sur: predios particulares do Campo.</p>
<p>-Leste: predios e comunal de Ortiguedo.</p>
<p>-Oeste: predios particulares de Fonte Arcada.</p>
<p>Segundo.-Que se proceda á exclusión do citado monte de calquera inventario, catálogo ou rexistro público no que poidan figurar inscritos a favor de persoa ou entidade distinta á que agora se asigna a súa pertenza.</p>
<p>Notifíqueselle esta resolución ó alcalde-presidente do Concello dos Blancos, ós representantes da comunidade veciñal, ó xefe do Servicio de Montes e Industrias Forestais, ós que se lles fará saber que esta resolución, que pon fin a vía administrativa, pode ser obxecto de recurso de reposición potestativo perante o Xurado Provincial de Clasificación de Montes Veciñais en Man Común de Ourense no prazo dun mes, ou recurso contencioso-administrativo perante o Xulgado do Contencioso-Administrativo de Ourense no prazo de dous meses, ámbolos dous prazos a partir do día seguinte ó da publicación no Diario Oficial de Galicia (artigos 109 e 116 da Lei 30/1992, de réxime xurídico das administracións públicas e do procedemento administrativo común, modificada pola Lei 4/1999, e artigos 8 e 46 da Lei 29/1998, do 13 de xullo, reguladora da xurisdicción contencioso-administrativa.</p>
<p>O que por orde do presidente do Xurado Provincial de Clasificación de Montes Veciñais en Man Común se fai público no Diario Oficial de Galicia, para xeral coñecemento.</p>
<p>Ourense, 19 de maio de 2000.</p>
<p>Miriam Areal López</p>
<p>Secretaria do Xurado Provincial de Clasificación de Montes Veciñais en Man Común de Ourense</p>
<p>Visto e prace</p>
<p>Agustín Prado Verdeal</p>
<p>Presidente do Xurado Provincial de Clasificación de Montes Veciñais en Man Común de Ourense</p>

