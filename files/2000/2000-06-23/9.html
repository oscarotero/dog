---
date: '2000-06-23'
id: DD1A
page: 9
number: 122
agency: ESCOLA GALEGA DE ADMINISTRACIÓN PÚBLICA
section: III. OUTRAS DISPOSICIÓNS
title: >-
  Resolución do 24 de maio de 2000 pola que se convocan tres edicións do curso
  medio de linguaxe administrativa galega.
range: Resolución
url: 'https://www.xunta.gal/dog/Publicados/2000/20000623/AnuncioDD1A_gl.html'
---
<p>Dentro do programa de actividades de formación da Escola Galega de Administración Pública (EGAP) para o 2000, e conforme as funcións atribuídas pola Lei 4/1987, do 27 de maio, de creación da escola e pola Lei 10/1989, do 10 de xullo, de modificación da anterior, convócase, en colaboración coa Direc</p>
<p>ción Xeral de Política Lingüística, o curso referido no anexo I, que se desenvolverá conforme as seguintes bases:</p>
<p>Primeira.-Solicitudes.</p>
<p>1. O persoal que desexe participar no curso programado deberá solicitalo coa presentación da instancia que, como modelo oficial, se recolle no anexo II desta resolución.</p>
<p>2. Os solicitantes destes cursos presentarán tamén unha copia compulsada da certificación que acredite que teñen superado ou validado o curso de perfeccionamento da lingua galega.</p>
<p>3. Presentarase unha soa instancia e para unha única localidade.</p>
<p>4. A falsidade ou ocultación de datos esenciais para a selección dos aspirantes dará lugar á exclusión automática do curso solicitado, así como á imposibilidade de participar en ningún outro curso no presente ano.</p>
<p>5. O prazo de presentación de instancias comezará a contarse a partir do día seguinte ó da publicación desta resolución no Diario Oficial de Galicia e será de 15 días hábiles.</p>
<p>6. As solicitudes, dirixidas ó director da EGAP, presentaranse no rexistro xeral da escola, sita na rúa de Madrid, 2-4, Polígono das Fontiñas, 15707 Santiago de Compostela, ou en calquera das dependencias recollidas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Segunda.-Acceso ó curso.</p>
<p>Poderá participa-lo persoal que cumpra os requisitos específicos esixidos no aludido anexo I.</p>
<p>Terceira.-Selección.</p>
<p>1. Os criterios de selección, por analoxía co establecido na letra b) da alínea C) da resolución da EGAP do 27 de xuño de 1994 (DOG nº 149, do 3 de agosto), serán os seguintes e por esta orde de preferencia:</p>
<p>1º A antigüidade na finalización do curso de perfeccionamento da lingua galega ou, se é o caso, na validación deste.</p>
<p>2º O menor número de cursos realizados en escolas ou en institutos de Administración pública.</p>
<p>3º Antigüidade na Administración.</p>
<p>Conforme o disposto na orde da Consellería de Educación e Ordenación Universitaria do 31 de xaneiro de 2000 (DOG nº 25, do 7 de febreiro) quedarán excluídas aquelas persoas que estean en posesión do certificado ou diploma dos cursos de linguaxe administrativa, cursos de linguaxe administrativa galega, cursos de linguaxe xurídica galega e cursos de linguaxe xurídica galega para asesores xurídicos da Xunta, expedidos pola EGAP, ou homologados pola Dirección Xeral de Política Lingüística da Consellería de Educación e Ordenación Universitaria, ou de calquera dos certificados a que se refire o artigo 3 da orde da Consellería de Educación e Ordenación Universitaria do 11 de novembro de 1998.</p>
<p>2. As relacións de seleccionados para participar nos cursos previstos publicaranse nos taboleiros de anuncios da EGAP e do Centro de Información Administrativa e Atención ó Cidadán e, se é o caso, nas delegacións provinciais da Consellería da Presidencia e Administración Pública.</p>
<p>Cuarta.-Certificacións de aptitude.</p>
<p>1. Outorgaráselle-lo correspondente certificado de aptitude ós alumnos que participen con regularidade</p>
<p>e dedicación no curso e superen as probas que se determinen. A avaliación que se efectúe neste curso terá en conta o dominio oral e escrito do idioma.</p>
<p>2. É obrigatoria a asistencia e puntualidade a tódalas sesións do curso. Toda ausencia deberá ser xustificada debidamente polo interesado. A falta de asistencia, aínda que sexa xustificada, a máis do 10% das horas lectivas programadas, impedirá a expedición da certificación anteriormente referida e dará lugar á baixa no curso coa perda de tódolos dereitos.</p>
<p>3. Para coñecemento e constancia no seu expediente, os participantes no curso deberán facilitar copia da certificación recibida ós servicios de persoal do centro directivo ó que estean adscritos.</p>
<p>Quinta.-Lingua de traballo.</p>
<p>Tódalas actividades que se realicen nestes cursos faranse en galego e ateranse, no tocante á normativa e ó uso correcto do idioma (tal e como determina a disposición adicional da Lei 3/1983, de normalización lingüística), ó establecido pola Real Academia Galega.</p>
<p>Sexta.-Modificacións.</p>
<p>1. A EGAP poderá modifica-lo desenvolvemento do curso anunciado co fin de adaptalo ás necesidades da Administración, así como ás distintas continxencias que poidan xurdir.</p>
<p>2. No suposto de que o número de instancias recibidas sexa inferior ó 50% das prazas convocadas, a EGAP reserva para si o dereito de suspende-la realización do curso, utilizando os medios de notificación ós interesados previstos na normativa vixente. O curso que non se realice nalgunha destas localidades, poderá levarse a cabo na que haxa unha maior lista de espera para os cursos convocados no DOG nº 12, do 19 de xaneiro e no DOG nº 25, do 7 de febreiro de 2000.</p>
<p>Santiago de Compostela, 24 de maio de 2000.</p>
<p>Domingo Bello Janeiro</p>
<p>Director da Escola Galega de Administración Pública</p>
<p>ANEXO I</p>
<p>Curso: medio de linguaxe administrativa galega (3 edicións).</p>
<p>1. Obxectivos.</p>
<p>Facilita-la capacitación no uso da lingua galega do persoal ó servicio das Administracións públicas de Galicia.</p>
<p>2. Destinatarios.</p>
<p>O curso vai dirixido, preferentemente, ó persoal da Xunta de Galicia que realiza funcións administrativas. No caso de que haxa vacantes poderán cubrirse con persoal doutras administracións.</p>
<p>3. Desenvolvemento.</p>
<p>3.1. Prazas: 35.</p>
<p>3.2. Duración: 75 horas.</p>
<p>3.3. Lugares: Ferrol, Viveiro e O Barco.</p>
<p>3.4. Datas: do 4 de setembro ó 5 de outubro de 2000.</p>
<p>3.5. Horas: de 17 a 20 horas, de luns a xoves.</p>
<p>4. Contido.</p>
<p>O contido do curso será o establecido pola Dirección Xeral de Política Lingüística para este tipo de curso.</p>

