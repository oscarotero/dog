---
date: '2000-09-18'
id: '11412'
page: 13
number: 181
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 6 de setembro de 2000 pola que se establecen axudas para financia-las
  actividades das asociacións, federacións e confederacións de alumnos de
  centros docentes de niveis non universitarios.
range: Orde
url: 'https://www.xunta.gal/dog/Publicados/2000/20000918/Anuncio11412_gl.html'
---
<p>O Decreto 466/1987, do 17 de decembro (DOG do 4 de xaneiro), regula as asociacións de alumnos establecidas no artigo 7 da Lei orgánica 8/1985, do 3 de xullo, reguladora do dereito á educación.</p>
<p>Coa finalidade de apoiar e potencia-la realización das actividades que as asociacións, federacións e confederacións de alumnos teñen de seu para fomenta-la participación do alumnado naquelas que dean impulso ó labor educativo e faciliten o exercicio dos dereitos recoñecidos pola lexislación vixente, esta consellería</p>
<p>DISPÓN:</p>
<p>Primeiro.</p>
<p>1. Establécense axudas destinadas a fomenta-la realización de actividades por parte de asociacións, federacións e confederacións de alumnos que figuren inscritas no correspondente rexistro de asociacións desta consellería, con cargo ó crédito consignado para o efecto no orzamento de gastos da Dirección Xeral de Centros e Inspección Educativa, baixo a aplicación 07.03.323A.480.1, para o ano 2000, por un importe máximo de 1.000.000 (un millón) de pesetas.</p>
<p>2. As axudas concederanse para a realización de actividades que contribúan á consecución das finalidades establecidas no Decreto 466/1987, do 17 de decembro, e que se leven a cabo durante o ano 2000.</p>
<p>Segundo.-As instancias para solicita-las axudas cubriranse segundo o modelo que se xunta como anexo e irán xunto cos documentos que se relacionan:</p>
<p>a) Descrición do proxecto de actividades para as que se solicita a axuda.</p>
<p>b) Orzamento desagregado de gastos.</p>
<p>c) Importe das axudas recibidas ou por recibir para cofinancia-las actividades para as que se solicita a axuda con cargo a orzamentos de organismos públicos distintos da Consellería de Educación e Ordenación Universitaria.</p>
<p>d) Memoria doutras actividades levadas a cabo.</p>
<p>e) Copia certificada do acordo dos órganos competentes polo que se decide solicita-la axuda.</p>
<p>f) Declaración de se reciben ou non axudas doutras entidades para o mesmo fin.</p>
<p>Terceiro.-O prazo de presentación das instancias é de 20 días hábiles, contados a partir do día seguinte ó da publicación desta orde no Diario Oficial de Galicia.</p>
<p>Cuarto.-As solicitudes, xunto coa documentación, presentaranse nas delegacións provinciais da Consellería de Educación e Ordenación Universitaria dentro do ámbito no que estea domiciliada a sede social da asociación, federación ou confederación, ben directamente ou ben da forma prevista no artigo 38.4º da Lei 30/1992, de réxime xurídico das administracións públicas e de procedemento administrativo común.</p>
<p>Quinto.-As delegacións provinciais da Consellería de Educación e Ordenación Universitaria enviarán as solicitudes, xunto coa documentación, á Dirección Xeral de Centros e Inspección Educativa, no prazo de 5 días naturais contados a partir do seguinte ó da finalización do prazo de presentación de solicitudes, establecéndose o prazo de corrección de erros ou de completa-la documentación, de se-lo caso, de dez días a partir da notificación correspondente, de acordo co establecido no artigo 76 da Lei 30/1992.</p>
<p>Sexto.-Para a valoración das solicitudes das axudas constituirase unha comisión presidida polo director xeral de Centros e Inspección Educativa, ou persoa en quen delegue, e integrada polo subdirector xeral de Centros, xefe do Servicio de Programación, xefe do Servicio de Centros e o xefe do Servicio de Xestión de Programas Educativos. Actuará como secretario un funcionario da consellería, con voz e sen voto.</p>
<p>Sétimo.-A comisión aplicará os seguintes criterios preferentes:</p>
<p>a) Colaborar no labor educativo dos centros e nas súas actividades complementarias e extraescolares.</p>
<p>b) Promove-la participación dos alumnos nos órganos colexiados do centro.</p>
<p>c) Realizar actividades culturais, deportivas e de fomento da acción cooperativa e de traballo en equipos.</p>
<p>d) Facilita-la representación e a participación dos alumnos nos consellos escolares dos centros públicos e concertados e noutros órganos colexiados, se é o caso.</p>
<p>Oitavo.-Valoradas as solicitudes, a comisión elevará a proposta de adxudicación das axudas ó con</p>
<p>selleiro de Educación e Ordenación Universitaria para a resolución que proceda, que será publicada no Diario Oficial de Galicia. No caso de resultar denegada, será motivada e notificaráselles ós interesados no prazo máximo de catro meses, contados a partir da publicación desta convocatoria. Contra esta resolución, que esgota a vía administrativa, poderá interpoñerse recurso potestativo de reposición perante o conselleiro de Educación e Ordenación Universitaria no prazo dun mes segundo o disposto nos artigos 116 e 117 da Lei 4/1999 (BOE do 14 de xaneiro), de modificación da Lei 30/1992, de réxime xurídico das administracións públicas e do procedemento administrativo común, ou ben directamente o recurso contencioso-administrativo no prazo de dous meses perante o Tribunal Superior de Xustiza de Galicia.</p>
<p>Noveno.-As solicitudes entenderanse desestimadas de non recaer resolución expresa no prazo de catro meses a partir da data de publicación no Diario Oficial de Galicia da presente convocatoria.</p>
<p>Décimo.-As entidades beneficiarias da axuda deberán xustificar, antes do 15 de novembro de 2000, de acordo coa normativa vixente, a correcta utilización dos fondos percibidos perante a Dirección Xeral de Centros e Inspección Educativa, para o que farán chegar unha memoria na que consten necesariamente os seguintes extremos:</p>
<p>a) Descrición das actividades realizadas, explicando os obxectivos logrados e o número de alumnos que participaron nas devanditas actividades.</p>
<p>b) Resumo económico explicativo dos gastos realizados imputables á axuda percibida e que se referirán ó ano 2000, para o que deberán xunta-los orixinais das facturas ou dos documentos xustificativos (fotocopia compulsada de facturas, contratos, nóminas, Seguridade Social, etc.).</p>
<p>c) Certificación do órgano competente da entidade beneficiaria na que se faga constar que o importe da axuda foi destinado na súa totalidade ás actividades para as que foi concedida.</p>
<p>d) Foctocopia do CIF.</p>
<p>e) Certificación bancaria (orixinal) a nome do solicitante na que conste a c/c na que se ingresará o importe da axuda, se é o caso.</p>
<p>f) Declaración complementaria do conxunto das axudas solicitadas, tanto as aprobadas ou concedidas como as pendentes de resolución, para un mesmo</p>
<p>proxecto, das distintas administracións públicas competentes ou calquera dos seus organismos, entes ou sociedades.</p>
<p>g) Procederá o reintegro total ou parcial da subvención ou axuda percibida e os xuros de demora devengados desde o momento do seu pagamento nos casos indicados no artigo 78.9º do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia, coa modificación establecida pola Lei 8/1999, do 30 de decembro, de medidas fiscais e orzamentarias e de función pública e actuación administrativa.</p>
<p>Décimo primeiro.-O incumprimento total ou parcial de calquera das condicións establecidas na presente convocatoria constituirá causa determinante de revogación da axuda e do seu reintegro polo beneficiario ou solicitante, segundo o disposto no artigo 6 da Lei 8/1999, do 30 de decembro, de medidas fiscais e orzamentarias e de función pública e actuación administrativa, que modifica o artigo 78 do texto refundido da Lei de réxime financeiro e orzamentario de Galicia, aprobado polo Decreto lexislativo 1/1999, do 7 de outubro.</p>
<p>Décimo segundo.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 6 de setembro de 2000.</p>
<p>Celso Currás Fernández</p>
<p>Conselleiro de Educación e Ordenación Universitaria</p>

