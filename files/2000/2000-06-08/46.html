---
date: '2000-06-08'
id: B70E
page: 8862
number: 111
agency: CONCELLO DE CELANOVA
section: VI. ANUNCIOS
title: Edicto.
range: Edicto.
url: 'https://www.xunta.gal/dog/Publicados/2000/20000608/AnuncioB70E_gl.html'
---
<p>Cumprindo acordo da Comisión de Goberno do 31 de maio de 2000, convócase concurso para a subministración: fabricación, instalación, adaptación á caixa actual exterior e posta en funcionamento para o seu uso, do órgano da Igrexa de San Rosendo de Celanova, de acordo co prego de cláusulas administrativas que a seguir se transcriben en extracto.</p>
<p>As devanditas cláusulas completas, así como o prego de prescricións técnicas, están no concello á disposición dos interesados.</p>
<p>A. Obxecto da subministración: fabricación, instalación, adaptación á caixa actual exterior e posta en funcionamento para o seu uso, do órgano da Igrexa de San Rosendo de Celanova, de acordo coas características peculiares fixadas polo Concello de Celanova e recollidas no prego de prescricións técnicas que, xunto con este prego, rexen na contratación.</p>
<p>B. Orzamento de contrata: 51.446.000 ptas., IVE incluído.</p>
<p>O orzamento de contrata inclúe a construcción, fabricación do órgano, transporte, montaxe na caixa artística actual do coro da igrexa, harmonización, afinación e calquera outra cuestión para a súa definitiva posta a punto para o seu uso.</p>
<p>C. Revisión de prezos: dada a natureza do contrato, non terá lugar a revisión de prezos.</p>
<p>D. Réxime de financiamento:</p>
<p>Consta consignación adecuada e específica na partida 451 633 00 do orzamento de gastos de 2000; desagrégase o financiamento da seguinte forma:</p>
<p>-Concello de Celanova: 26.284.175 pesetas.</p>
<p>-Leader II: 25.161.825 ptas.</p>
<p>E. Garantías:</p>
<p>-Provisional: o 2% do orzamento inicial do proxecto.</p>
<p>-Definitiva: o 4% do importe de adxudicación.</p>
<p>F. Documentación técnica que debe achegar:</p>
<p>a) Documento escrito que nos seus diversos puntos reflicta:</p>
<p>-A antigüidade e tradición da firma organeira.</p>
<p>-Relación do persoal e a súa especialización.</p>
<p>-Recursos materiais cos que conta a firma organeira.</p>
<p>-O coñecemento por parte da firma organeira da escola nor-centroeuropea de construcción de órganos do período do barroco tardío de transición.</p>
<p>b) Documentación gráfica dos traballos realizados en órganos de nova construcción e grande envergadura, con especial incidencia nos últimos 15 anos. A devandita documentación deberá ir xunto con cantos textos se consideren precisos para a súa maior comprensión.</p>
<p>c) Documento que reflicta o prazo de execución proposto pola firma organeira, entendéndose que, se non se achega, se supón que o licitador acepta o de 11 meses contido neste prego.</p>
<p>G. Criterios de adxudicación: cun total de 110 puntos repartidos de acordo cos seguintes conceptos:</p>
<p>1. Experiencia e traballos realizados en órganos de nova construcción e grande envergadura do período do barroco tardío de transición, con especial incidencia nos últimos 15 anos: de 0 a 25 puntos.</p>
<p>2. Capacidade e recursos humanos e estructurais da firma organeira, coa finalidade de garanti-la realización, os prazos e a entrega do traballo: de 0 a 20 puntos.</p>
<p>3. Experiencia do constructor e calidade e seguridade das partes técnicas: de 0 a 18 puntos.</p>
<p>4. Calidade artística da harmonización do instrumento: de 0 a 15 puntos.</p>
<p>5. Garantía de longa duración e seguridade sobre a estabilidade do funcionamento: de 0 a 14 puntos.</p>
<p>6. Tradición, antigüidade e hábito da firma organeira: de 0 a 10 puntos.</p>
<p>7. Mellor oferta económica: de 0 a 8 puntos.</p>
<p>A adxudicación efectuarase ó concursante que teña a maior puntuación trala suma de todos e cada un dos epígrafes anteriores.</p>
<p>H. Prazo de entrega: será de 11 meses, contados desde o día seguinte ó da sinatura do contrato. O devandito prazo inclúe:</p>
<p>-A construcción do órgano.</p>
<p>-O transporte e a montaxe na caixa actual do coro da Igrexa de San Rosendo.</p>
<p>-Harmonización.</p>
<p>-Afinación.</p>
<p>-Calquera outra cuestión precisa para a súa definitiva posta en funcionamento.</p>
<p>Lugar de entrega do ben contratado: de conformidade co establecido no punto 3 do prego de prescricións técnicas, o órgano fabricado deberá ser montado na caixa artística actual do coro alto, situado sobre a entrada principal na nave central da Igrexa de San Rosendo de Celanova.</p>
<p>I. Período de garantía: será dun ano, contado desde a recepción do órgano polo Concello de Celanova. A devandita garantía inclúe a revisión completa e posta en funcionamento de todas e cada unha das partes do órgano.</p>
<p>J. Tramitación: urxente.</p>
<p>K. Presentación de proposicións: deberán ser entregadas en sobre pechado no rexistro xeral do concello, ou enviadas por correo, dentro do prazo de 13 días naturais contados a partir do primeiro día seguinte ó da última publicación do anuncio de licitación no BOP de Ourense ou no Diario Oficial de Galicia.</p>
<p>Celanova, 1 de xuño de 2000.</p>
<p>O alcalde</p>
<p>Rubricado</p>

