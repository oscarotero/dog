---
date: '2000-11-07'
id: 132CA
page: 14
number: 215
agency: 'CONSELLERÍA DE AGRICULTURA, GANDERÍA E POLÍTICA AGROALIMENTARIA'
section: I. DISPOSICIÓNS XERAIS
title: >-
  Orde do 24 de outubro de 2000 pola que se normalizan os documentos para a
  prescrición, dispensación e uso do medicamento veterinario, e o Libro Rexistro
  de Tratamentos Veterinarios na Comunidade Autónoma de Galicia.
range: Orde
url: 'https://www.xunta.gal/dog/Publicados/2000/20001107/Anuncio132CA_gl.html'
---
<p>A Lei 25/1990, do 20 de decembro, do medicamento, e o Real decreto 109/1995, do 27 de xaneiro, sobre medicamentos veterinarios, actualizaron a normativa aplicable ó medicamento veterinario. Así mesmo, a Lei 5/1999, do 21 de maio, de ordenación farmacéutica de Galicia, no título V introduce unha serie de precisións en relación coa dispensación e distribución do medicamento veterinario. Tendo en conta a lexislación básica do Estado, sen prexuízo da normativa que no seu día poida emanar desta Comunidade Autónoma, e ata que se produza o desenvolvemento normativo previsto pola Lei 5/1999, do 21 de maio, de ordenación farmacéutica de Galicia, faise necesario regula-la prescrición, dispensación e o uso do medicamento veterinario, mediante a adopción dun modelo normalizado da receita veterinaria, así como atribuírlle ó Consello Galego de Colexios Veterinarios a edición e distribución da receita veterinaria normalizada co obxectivo de dispor dun sistema áxil de xestión, dada a vinculación da </p>
<p>organización colexial cos facultativos veterinarios.</p>
<p>Por outro lado, faise necesario regular e normaliza-las características que debe reunir na Comunidade Autónoma de Galicia o libro rexistro de tratamentos, do medicamento veterinario, de levanza obrigatoria polas explotacións gandeiras galegas productoras de alimentos con destino ó consumo humano, e polos facultativos veterinarios en determinados casos.</p>
<p>Facendo uso das facultades que me confire a Lei 1/1983, do 22 de febreiro, reguladora da Xunta e do seu presidente, reformada pola Lei 11/1988, do 20 de outubro, e a Lei 12/1989, do 4 de outubro, e logo de conformidade do Consello Galego de Colexios Veterinarios,</p>
<p>DISPOÑO:</p>
<p>Artigo 1º.-Obxecto.</p>
<p>As disposicións desta orde teñen por obxecto normaliza-lo documento de prescrición e dispensación e o libro rexistro de tratamentos, do medicamento veterinario, na Comunidade Autónoma de Galicia, e atribuírlle a edición e distribución da receita e selo veterinarios normalizados ó Consello Galego de Colexios Veterinarios.</p>
<p>Artigo 2º.-Ámbito de aplicación.</p>
<p>Esta orde seralle de aplicación á prescrición, dispensación e ó uso dos medicamentos veterinarios na Comunidade Autónoma de Galicia.</p>
<p>Artigo 3º.-Definicións.</p>
<p>Receita veterinaria normalizada: documento normalizado nesta orde polo que os facultativos veterinarios legalmente capacitados prescriben a medicación para a súa dispensación polos centros autorizados, e o tratamento dos animais.</p>
<p>Selo normalizado: selo identificativo do facultativo veterinario legalmente capacitado que efectúa a prescrición.</p>
<p>Prescrición veterinaria normalizada: acto do facultativo veterinario legalmente capacitado, con base no recoñecemento previo dos animais, de emisión dunha receita veterinaria normalizada.</p>
<p>Libro Rexistro de Tratamentos: documento de anotación de tratamentos prescritos ós animais.</p>
<p>Edición e distribución da receita veterinaria normalizada e do selo veterinario normalizado: a actividade atribuída ó Consello Galego de Colexios Veterinarios, consistente na edición dos documentos normalizados da receita veterinaria recollida no artigo 4º e do selo veterinario normalizado establecido no artigo 5º, e a distribución destes documentos e selos ós facultativos veterinarios legalmente capacitados.</p>
<p>Artigo 4º.-Receita veterinaria normalizada.</p>
<p>Establécense os modelos da receita veterinaria normalizada que deberán ser utilizados polos facultativos veterinarios para a prescrición dos medicamentos de uso veterinario regulados no artigo 49 do Lei 25/1990, do 20 de decembro, do medicamento e no Real decreto 157/1995, do 3 de febreiro, polo que se establecen as condicións de preparación, posta no mercado e utilización dos pensos medicamentosos, para a súa dispensación polos centros autorizados e o tratamento dos animais. Os citados modelos recóllense no anexo I.</p>
<p>Constarán de tres exemplares autocopiativos: un orixinal destinado ó centro dispensador do medicamento, unha primeira copia para o propietario ou responsable dos animais, e unha segunda copia para o facultativo veterinario que efectúe a prescrición. A receita poderá levala o prescritor de xeito informatizado.</p>
<p>Artigo 5º.-Selo veterinario normalizado.</p>
<p>Establécese o modelo de selo veterinario normalizado, que será o recollido no anexo II, e deberá figurar necesariamente na receita veterinaria normalizada no espacio destinado á sinatura e ó selo do citado documento por parte do veterinario prescritor, e incluirá un número identificativo do veterinario legalmente capacitado, que será único para toda a Comunidade Autónoma galega.</p>
<p>Artigo 6º.-Validación.</p>
<p>A receita veterinaria normalizada só terá validez para tódolos efectos establecidos na normativa vixente, cando sexa emitida por facultativo veterinario legalmente capacitado, segundo os requisitos recollidos no documento correspondente ó anexo I, e estea asinada e selada co selo veterinario norma-</p>
<p>lizado recollido no anexo II. Así mesmo, o citado selo valerá, xunto coa sinatura, para valida-lo libro rexistro de tratamentos das explotacións gandeiras.</p>
<p>Artigo 7º.-Atribución.</p>
<p>Atribúeselle ó Consello Galego de Colexios Veterinarios a edición e distribución da receita e do selo normalizados descritos nos artigos 4º e 5º.</p>
<p>O Consello Galego de Colexios Veterinarios está obrigado, no que respecta á edición e distribución da receita e selo regulados nesta orde, a facilitar tódolos datos que se soliciten e a poñelos á disposición da Dirección Xeral de Producción Agropecuaria da Consellería de Agricultura, Gandería e Política Agroalimentaria, no formato que se determine, e a levar un sistema informatizado que posibilite a rastrexabilidade da edición e distribución da receita e do selo normalizados.</p>
<p>Artigo 8º.-Responsabilidade da custodia.</p>
<p>A responsabilidade da custodia das receitas e dos selos veterinarios normalizados corresponderá, no que respecta á súa edición e distribución, ó Consello Galego de Colexios Veterinarios e ós colexios veterinarios oficiais, se é o caso.</p>
<p>Os facultativos veterinarios legalmente capacitados terán a responsabilidade na custodia das receitas e selo recibidos, agás que medie comunicación por escrito de subtracción ou extravío ó Consello Galego de Colexios Veterinarios.</p>
<p>Artigo 9º.-Libro Rexistro de Tratamentos.</p>
<p>No nivel das explotacións gandeiras levarase un libro rexistro dos tratamentos realizados ós animais da explotación. Así mesmo, os facultativos veterinarios, cando realicen prescricións dos medicamentos ós que se refire o Real decreto 1373/1997, do 29 de agosto, polo que se prohiben determinadas sustancias de efecto hormonal e tireostático e substancias beta-agonistas de uso na cría do gando, ou realicen prescricións excepcionais de acordo co artigo 81 do Real decreto 109/1995, do 27 de xaneiro, estarán tamén obrigados a levar un libro rexistro de tratamentos.</p>
<p>Os libros rexistro de tratamentos das explotacións e dos facultativos veterinarios corresponderanse co modelo que se establece no anexo III, e para que teñan validez deberán estar dilixenciados polos servicios veterinarios oficiais de Sanidade e Producción Animal.</p>
<p>Artigo 10º.-Infraccións e sancións.</p>
<p>De conformidade o establecido no artigo 55 da Lei 5/1999, do 21 de maio, no artigo 107 da Lei 25/1990, do 20 de decembro e no Decreto 431/1996, do 29 de novembro, as infraccións en materia do medicamento veterinario serán obxecto das sancións administrativas correspondentes, trala instrucción do oportuno procedemento, sen prexuízo</p>
<p>das responsabilidades civís, penais ou doutra orde que poidan concorrer.</p>
<p>Disposición transitoria</p>
<p>Serán válidas mentres non se efectúe a edición e distribución das receitas veterinarias normalizadas reguladas nesta orde, as receitas editadas polo Consello Galego de Colexios Veterinarios, como máximo ata o 31 de decembro de 2000.</p>
<p>Disposicións derradeiras</p>
<p>Primeira.-Autorízase o director xeral de Producción Agropecuaria para dictar, no ámbito das súas competencias, cantas normas sexan necesarias para o mellor cumprimento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 24 de outubro de 2000.</p>
<p>Castor Gago Álvarez</p>
<p>Conselleiro de Agricultura, Gandería e Política Agroalimentaria</p>
<p>ANEXO I</p>
<p>Receita veterinaria normalizada</p>
<p>En xeral para tódalas receitas:</p>
<p>1. Características: papel autocopiativo por triplicado; orixinal e dúas copias brancas de sesenta (60) gramos.</p>
<p>2. Dimensións: largo 23 cm; alto 11,5 cm.</p>
<p>3. Código de identificación: composto polos seguintes caracteres:</p>
<p>-Código da Comunidade Autónoma: constará de dous díxitos de acordo co anexo IV.</p>
<p>-Dous díxitos que identifican a provincia: de acordo co código INE.</p>
<p>-Un díxito de verificación ou control xerado mediante unha operación matemática a partir dos restantes caracteres numéricos.</p>
<p>-Oito díxitos de identificación da receita: os dous primeiros corresponderán ó ano de edición e os seis seguintes ó número de orde de edición.</p>
<p>-Código de barras que se corresponderá coa numeración de identificación da receita. Utilizarase o código 128-set A.</p>
<p>-Para a levanza informatizada da receita: poderán imprimirse os tres exemplares citados no artigo 4º en formato proporcionalmente reducido e despregados na mesma páxina DIN A4, con dimensións de cada exemplar de 20 cm de largo por 9 cm de alto.</p>
<p>ANEXO IV</p>
<p>1. Andalucía.</p>
<p>2. Aragón.</p>
<p>3. Asturias.</p>
<p>4. Balears.</p>
<p>5. Canarias.</p>
<p>6. Cantabria.</p>
<p>7. Castela-A Mancha.</p>
<p>8. Castela e León.</p>
<p>9. Cataluña.</p>
<p>10. Estremadura.</p>
<p>11. Galicia.</p>
<p>12. Madrid.</p>
<p>13. Murcia.</p>
<p>14. Navarra.</p>
<p>15. País Vasco.</p>
<p>16. A Rioxa.</p>
<p>17. Comunidade Valenciana.</p>

