---
date: '2000-05-05'
id: 978E
page: 7
number: 86
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 97/2000, do 14 de abril, polo que se declara a urxente ocupación, para
  efectos de expropiación forzosa, polo Concello de Carballeda de Avia, dos bens
  e dereitos necesarios para a realización das obras do proxecto de alargamento
  e pavimentación de camiños en Cons, Cuartas de Abaixo e Foxiños.
range: Decreto
url: 'https://www.xunta.gal/dog/Publicados/2000/20000505/Anuncio978E_gl.html'
---
<p>O Concello de Carballeda de Avia, en sesión que tivo lugar o día 11 de outubro de 1999, aprobou o proxecto de alargamento e pavimentación de camiños en Cons, Cuartas de Abaixo e Foxiños e, na mesma sesión, acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ó abeiro do disposto no artigo 52 da Lei de expropiación forzosa. O concello remitiu a documentación complementaria para correcta tramitación do expediente con data de entrada no rexistro xeral da Consellería de Xustiza, Interior e Relacións Laborais o día 4 de abril de 2000.</p>
<p>Os bens nos que se concreta a declaración de urxente expropiación están determinados no expediente que se someteu a información pública.</p>
<p>A Dirección Xeral de Urbanismo da Consellería de Política Territorial, Obras Públicas e Vivenda emitiu informe favorable con data do 27 de marzo de 2000.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, porque, segundo consta no expediente, respecto ós camiños de Cons e Cuartas de Abaixo, os terreos afectados están a invadir parte do carril das respectivas vías locais, interrompendo o paso da cuneta do desaugadoiro das augas pluviais e de escorrentía, producindo o encharcamento da calzada e a perigosidade do seu firme.</p>
<p>Respecto ó monte Foxiños, a superficie afectada provoca a interrupción e a imposibilidade material do tráfico rodado na vía local pola que se accede ó cemiterio e ó encoro da traída de augas.</p>
<p>A competencia para a declaración da urxente ocupación correspóndelle ó Consello da Xunta de Galicia segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude, por proposta do conselleiro de Xustiza, Interior e Relacións Laborais e logo de deliberación do Consello da Xunta de Galicia na súa reunión do día catorce de abril de dous mil,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a urxente ocupación, polo Concello de Carballeda de</p>
<p>Avia para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto de alargamento e pavimentación de camiños en Cons, Cuartas de Abaixo e Foxiños.</p>
<p>Vilalba, catorce de abril de dous mil.</p>
<p>Manuel Fraga Iribarne</p>
<p>Presidente</p>
<p>Antonio Pillado Montero</p>
<p>Conselleiro de Xustiza, Interior e Relacións Laborais</p>

