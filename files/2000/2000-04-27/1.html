---
date: '2000-04-27'
id: 8C6A
page: 6774
number: 81
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 22 de marzo de 2000 pola que se autoriza o centro privado de formación
  profesional específica Cofisad da Coruña para imparti-los ciclos formativos de
  grao superior de xestión comercial e márketing e administración de sistemas
  informáticos.
range: Orde
url: 'https://www.xunta.gal/dog/Publicados/2000/20000427/Anuncio8C6A_gl.html'
---
<p>Examinado o expediente instruído por instancia do titular do centro privado Cofisad da Coruña, solicitando autorización para imparti-los ciclos formativos de grao superior de xestión comercial e márketing e administración de sistemas informáticos, en horario non simultáneo coas ensinanzas que xa ten autorizadas.</p>
<p>Tendo en conta que o expediente foi tramitado pola Delegación Provincial da Consellería de Educación e Ordenación Universitaria da Coruña, que se remite cos informes correspondentes.</p>
<p>Vistos a Lei 1/1990, do 3 de outubro (BOE do 4), de ordenación xeral do sistema educativo; Real decreto 1004/1991, do 14 de xuño (BOE do 26), polo que se establecen os requisitos mínimos dos centros que imparten ensinanzas de réxime xeral non universitarias; Real decreto 777/1998 (BOE do 8 de maio), polo que se desenvolven determinados aspectos da ordenación da formación profesional no ámbito do sistema educativo, Orde do 21 de decembro de 1999 (DOG do 31-1-2000), pola que se regulan determinados aspectos relativos á autorización de centros privados exclusivos de formación profesional específica na Comunidade Autónoma de Galicia; Decreto 133/1995, do 10 de maio (DOG do 22), sobre autorización de centros docentes privados para impartir ensinanzas de réxime xeral non universitarias e a Orde do 20 de setembro de 1995 (DOG 15 de decembro), que desenvolve o antedito decreto. Considerando que concorren no expediente os requisitos esixidos nas disposicións vixentes para poder acceder ó </p>
<p>solicitado.</p>
<p>Esta consellería, por proposta da Dirección Xeral de Centros e Inspección Educativa,</p>
<p>DISPÓN:</p>
<p>Primeiro.-Autoriza-lo centro privado de formación profesional específica Cofisad da Coruña, para poder imparti-los ciclos formativos de grao superior de Xestión comercial e márketing e administración de sistemas informáticos, en quenda de tarde-noite.</p>
<p>Segundo.-Mentres non se extinguen as ensinanzas de FP2, segundo o calendario de aplicación da Lei 1/1990, do 3 de outubro, de ordenación xeral do sistema educativo, poderán seguir impartindo as ensinanzas da rama administrativa e comercial; especialidade: administrativa.</p>
<p>Terceiro.-Antes do inicio das ensinanzas que se autorizan, a Delegación Provincial da Consellería de Educación e Ordenación Universitaria, logo de informe da Inspección Educativa, aprobará expresamente a relación de persoal que impartirá docencia no dito centro.</p>
<p>Cuarto.-Queda o centro obrigado ó cumprimento da lexislación vixente e a solicita-la oportuna revisión cando teña que modificarse calquera dos datos que sinala esta orde.</p>
<p>Quinto.-Contra esta orde, que esgota a vía administrativa, os interesados poderán interpoñer recurso potestativo de reposición perante o conselleiro de Educación e Ordenación Universitaria, no prazo dun mes, a partir do día siguiente ó da súa publicación no Diario Oficial de Galicia, segundo o disposto nos artigos 116 e 117 da Lei 4/1999 (BOE do 14 de xaneiro), de modificación da Lei 30/1992, de réxime xurídico das administracións públicas e do procedemento administrativo común, ou ben directamente o recurso contencioso-administrativo no prazo do dous meses perante o Tribunal Superior de Xustiza de Galicia.</p>
<p>Santiago de Compostela, 22 de marzo de 2000.</p>
<p>Celso Currás Fernández</p>
<p>Conselleiro de Educación e Ordenación Universitaria</p>
<p>ANEXO</p>
<p>Provincia: A Coruña.</p>
<p>Concello: A Coruña.</p>
<p>Localidade: A Coruña.</p>
<p>Enderezo: Burgallal Marchesi, 52-A.</p>
<p>Código do centro: 15026571.</p>
<p>Denominación: centro privado de formación profesional específica Cofisad.</p>
<p>Titular: Pedro Díaz Currás.</p>
<p>Composición resultante:</p>
<p>Familia Profesional: administración.</p>
<p>1 ciclo formativo de grao medio de xestión administrativa (1 unidade para 20 postos escolares).</p>
<p>1 ciclo formativo de grao superior de administración e finanzas (2 unidades para 20 postos escolares/unidade).</p>
<p>1 ciclo formativo de grao superior de secretariado (1 unidade para 20 postos escolares).</p>
<p>Quenda: tarde-noite.</p>
<p>Familia profesional: Comercio e Márketing.</p>
<p>1 ciclo formativo de grao superior de xestión comercial e márketing (1 unidade para 20 postos escolares).</p>
<p>Familia profesional: informática.</p>
<p>1 ciclo formativo de grao superior de administración de sistemas informáticos (2 unidades para 20 postos escolares/unidade).</p>

