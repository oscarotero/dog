---
date: '2000-04-27'
id: 8D12
page: 6826
number: 81
agency: 'CONSELLERÍA DE AGRICULTURA, GANDERÍA E POLÍTICA AGROALIMENTARIA'
section: VI. ANUNCIOS
title: >-
  Aviso do 21 de marzo de 2000, do Servicio de Estructuras Rurais de Ourense,
  polo que se anuncia a toma de posesión provisional de predios de substitución
  na zona de concentración parcelaria de Flariz (Monterrei-Ourense).
range: Aviso
url: 'https://www.xunta.gal/dog/Publicados/2000/20000427/Anuncio8D12_gl.html'
---
<p>Rematada a publicación do acordo de concentración parcelaria da zona de Flariz (Monterrei-Ourense), e non excedendo o número de recursos presentados e pendentes do seis por cento dos titulares das explotacións, nin representando os reclamantes máis do dez por cento da superficie concentrada, a Dirección Xeral de Desenvolvemento Rural resolveu dar posesión provisional dos novos predios, fixándose como data para a toma de posesión o día 1 de xuño de 2000. A dita toma de posesión é obrigatoria para tódolos interesados e enténdese sen prexuízo das rectificacións que procedan como consecuencia dos recursos que prosperen (artigo 44 da Lei de concentración parcelaria para Galicia). No caso de que algún propietario non permita a toma de posesión dos predios de substitución no prazo indicado, será obxecto, logo de apercibimento, de compulsión directa, tal e como establece o artigo 45 da citada lei.</p>
<p>Segundo establece o artigo 46 da Lei de concentración parcelaria para Galicia do 14 de agosto de 1985, os interesados poderán reclamar ante este servicio, na rúa Florentino López Cuevillas, 4 e 6 de Ourense, xuntando dictame pericial, sobre diferencias superiores ó dous por cento entre a cabida real dos novos predios e a que conste no expediente de concentración, dentro dos trinta días seguintes á data en que os predios de substitución se poñan á disposición dos participantes para que tomen posesión deles.</p>
<p>Así mesmo, ponse en coñecemento de todos que a posesión dos predios de substitución lles outorga, ós que no acordo de concentración figuren como adxudicatarios, os medios de defensa establecidos nas leis.</p>
<p>En relación coas árbores existentes nos predios recoméndase, na medida do posible, chegar a un acordo entre o que as dá e o adxudicatario. No caso contrario, poderán ser retiradas polos propietarios das parcelas de contribución dentro dos tres meses seguintes á data da toma de posesión, logo da petición ó Servicio de Montes e Industrias Forestais do preceptivo permiso e o informe favorable do Servicio de Medio Ambiente Natural da delegación provincial da Consellería de Medio Ambiente, no caso de seren especies autóctonas protexidas. Transcorrido o referido prazo, entenderase que pertencen ó propietario do novo predio.</p>
<p>Ourense, 21 de marzo de 2000.</p>
<p>Francisco Marín Muñoz</p>
<p>Xefe do Servicio de Estructuras Rurais de Ourense</p>
<p>Visto e prace</p>
<p>José Manuel Baltar Blanco</p>
<p>Delegado provincial de Ourense</p>

