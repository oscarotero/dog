---
date: '2000-07-20'
id: F146
page: 11
number: 141
agency: ESCOLA GALEGA DE ADMINISTRACIÓN PÚBLICA
section: III. OUTRAS DISPOSICIÓNS
title: >-
  Resolución do 13 de xullo de 2000 pola que se convoca un Seminario
  Internacional sobre os Procesos de Descentralización nos Estados Membros da
  Unión Europea e en América Latina.
range: Resolución
url: 'https://www.xunta.gal/dog/Publicados/2000/20000720/AnuncioF146_gl.html'
---
<p>Dentro do Plan de actividades da Escola Galega de Administración Pública para o ano 2000 e de acordo coas funcións atribuídas pola Lei 4/1987, do 27 de maio, de creación da escola, e pola Lei 10/1989, do 10 de xullo, de modificación da anterior, convócase, en colaboración co Instituto Europeo de Administración Pública-Centro Europeo de Rexións, un Seminario Internacional sobre os Procesos de Descentralización nos Estados Membros da Unión Europea e en América Latina, convocatoria que se desenvolverá conforme as seguintes bases:</p>
<p>1. Obxectivos.</p>
<p>Ante a conxuntura desta fin de século, a miúdo de restriccións orzamentarias, as administracións públicas dos estados europeos e tamén dos latinoamericanos enfróntanse ante a situación de arbitrar novos camiños que democraticen os procesos, que racionalicen os criterios de actuación pública e que, en último extremo, fagan posible tanto a maior participación como a mellor información á cidadanía, en aplicación dun real e práctico principio de subsidiariedade.</p>
<p>Dentro do respecto á diversa realidade político-administrativa dos estados, tanto en Europa como nas repúblicas latinoamericanas, os procesos de descentralización dentro dun país deben considerarse como esforzos positivos desde o centro cara á periferia e cara ás rexións, ou destas cara ós municipios, para unha mellor prestación dos servicios públicos. Coñece-las experiencias desenvolvidas nesta materia en ámbalas dúas beiras do Atlántico por personalidades que tiveron responsabilidades na concepción, dirección e aplicación, se é o caso, desta temática preséntasenos como unha verdadeira e única oportunidade para coñecer estes desenvolvementos e elaborar, desde a perspectiva da realidade da Comunidade Autónoma de Galicia, pensamentos e conclusións.</p>
<p>O obxectivo deste seminario é, en resumo, iniciar un debate en profundidade, debate no que, tendo presente a dispar realidade existente dos ámbitos territoriais sobre os que se centra a materia que serve de eixe a esta actividade, se compartan experiencias comúns, e se analicen os puntos fortes e febles dos casos que se someten a estudio neste foro.</p>
<p>2. Contido.</p>
<p>Trataranse estes temas:</p>
<p>-Os procesos de descentralización político-administrativa en Europa.</p>
<p>-Os procesos de descentralización económico-fiscal en Europa.</p>
<p>-Visión xeral da descentralización en América Latina.</p>
<p>3. Destinatarios.</p>
<p>Persoal ó servicio da Xunta de Galicia e da Administración local galega e interesados en xeral.</p>
<p>4. Desenvolvemento.</p>
<p>-Horario: mañá e tarde.</p>
<p>-Lugar e datas: o seminario convocado desenvolverase no salón de actos da EGAP (polígono das Fontiñas, rúa de Madrid, 2-4, Santiago de Compostela) os días 25 e 26 de setembro de 2000.</p>
<p>5. Inscrición.</p>
<p>-Prazo: remata o xoves, día 21 de setembro de 2000.</p>
<p>-Tramitación de solicitudes: as solicitudes irán dirixidas ó director da Escola Galega de Administración Pública, polígono das Fontiñas, rúa de Madrid, 2-4, 15707, Santiago de Compostela, segundo o modelo que figura como anexo a esta convocatoria, e presentaranse no rexistro xeral da EGAP, ou por calquera das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común. Admitiranse tamén inscricións por telefax: 981 54 63 30.</p>
<p>-Número de prazas: limitado á capacidade do local.</p>
<p>-Inscrición fóra de prazo: só se admitirán de quedaren prazas baleiras, coa condición de que se cumpran os requisitos xerais antes indicados.</p>
<p>Os peticionarios poderán obter confirmación da súa posible admisión chamando, o día 22 de setembro, por teléfono, das 10 ás 14.45 horas, ós seguintes números: 981 54 62 39/44 ou 981 54 60 40.</p>
<p>6. Modificacións.</p>
<p>A EGAP reserva para si a facultade de interpretar e de resolve-las incidencias que puidesen xurdir no desenvolvemento do seminario, así como a de cancelalo, se o escaso número de solicitudes non xustificase a súa realización.</p>
<p>7. Certificación de asistencia.</p>
<p>Entregaráselles, ó remate deste seminario, a aquelas persoas inscritas que concorresen asiduamente a el, cando a súa asistencia sexa igual ou superior ó 85% das horas lectivas programadas, e expresarase, neste documento, a natureza da actividade e as datas da súa realización.</p>
<p>8. Retransmisión por Internet.</p>
<p>As persoas interesadas en segui-lo desenvolvemento destas xornadas por Internet poden facelo a través do seguinte enderezo: www.egap.xunta.es.</p>
<p>Santiago de Compostela, 13 de xullo de 2000.</p>
<p>Domingo Bello Janeiro</p>
<p>Director da Escola Galega de Administración</p>
<p>Pública</p>

