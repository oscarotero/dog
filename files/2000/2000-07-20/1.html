---
date: '2000-07-20'
id: F122
page: 11
number: 141
agency: 'CONSELLERÍA DE FAMILIA E PROMOCIÓN DO EMPREGO, MULLER E XUVENTUDE'
section: I. DISPOSICIÓNS XERAIS
title: >-
  Orde do 3 de xullo de 2000 pola que se aproba o contido mínimo do Regulamento
  de réxime interior de centros de atención á primeira infancia pertencentes á
  Consellería de Familia e Promoción do Emprego, Muller e Xuventude.
range: Orde
url: 'https://www.xunta.gal/dog/Publicados/2000/20000720/AnuncioF122_gl.html'
---
<p>A Lei orgánica 1/1990, do 3 de outubro, de ordenación xeral do sistema educativo, recolle no seu capítulo primeiro os obxectivos, contidos e a metodoloxía que hai que ter en conta na etapa da educación infantil que abrangue dos 0 ós 6 anos, establecendo dous ciclos diferentes, o primeiro ata os tres anos e o segundo de tres a seis anos.</p>
<p>A Lei 4/1993, do 14 de abril, de servicios sociais, atribúelle á Administración autonómica competencia para a regulamentación dos centros de servicios sociais. No exercicio destas competencias, publicouse o Decreto 243/1995, do 28 de xullo, polo que se regula o réxime de autorización e acreditación de centros de servicios sociais, desenvolvéndose por orde da Consellería de Familia, Muller e Xuventude, do 29 de febreiro de 1996, os requisitos específicos que deben reuni-los centros de menores e centros de atención á infancia.</p>
<p>Dado que estes centros deben ter un regulamento de réxime interior de acordo co disposto no artigo 38 da Lei 4/1993, do 14 de abril, de servicios sociais, o obxecto desta orde é determina-lo contido mínimo ó que deberán axustarse os regulamentos de réxime interno dos centros de atención á primeira infancia pertencentes á Consellería de Familia e Promoción do Emprego, Muller e Xuventude.</p>
<p>Así mesmo a Lei 3/1997, do 9 de xuño, galega da familia, a infancia e da adolescencia, no seu artigo 5.1º a) atribúelle á Xunta de Galicia a dirección, planificación, programación e ordenación de obxectivos e medidas regulamentarias e de xestión, así como a coordinación de actuacións, competencias asumidas pola Consellería de Familia e Promoción do Emprego, Muller e Xuventude no que atinxe ós centros de atención á primeira infancia ó abeiro do disposto no Decreto 488/1997, do 26 de decembro, polo que se regula a estructura orgánica desta consellería, modificado polo Decreto 117/99, do 23 de abril.</p>
<p>Consonte o exposto, e facendo uso das facultades que me confiren os artigos 34.6º e 38 da Lei 1/1983, do 22 de febreiro, reguladora da Xunta e o seu presidente, modificada pola Lei 11/1988, do 20 de outubro e oídos os comités de empresa provinciais e o comité intercentros,</p>
<p>DISPOÑO:</p>
<p>Artigo 1º</p>
<p>A aprobación do contido mínimo do Regulamento de réxime interior dos centros de atención á primeira</p>
<p>infancia pertencentes á Consellería de Familia e Promoción do Emprego, Muller e Xuventude.</p>
<p>Artigo 2º</p>
<p>Tódolos centros de atención á primeira infancia pertencentes á Consellería de Familia e Promoción do Emprego, Muller e Xuventude deberán posuír un regulamento de réxime interior que se axustará á estructura e ós contidos mínimos que se establecen no anexo desta orde.</p>
<p>Disposicións transitorias</p>
<p>Primeira.-O proxecto de regulamento de réxime interior deberá ser remitido por cada un dos centros á Consellería de Familia e Promoción do Emprego, Muller e Xuventude para a súa aprobación pola conselleira logo de ser informado pola Secretaría Xeral e pola Dirección Xeral de Familia, no prazo de 12 meses a contar desde a entrada en vigor da presente orde, ou nos casos de centros de nova creación, desde a publicación do correspondente decreto de creación.</p>
<p>Segunda.-Mentres non se aproben os regulamentos de réxime interior de cada un dos centros de atención á primeira infancia, aplicaranse como tal as disposicións contidas no presente regulamento.</p>
<p>Disposicións derradeiras</p>
<p>Primeira.-Facúltase a Dirección Xeral de Familia para dicta-las resolucións que sexan necesarias para a execución e desenvolvemento desta orde.</p>
<p>Segunda.-Esta orde entrará en vigor ó día seguinte da súa publicación no Diario Oficial de Galicia.</p>
<p>Santiago de Compostela, 3 de xullo de 2000.</p>
<p>Manuela López Besteiro</p>
<p>Conselleira de Familia e Promoción do Emprego,</p>
<p>Muller e Xuventude</p>
<p>ANEXO</p>
<p>Capítulo I</p>
<p>Obxecto e ámbito de aplicación</p>
<p>Artigo 1º</p>
<p>O presente regulamento ten por obxecto establece-la organización e funcionamento dos centros de atención á primeira infancia pertencentes á Consellería de Familia e Promoción do Emprego, Muller e Xuventude e promove-la participación neles de tódalas persoas implicadas.</p>
<p>Artigo 2º</p>
<p>Constitúen o ámbito de aplicación da presente norma os centros de atención á primeira infancia pertencentes á Consellería de Familia e Promoción do Emprego, Muller e Xuventude que se configuran como equipamentos diurnos dirixidos á poboación infantil de 0 a 3 anos.</p>
<p>Artigo 3º</p>
<p>Os centros de atención á primeira infancia pertencentes á Consellería de Familia e Promoción do Emprego, Muller e Xuventude cumpren unha función</p>
<p>eminentemente social e educativa, proporcionando ós seus usuarios unha atención integral sen distinción de raza, sexo, condición social ou económica, a través dun programa global que garanta o pleno desenvolvemento físico, intelectual, afectivo, social e moral dos nenos/as.</p>
<p>Estes centros cooperarán estreitamente cos pais, titores ou representantes legais co fin de facilita-la conciliación da vida familiar e laboral e consegui-la mellor integración entre o centro e as familias.</p>
<p>Capítulo II</p>
<p>Procedemento de ingreso</p>
<p>Artigo 4º</p>
<p>Poderán solicitar praza nos centros de atención á primeira infancia dependentes da Consellería de Familia e Promoción do Emprego, Muller e Xuventude os nenos/as con idades comprendidas entre os 0 e os 3 anos.</p>
<p>No momento do seu ingreso, abriráselles un expediente persoal no que constarán, con carácter confidencial, os datos de filiación, sanitarios, enderezo e teléfono para avisos en casos de urxencia, así como cantas circunstancias aconsellen unha atención diferenciada.</p>
<p>Artigo 5º</p>
<p>O procedemento de reserva de praza e ingreso publicarase anualmente no Diario Oficial de Galicia.</p>
<p>Artigo 6º</p>
<p>En todo caso os nenos/as tutelados pola Xunta de Galicia serán admitidos nos centros obxecto desta orde con carácter preferente.</p>
<p>Capítulo III</p>
<p>Obxectivos dos centros</p>
<p>Artigo 7º</p>
<p>1. Son obxectivos específicos destes centros:</p>
<p>-Promover e fomenta-lo desenvolvemento integral dos nenos/as e a aprendizaxe das habilidades cognitivas e creativas do neno/a.</p>
<p>-Facilita-la conciliación entre a vida familiar e laboral.</p>
<p>-Facilita-lo desenvolvemento de valores individuais e sociais básicos: cooperación, solidariedade, respecto, etc.</p>
<p>-Lograr un equilibrio afectivo satisfactorio.</p>
<p>-Respecta-la singularidade e diversidade de cada neno/a.</p>
<p>-Posibilita-la integración progresiva dos nenos/as na cultura do seu medio.</p>
<p>-Crear un ambiente que favoreza o desenvolvemento individual e grupal nas actitudes e nas actividades diarias.</p>
<p>-Facilita-la adquisición progresiva de hábitos de orde, limpeza e conservación dos materiais, facendo uso axeitado destes.</p>
<p>-Facilita-la integración dos nenos con necesidades educativas especiais.</p>
<p>2. Estes obxectivos deberán ser desenvolvidos no proxecto educativo que elaborará cada centro.</p>
<p>Capítulo IV</p>
<p>Horario de apertura dos centros</p>
<p>Artigo 8º</p>
<p>Os centros da Consellería de Familia e Promoción do Emprego, Muller e Xuventude poderán permanecer abertos 12 meses ó ano, agás os días declarados inhábiles, e poderán prestar servicio entre as 8 e as 20 horas, de luns a venres ámbolos dous inclusive, de acordo coas dispoñibilidades de recursos humanos e orzamentarios. A Dirección Xeral de Familia publicará anualmente no mes de xullo o calendario do curso seguinte, así como o horario de apertura dos centros.</p>
<p>Tanto o calendario anual como o horario de apertura e peche deberán figurar no taboleiro de anuncios de cada centro.</p>
<p>Capítulo V</p>
<p>Horarios de permanencia dos nenos/as</p>
<p>Artigo 9º</p>
<p>1. O horario máximo de permanencia dos nenos/as no centro será con carácter xeral de oito horas diarias, agás causas excepcionais, e convenientemente xustificadas, a valorar pola respectiva delegación provincial da Consellería de Familia e Promoción do Emprego, Muller e Xuventude, que poderá amplia-lo dito horario.</p>
<p>2. Sempre que as circunstancias familiares dun neno/a o obriguen a permanecer nun centro máis das oito horas estipuladas, fomentarase que os pais, titores ou representantes legais se fagan cargo do neno/a ó longo da xornada no tempo que dispoñan libre, co fin de fomenta-las relacións paterno-filiais.</p>
<p>Artigo 10º</p>
<p>1. O horario de entrada-saída dos nenos/as nos centros débese caracterizar pola flexibilidade que requiran as necesidades da familia, sempre que non leve consigo alteración das actividades dos demais nenos/as e do normal funcionamento do centro. Non obstante, unha vez acordados co centro os horarios de entrada e saída dos nenos/as, as familias procurarán respectalos. En caso de retrasos inxustificados e reiterados, a dirección do centro de atención á primeira infancia está obrigada a adopta-las medidas oportunas poñendoo en coñecemento da correspondente delegación provincial nos casos que así o requiran.</p>
<p>2. Ó remate da xornada os nenos/as serán entregados ós seus pais, titores ou representantes legais. Nos casos nos que estes autoricen á dirección do centro para entrega-lo neno/a a outra persoa, esta deberá ser debidamente identificada.</p>
<p>Artigo 11º</p>
<p>A organización do horario terá a natural flexibilidade que esixan as características psicopedagóxicas e sociais dos nenos/as. Teranse en conta as posibilidades de mantemento da atención ós nenos/as nas diferentes situacións e actividades que se organicen.</p>
<p>A programación destas actividades, que se concretará no regulamento de réxime interior de cada centro, deberáselle remitir con anterioridade ó 1 de outubro de cada ano, á delegación provincial correspondente, para a súa autorización.</p>
<p>Artigo 12º</p>
<p>1. Cada grupo de nenos/as terá un responsable que formará parte do equipo técnico do centro, participará na elaboración, a execución e a avaliación dos programas individuais e colectivos que se establezan para o desenvolvemento da personalidade dos nenos/as, e terá a responsabilidade do grupo asignado. Os responsables de grupo materán relacións cos pais, titores ou representantes legais dos nenos/as asignados ó seu grupo e, de se-lo caso, supervisarán o persoal en prácticas que teñan asignado.</p>
<p>2. A asignación dos responsables para os diferentes grupos faraa a dirección do centro, logo de consulta ó equipo técnico. A dita asignación farase de acordo cos criterios establecidos no proxecto educativo do centro, procurando que o responsable do grupo asuma o mesmo grupo de nenos/as de anos anteriores.</p>
<p>Capítulo VI</p>
<p>Relacións cos pais, titores ou representantes legais</p>
<p>Artigo 13º</p>
<p>1. A relación cos pais, titores ou representantes legais, que deberá ser en todo caso fomentada pola dirección do centro, ten como principais obxectivos:</p>
<p>-O intercambio de criterios educativos.</p>
<p>-Trasmisión mutua de información sobre actitudes e comportamento dos nenos/as.</p>
<p>-Compartir pareceres sobre incidentes, preocupacións, ilusións, actividades, etc.</p>
<p>2. Trala consulta co equipo técnico do centro, a dirección poñerá en coñecemento dos pais, titores ou representantes legais de cada neno/a unha información sobre a súa evolución integral que terá carácter semestral e que se realizará en documento normalizado.</p>
<p>3. As visitas dos pais, titores ou representantes legais dos nenos/as realizaranse de conformidade co horario establecido pola dirección para tal fin, logo de ser oído o equipo técnico, sempre e cando non dificulte a boa marcha do centro.</p>
<p>Artigo 14º</p>
<p>Co fin de garanti-la necesaria cooperación cos pais, titores ou representantes legais dos nenos/as, realizaranse reunións xerais e de grupo, segundo a natu</p>
<p>reza dos temas que se van tratar que terán lugar nas dependencias do centro, logo da convocatoria por escrito. A periodicidade destas será a seguinte:</p>
<p>-Dúas reunións xerais, coincidindo co inicio e co remate do curso.</p>
<p>-Dúas reunións de grupo para realizar unha en cada semestre.</p>
<p>En todo caso, a dirección do centro informará por escrito ó principio do curso dos horarios de atención e información ós pais, titores ou representantes legais dos nenos/as.</p>
<p>Artigo 15º</p>
<p>Cada centro de atención á primeira infancia terá un libro de reclamacións á disposición dos usuarios. A dirección do centro poñerá en coñecemento da Delegación Provincial da Consellería de Familia e Promoción do Emprego, Muller e Xuventude o contido das reclamacións de xeito periódico, agás nos casos en que se requira unha comunicación inmediata.</p>
<p>Capítulo VII</p>
<p>Normas de saúde, hixiene e nutrición</p>
<p>Artigo 16º</p>
<p>1. Os nenos/as deberán acudir ó centro de atención á primeira infancia en condicións correctas de saúde e hixiene.</p>
<p>2. Non serán admitidos no centro os nenos/as que padezan enfermidades infecto-contaxiosas. A aparición destas enfermidades deberá ser comunicada polos pais, titores ou representantes legais á dirección do centro que, á súa vez, o poñerá de inmediato en coñecemento da delegación provincial da Consellería de Familia e Promoción do Emprego, Muller e Xuventude.</p>
<p>3. No caso de observarse síntomas dun proceso infecto-contaxioso nos nenos/as no propio centro, informarase á dirección deste, e avisaranse os seus pais, representantes legais ou titores, co fin de evita-la propagación da enfermidade entre os demais nenos/as. O reingreso no centro só será posible logo de transcorrido o período de contaxio e tralo informe médico que acredite tal circunstancia.</p>
<p>4. No caso de enfermidade ou accidente sobrevido no centro, despois das primeiras atencións in situ e, á maior brevidade posible, poñerase a dita circunstancia en coñecemento dos pais, titores ou representantes legais do neno/a e, se é o caso, procurarase que o neno/a reciba a atención médica axeitada.</p>
<p>5. Cando se produza a falta de asistencia ó centro por un período superior a 3 días, debido a enfermidade ou outras circunstancias, os pais, titores ou representantes legais deberán comunicar este feito á dirección do centro.</p>
<p>6. Nos casos nos que se deban administrar medicinas ós nenos/as, deberán ir acompañadas da receita</p>
<p>médica, actualizada á data do tratamento, na que constará o nome do neno/a, o nome do medicamento, forma, dose e periocidade na administración. Non se lles administrará ningunha medicación que non veña acompañada así mesmo da autorización por escrito dos pais/nais, titores ou representantes legais indicando as horas de administración da dose correspondente.</p>
<p>Artigo 17º</p>
<p>1. Os centros publicarán no taboleiro de anuncios e/ou facilitarán ós pais unha relación quincenal dos menús previstos, os cales procurarán proporcionar unha dieta sa, equilibrada e axeitada para os distintos grupos de idade.</p>
<p>2. Os centros prestarán un especial coidado en atende-los casos nos que o neno/a, en razón das súas circunstancias persoais, deba recibir alimentos de forma ou en horarios específicos, sen prexuízo de que estes deban ser facilitados pola familia.</p>
<p>Capítulo VIII</p>
<p>Promoción da integración</p>
<p>Artigo 18º</p>
<p>1. Os centros promoverán, dentro das súas posibilidades, a integración dos nenos/as con necesidades educativas especiais, sempre e cando conten cos recursos materiais e humanos necesarios.</p>
<p>2. Nestes casos requirirase o informe previo dos equipos de valoración e orientación dependentes da Consellería de Sanidade e Servicios Sociais sobre o grao de discapacidade e a súa necesidade de integración.</p>
<p>Capítulo IX</p>
<p>Estructura orgánica</p>
<p>Artigo 19º</p>
<p>Os centros de atención á primeira infancia obxecto deste regulamento dispoñerán da seguinte estructura organizativa:</p>
<p>1. Dirección.</p>
<p>2. Equipo técnico.</p>
<p>3. Persoal de atención directa ós nenos/as.</p>
<p>4. Persoal de servicios.</p>
<p>Artigo 20º</p>
<p>O director/a é o representante da Consellería de Familia e Promoción do Emprego, Muller e Xuventude no centro. Depende orgánica e funcionalmente do delegado/a provincial correspondente.</p>
<p>Artigo 21º</p>
<p>1. O equipo técnico constitúese como un grupo de traballo a través do cal o persoal de atención directa a nenos/as participa do proxecto integral do centro. Este equipo estará integrado polo director/a, que actuará como coordinador/a, e polo persoal de atención directa a nenos/as.</p>
<p>2. Son competencias propias do equipo técnico:</p>
<p>-Elabora-lo proxecto educativo e o proxecto curricular do centro, e proceder á súa modificación en caso necesario.</p>
<p>-Fixa-los criterios para o seguimento e avaliación destes documentos.</p>
<p>-Establecer criterios xerais ós que deben adaptarse as programacións de cada un dos grupos de idade.</p>
<p>-Elabora-la memoria anual do centro.</p>
<p>-Deseñar actividades que esixan coordinación entre os distintos grupos de idade.</p>
<p>-Programar actividades cos pais dos nenos/as.</p>
<p>-Elabora-lo proxecto de regulamento de réxime interior de cada centro.</p>
<p>3. O réxime de funcionamento do equipo técnico establecerase no regulamento de réxime interior que elabore cada centro.</p>
<p>Artigo 22º</p>
<p>1. O persoal de atención directa a nenos/as será o que estando en posesión da titulación ou habilitación correspondente realice funcións que segundo a súa categoría profesional se establezan no correspondente convenio colectivo, así como as que lle encomende a dirección do centro.</p>
<p>2. Este persoal estará integrado por mestres especialistas en educación infantil e técnicos especialistas en xardín de infancia.</p>
<p>Artigo 23º</p>
<p>O persoal de servicios xerais está integrado polo persoal de cociña e limpeza.</p>
<p>O persoal de cociña e limpeza realizará as funcións que segundo a súa categoría profesional se establezan no correspondente convenio colectivo así como as que lle encomende a dirección do centro.</p>
<p>Capítulo X</p>
<p>Asociación de pais e nais</p>
<p>Artigo 24º</p>
<p>A asociación de pais e nais é o órgano de participación na vida do centro. A súa constitución e funcionamento fomentarase por parte da dirección.</p>
<p>Artigo 25º</p>
<p>1. Sen prexuízo do que establezan os seus propios estatutos, a asociación promoverá os seguintes fins:</p>
<p>a) Defende-los dereitos dos pais/nais, titores ou representantes legais no relativo á prestación de servicios ós nenos/as.</p>
<p>b) Colaborar coa dirección e co persoal do centro para favorece-lo desenvolvemento integral da poboación atendida en todo canto supoña unha mellora da calidade na prestación dos servicios.</p>
<p>2. Para o desempeño destes fins a dirección do centro prestará á asociación de pais e nais canta</p>
<p>información relativa ó funcionamento do centro lle sexa requirida polos órganos de representación desta.</p>
<p>Artigo 26º</p>
<p>A asociación de pais e nais poderá celebra-las súas reunións nos locais do centro cando teñan por obxecto os seus fins propios e non perturbe o desenvolvemento normal das actividades. Para tal efecto, bastará a simple comunicación á dirección do centro da convocatoria da reunión con, polo menos, 48 horas de antelación.</p>
<p>Artigo 27º</p>
<p>Para garanti-la axeitada participación dos pais serán de aplicación xeral as seguintes normas:</p>
<p>1. Ó comezo do curso, a dirección do centro informará os órganos de representación da asociación dos programas e actividades que se desenvolverán, da normativa establecida en relación co centro e cantos aspectos poidan resultar do seu interese.</p>
<p>2. No caso de discrepancias referentes a aspectos do funcionamento do centro, a asociación poderá dar traslado delas á delegación provincial da Consellería de Familia e Promoción do Emprego, Muller e Xuventude correspondente.</p>
<p>Os pais, titores e representantes legais terán dereito a solicitar canta información precisen sobre a atención recibida polos nenos/as.</p>
<p>Capítulo XI</p>
<p>A linguaxe</p>
<p>Artigo 28º</p>
<p>A lingua utilizada en cada grupo será a lingua materna predominante entre os nenos/as que forman parte del, e coidarase que adquiran o coñecemento da outra lingua oficial de Galicia. Atenderase de xeito individualizado a aqueles nenos/as do grupo que non teñan coñecemento suficiente da lingua materna predominante.</p>
<p>Capítulo XII</p>
<p>Fomento da igualdade dos nenos e nenas</p>
<p>Artigo 29º</p>
<p>1. Os centros programarán actividades para promove-la igualdade entre os nenos/as e evita-los comportamentos e as actividades discriminatorias por razón de sexo. As ditas actividades reflictiranse nos proxectos educativos e curriculares.</p>
<p>2. Os centros poñerán especial coidado en revisar aqueles materiais e ilustracións que se utilicen como instrumentos de traballo. Así mesmo vixiarán que no uso da linguaxe se adopten expresións e formas non discriminatorias.</p>
<p>3. Así mesmo os centros prestarán especial atención ó fomento da interculturalidade como instrumento de superación de desigualdades, inxustizas, prexuízos e racismo.</p>

