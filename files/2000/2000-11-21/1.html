---
date: '2000-11-21'
id: '14516'
page: 15
number: 225
agency: CONSELLERÍA DE EDUCACIÓN E ORDENACIÓN UNIVERSITARIA
section: I. DISPOSICIÓNS XERAIS
title: >-
  Orde do 24 de outubro de 2000 pola que se modifica a do 27 de xaneiro de 1998
  pola que se regula a obtención do título de graduado escolar mediante a
  realización de probas extraordinarias.
range: Orde
url: 'https://www.xunta.gal/dog/Publicados/2000/20001121/Anuncio14516_gl.html'
---
<p>Pola Orde do 27 de xaneiro de 1998 regúlase a obtención do título de graduado escolar mediante a realización das probas extraordinarias.</p>
<p>Tendo en conta que, na actualidade, existen alumnos e alumnas con máis de 16 anos que se encontran desescolarizados sen unha titulación básica, sen poderen continuar estudios en centros ordinarios e que desexan obte-lo título de graduado escolar como titulación básica que lles permita incorporarse ó mundo laboral, é necesario modifica-la Orde do 27 de xaneiro de 1998 pola que se regula a obtención do título de graduado escolar. Por tanto, a Consellería de Educación e Ordenación Universitaria</p>
<p>DISPÓN:</p>
<p>Primeiro.- Modifica-lo artigo 2 número 1º da citada orde, na páxina 2.149 (DOG nº 43, do 4 de marzo de 1998), quedando redactado como segue: «Mentres se sigan convocando as probas extraordinarias de graduado escolar, ata o remate do curso 2001/2002, e co fin de facilita-la superación das referidas probas extraordinarias establecidas na Orde do 27 de xaneiro de 1998, os centros autorizados para impartir ensinanzas de persoas adultas poderán imparti-las ensinanzas conducentes á obtención do título de graduado escolar mediante proba, tanto pola modalidade presencial como a distancia, seguindo os procedementos da avaliación establecidos para estas ensinanzas».</p>
<p>Segundo.- Modifica-lo artigo 3 da citada orde, na páxina 2.150 (DOG nº 43, do 4 de marzo de 1998), nos seguintes termos: «Poderán acceder á realización das probas extraordinarias para a obtención do título de graduado escolar as persoas que cumpran ou teñan cumprido os 16 anos de idade no ano natural anterior ó que estas se celebren e non estiveran escolarizados na educación secundaria obrigatoria no ano en que se realizan as probas».</p>
<p>Disposición derradeira</p>
<p>Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 24 de outubro de 2000.</p>
<p>Celso Currás Fernández</p>
<p>Conselleiro de Educación e Ordenación</p>
<p>Universitaria</p>

