---
date: '2000-12-04'
id: '14E82'
page: 16
number: 235
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: I. DISPOSICIÓNS XERAIS
title: >-
  Decreto 283/2000, do 21 de novembro, polo que se modifica parcialmente o
  Decreto 161/1992, do 18 de xuño, polo que se desenvolve o artigo 4 da Lei
  4/1992, do 9 de abril, de creación da Academia Galega de Seguridade.
range: Decreto
url: 'https://www.xunta.gal/dog/Publicados/2000/20001204/Anuncio14E82_gl.html'
---
<p>O artigo 4.3º c) da Lei 4/1992, do 9 de abril, de creación da Academia Galega de Seguridade, establece que son vocais do Consello Rector da AGS, catro representantes da Xunta de Galicia, designados polo seu Consello entre aqueles que teñan a categoría de director xeral.</p>
<p>No desenvolvemento deste precepto, entre outros, promulgouse o Decreto 161/1992, do 18 de xuño, que no seu artigo 1º designa os devanditos representantes: o secretario xeral de Seguridade, o secretario xeral para a Protección Civil, o secretario xeral técnico da Consellería da Presidencia e Administración Pública e o director xeral da Asesoría Xurídica Xeral.</p>
<p>Tralas sucesivas variacións na estructura orgánica da Xunta de Galicia e na dos seus departamentos, desde o ano 1992, coa creación da Consellería de Xustiza, Interior e Relacións Laborais, e adscrición a esta do organismo autónomo Academia Galega de Seguridade, decretos 287/1993, do 10 de decembro, e 347/1997, do 9 de decembro, Decreto 291/1993, do 11 de decembro, e Decreto 351/1997, do 10 de decembro, modificado polo Decreto 160/2000, así como coa nova estructura orgánica da devandita consellería, establecida no Decreto 161/2000, do 29 de xuño, cómpre realiza-las lóxicas adaptacións e designa-los novos representantes da Xunta de Galicia no Consello Rector da Academia Galega de Seguridade.</p>
<p>En consecuencia, por proposta do conselleiro de Xustiza, Interior e Relacións Laborais e logo de deliberación do Consello da Xunta de Galicia na súa reunión do día vinteún de novembro de dous mil,</p>
<p>DISPOÑO:</p>
<p>Artigo único.-Modifícase o artigo 1 do Decreto 161/1992, do 18 de xuño, polo que se desenvolve o artigo 4 da Lei 4/1992, do 9 de abril, de creación da Academia Galega de Seguridade, que queda redactado como segue:</p>
<p>«Artigo 1º</p>
<p>Os representantes da Xunta de Galicia no Consello Rector da Academia Galega de Seguridade serán:</p>
<p>-A secretaria xeral da Consellería de Xustiza, Interior e Relacións Laborais.</p>
<p>-O director xeral de Interior e Protección Civil.</p>
<p>-O director xeral da Asesoría Xurídica Xeral.</p>
<p>-O director xeral de Montes e Medio Ambiente Natural».</p>
<p>Disposición derradeira</p>
<p>Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, vinteún de novembro de dous mil.</p>
<p>Manuel Fraga Iribarne</p>
<p>Presidente</p>
<p>Antonio Pillado Montero</p>
<p>Conselleiro de Xustiza, Interior e Relacións Laborais</p>

