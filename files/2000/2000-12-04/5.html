---
date: '2000-12-04'
id: 14E9A
page: 16
number: 235
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 17 de outubro de 2000, da Delegación Provincial de Ourense, pola
  que se dispón a inscrición e a publicación, no Diario Oficial de Galicia, do
  convenio colectivo da empresa Ourense de Transportes, S.A. de Ourense.
range: Resolución
url: 'https://www.xunta.gal/dog/Publicados/2000/20001204/Anuncio14E9A_gl.html'
---
<p>Visto o texto do convenio colectivo da empresa Ourense de Transportes, S.A. de Ourense (código de convenio 32000622), con entrada nesta delegación provincial o día 26-10-2000, subscrito pola representación económica, pola empresa e pola social, polo comité de empresa o día 28-9-2000, de conformidade co disposto no artigo 90.2º e 3 do Estatuto dos traballadores, texto refundido aprobado polo Real decreto 1/1995, do 24 de marzo, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo e demais normas aplicables de dereito común esta delegación provincial</p>
<p>ACORDA:</p>
<p>Primeiro.-Ordena-la inscrición no rexistro de convenios desta delegación provincial e notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Unidade de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Ourense, 17 de outubro de 2000.</p>
<p>José Lage Lage</p>
<p>Delegado provincial de Ourense</p>
<p>Convenio colectivo Ourense de Transportes, S.A.</p>
<p>2000</p>
<p>Artigo 1º.-Ámbito funcional.</p>
<p>O presente convenio regula as relacións laborais entre a empresa Ourense de Transportes, S.A. e o seu persoal.</p>
<p>Artigo 2º.-Vixencia e duración.</p>
<p>O presente convenio entrará en vigor o día da súa sinatura, se ben os efectos económicos se aplicarán a partir do 1 de xaneiro de 2000. En canto á duración, será dun ano, desde o 1-1-2000 ata o 31-12-2000, prorrogándose pola tácita de ano en ano, ata que algunha das partes o denuncie con tres meses de antelación, como mínimo, ó remate da súa vixencia.</p>
<p>Artigo 3º.-Comisión paritaria.</p>
<p>Crearase unha comisión paritaria como órgano interpretativo para a vixilancia e cumprimento do</p>
<p>convido, integrada polos membros da comisión negociadora do presente convenio.</p>
<p>Artigo 4º.-Condicións máis beneficiosas.</p>
<p>Tódalas melloras contidas neste convenio teñen o carácter de mínimas. Dentro das condicións pactadas respectaranse as situación que impliquen para o traballador condicións máis beneficiosas que as convidas, manténdose ad personam en canto excedan as pactadas.</p>
<p>Artigo 5º.-Organización do traballo.</p>
<p>A organización técnica e práctica do traballo corresponderá á empresa dentro das normas e orientacións das disposicións legais vixentes.</p>
<p>Non poderá adoptarse ningún sistema de traballo que poida prexudica-la formación profesional e técnica do persoal, antes ben, este ten o deber e a empresa facilitaralle o medio para iso conducente a completar e perfecciona-los seus coñecementos.</p>
<p>Artigo 6º.-Período de proba.</p>
<p>Poderá concertarse por escrito un período de proba que, en ningún caso, poderá exceder de seis meses para os técnicos titulados e de tres meses para os demais traballadores, agás para os non cualificados, sendo neste caso a duración máxima de quince días laborables.</p>
<p>O empresario e o traballador están respectivamente obrigados a realiza-las experiencias que constitúan obxecto de proba.</p>
<p>Durante o período de proba o traballador terá os dereitos e obrigas correspondentes á súa categoría profesional e ó posto de traballo que desempeñe, como se fose do cadro de persoal, agás os derivados da resolución da relación laboral, que poderá producirse a pedimento de calquera das partes durante o seu transcurso.</p>
<p>Transcorrido o período de proba sen que se producise o desestimento, o contrato producirá plenos efectos, computándose o tempo de servicios prestados na antigüidade do traballador na empresa. A situación de incapacidade laboral transitoria que afecte ó traballador durante o período de proba interrompe o cómputo deste.</p>
<p>Artigo 7º.-Ascensos.</p>
<p>Aplicarase o disposto na lexislación vixente.</p>
<p>Artigo 8º.-Traballo de categoría superior.</p>
<p>O traballador que realice funcións de categoría superior ás que correspondan á categoría profesional que tivese recoñecida por un período superior a seis meses durante un ano, ou oito meses durante dous anos, consolidará a devandita categoría.</p>
<p>Cando se desempeñen funcións de categoría superior, pero non proceda legalmente o ascenso, o traballador terá dereito á diferencia retributiva entre a categoría asignada e a función que efectivamente realice.</p>
<p>Artigo 9º.-Xornada laboral.</p>
<p>A xornada laboral será de corenta horas semanais.</p>
<p>Considérase traballo efectivo o traballo de conducción e tempo de presencia: as esperas, expectativas de servicio, servicio de garda, viaxes sen conducción para a toma de servicio, avarías, comidas en ruta e outros semellantes.</p>
<p>Cando se fala de traballo efectivo deberá terse en conta que:</p>
<p>1. Non se poderá conducir máis de nove horas diarias.</p>
<p>2. O descanso entre xornadas non será inferior a doce horas diarias.</p>
<p>Artigo 10º.-Permiso de conducir.</p>
<p>Os conductores ós que como consecuencia de conducir un vehículo de empresa, por orde e conta desta, se lles retire o permiso de conducir por tempo non superior a seis meses, serán adaptados durante este tempo a outro traballo, aínda que sexa de categoría profesional inferior, nalgún dos servicios que dispoña a empresa e seguirá percibindo o salario correspondente á súa categoría.</p>
<p>O disposto no presente artigo non será de aplicación nos casos de reincidencia dentro do ano, quedando excluídos deste beneficio os conductores que se visen privados do permiso de conducir a causa do consumo de drogas ou a inxestión de bebidas alcohólicas.</p>
<p>No caso de que un empregado sufra prisión por causa dun accidente involuntario no servicio da empresa, esta estará obrigada a defendelo perante os tribunais e a xestiona-la súa liberdade prestando a fianza que para iso fose necesaria.</p>
<p>Será voluntario, por parte da empresa, o pagamento das retribucións ós empregados que non poidan traballar no suposto expresado no artigo anterior, se ben, unha vez dictado auto de sobresemento ou sentencia absolutoria, seranlles aboados tódolos atrasos a teor do salario máis antigüidade.</p>
<p>Artigo 11º.-Recibo de liquidación.</p>
<p>Todo traballador, ó cesar na empresa, poderá somete-lo recibo de liquidación ou documento que poña fin á relación, antes de asinalo, á supervisión do comité de empresa ou sindicato ó que estea afiliado.</p>
<p>Artigo 12º.-Salario base.</p>
<p>O salario base que corresponde ó persoal afectado polo presente convenio aboarase por día natural, na contía recollida no anexo I que se achega para o ano 2000.</p>
<p>Artigo 13º.-Pagas extraordinarias.</p>
<p>Tódolos traballadores da empresa terán dereito o percibo dunha paga de beneficios consistente en 30 días de salario base máis antigüidade. A paga de beneficios aboarase por anos vencidos, antes do 15 de marzo. Os traballadores que o 31 de decembro leven menos dun ano ó servicio da empresa, terán</p>
<p>dereito á parte proporcional correspondente ó tempo traballado, computándose sempre este en días naturais. Unicamente non se computarán, para os efectos de participación en beneficios: as excedencias voluntarias, permisos sen soldo e ausencias inxustificadas. A devandita paga poderá ser aboada de forma proporcional ó longo das distintas nóminas mensuais.</p>
<p>As gratificacións extraordinarias de xullo e decembro aboaranse na contía de 30 días de salario máis antigüidade.</p>
<p>Artigo 14º.-Antigüidade.</p>
<p>Os traballadores desfrutarán como complemento persoal de antigüidade dun aumento periódico polo tempo de servicios prestados á empresa, consistente como máximo en dous bienios e cinco quinquenios da contía que despois se expresará.</p>
<p>O módulo para o cálculo e aboamento do complemento de persoal de antigüidade, será o último salario base percibido polo traballador, servindo o citado módulo non só para o cálculo dos bienios e quinquenios de novo vencemento, senón tamén para os dos xa consolidados. As contías do complemento de persoal de antigüidade serán do 5% para os dous primeiros bienios e do 10% para os quinquenios.</p>
<p>A data inicial para o cómputo de antigüidade será a do ingreso de traballador na empresa. Así mesmo, será computable o tempo de excedencia forzosa por nomeamento para un cargo político ou sindical, así como no caso de prestación de servicio militar ou prestación social substitutoria. Pola contra, non se estimará o tempo que permanecese en excedencia voluntaria.</p>
<p>Estes aumentos computaranse en razón dos anos de servicio na empresa, calquera que sexa o grupo ou categoría en que se encontre encadrado, estimándose así mesmo, os servicios prestados en período de proba e polo persoal interino, eventual ou complementario, cando estes pasen a ocupar praza no cadro de persoal fixo.</p>
<p>Os aumentos por ano de servicio comezarán a percibirse a partir do primeiro do mes seguinte do que se cumpra o bienio ou quinquenio. O traballador que cese definitivamente na empresa e posteriormente ingrese de novo nela, só terá dereito a que se lle compute a antigüidade desde a data de ingreso, perdendo tódolos dereitos de antigüidade anteriormente obtidos.</p>
<p>Artigo 15º.-Horas extraordinarias.</p>
<p>Aplicarase a normativa vixente en cada momento sobre o réxime de horas extraordinarias no sector do transporte. As horas estructurais pagaranse polo importe reflectido no anexo I.</p>
<p>Artigo 16º.-Complemento de conductor perceptor.</p>
<p>O conductor perceptor cando desempeña simultaneamente as funcións de conductor-cobrador, percibirá un complemento salarial do 20% do salario</p>
<p>base, se é o caso, por cada día que realice ambas funcións.</p>
<p>Artigo 17º.-Traballo de categoría inferior.</p>
<p>Se por necesidade da empresa se destina un traballador a traballos de inferior categoría a aquela na que está adscrito, sen que iso prexudique á formación profesional, única forma admisible en que pode efectuarse, o traballador conservará o xornal correspondente á súa categoría.</p>
<p>Artigo 18º.-Persoal con capacidade diminuída.</p>
<p>A empresa deberá adapta-lo persoal con capacidade diminuída pola idade ou outras circunstancias, antes da súa xubilación ou retiro, destinándoo a outros traballos adecuados ás súas condicións e sempre que haxa prazas vacantes. O persoal acollido a esta situación non excederá do 5% do total da categoría respectiva.</p>
<p>Artigo 19º.-Compensación no caso de baixa por accidente ou enfermidade.</p>
<p>A empresa completará a diferencia entre a compensación percibida con cargo á Seguridade Social por incapacidade laboral transitoria e o salario real deste convenio, cando aquela estea motivada por accidente de traballo con hospitalización. No suposto de non producirse hospitalización, o devandito complemento aboaránselle ata un máximo de 45 días.</p>
<p>No caso de baixa por enfermidade, a empresa completará o 100% do salario dos traballadores desde o día 16 ata o 60 como máximo.</p>
<p>Cando a xuízo da empresa existan indicios razoables para presumir algunha irregularidade na situación de baixa por accidente ou enfermidade común, poderá requiri-lo traballador que se someta ó recoñecemento do facultativo que a empresa designe, sendo a cargo desta os gastos que se orixinen por tal motivo.</p>
<p>Artigo 20º.-Roupa de traballo.</p>
<p>Establécese a obrigatoriedade da empresa de dota-lo persoal das seguintes roupas de traballo e uniforme:</p>
<p>Persoal de movemento (uniforme de verán):</p>
<p>-Un pantalón cada dous anos.</p>
<p>-Unha cazadora cada tres anos.</p>
<p>-Una carteira cada tres anos.</p>
<p>-Tres camisas manga curta cada dous anos.</p>
<p>Persoal de movemento (uniforme de inverno):</p>
<p>-Tres camisas cada dous anos.</p>
<p>-Un pantalón cada dous anos.</p>
<p>-Un xersei cada dous anos.</p>
<p>-Unha gravata cada dous anos.</p>
<p>-Un anorak cada tres anos.</p>
<p>Persoal do taller:</p>
<p>-Dúas fundas cada ano.</p>
<p>-Un par de botas cada ano.</p>
<p>-Roupa de auga, segundo as necesidades das funcións que se vaían realizar.</p>
<p>-Elementos de limpeza (segundo necesidades).</p>
<p>-Un anorak, para o persoal que realice traballos nocturnos cada dous anos.</p>
<p>A data de entrega das roupas de uniforme será antes do 30 de abril, para as de verán, e do 30 de setembro para as de inverno.</p>
<p>O persoal de novo ingreso recibirá dous xogos completos de vestiario, agás o anorak e cazadora, que só recibirá unha unidade de cada.</p>
<p>A data para comezar a vesti-la roupa de verán é dous días despois de realiza-lo cambio a vestiario de verán a policía local. Isto mesmo aplicarase para o cambio á roupa de inverno. A empresa notificarao no taboleiro de anuncios.</p>
<p>Artigo 21º.-Vacacións.</p>
<p>Todo o persoal ó servicio de empresa desfrutará dun período de vacacións anuais de 30 días naturais, retribuídos a razón de salario base máis antigüidade e gratificación de actividade. O período de desfrute fixarase de común acordo entre a empresa e o comité de empresa. O traballador coñecerá as datas que lle corresponden dous meses antes, polo menos, do comezo de desfrute e o calendario será fixado pola empresa no taboleiro de anuncios, para o coñecemento de todo o persoal.</p>
<p>Se no momento de comeza-las vacacións o traballador se encontrará de baixa médica, as vacacións cabiaranse para outra data, independentemente de que estas xa estiveran reflectidas ou non no taboleiro.</p>
<p>Artigo 22º.-Gratificación de actividade.</p>
<p>Todo o persoal afectado polo presente convenio percibirá unha gratificación de actividade, durante a súa vixencia coa contía fixada no anexo I.</p>
<p>Artigo 23º.-Traballo nocturno.</p>
<p>As horas traballadas entre as doce da noite e as seis da mañá levarán unha recarga do 25% do salario base. Exclúese do cobro do devandito suplemento o persoal que realiza as súas funcións durante a noite e que sexa contratado expresamente para traballar durante esta.</p>
<p>Artigo 24º.-Permisos e licencias.</p>
<p>a) 15 días naturais, no caso de matrimonio se realiza a unha distancia superior ós 100 km da residencia do empregado, dous días máis.</p>
<p>b) 2 días naturais, no caso de nacemento de fillos.</p>
<p>c) 2 días naturais, no caso de falecemento de parentes ata o 2º grao.</p>
<p>Nos supostos anteriores (a, b, c) ampliaranse o permiso dous días maís se o feito causante se dá a unha distancia superior ós 100 km da residencia do empregado.</p>
<p>d) As traballadoras por lactación dun fillo menor de 9 meses terán dereito a unha hora de ausencia ó traballo, que poderán dividir en dúas fraccións de media hora. A muller, pola súa vontade, poderá substituír este dereito por unha reducción da xornada normal nunha hora, coa mesma finalidade.</p>
<p>d) Por traslado de domicilio, 1 día.</p>
<p>Artigo 25º.-Dereitos sindicais.</p>
<p>A empresa poderá deducir a través da nómina as cotas correspondentes ós afiliados ás centrais sindicais. Os interesados deberán solicitalo por escrito á dirección da empresa. Os importes retidos serán entregados ás persoas ou entidade que designe a central sindical correspondente. A empresa disporá dun taboleiro de anuncios para comunicados sindicais. Estes comunicados deberán leva-la sinatura do comité de empresa ou representantes do sindicato correspondente. Os traballadores poderán reunirse no centro de traballo en horas fóra de servicio. A empresa reunirase bimensualmente, con carácter ordinario, co comité de empresa.</p>
<p>Artigo 26º.-Excedencias.</p>
<p>1. A excedencia poderá ser voluntaria ou forzosa. A forzosa, que dará dereito á conservación do posto de traballo e ó cómputo da antigüidade durante a súa vixencia, concederase pola designación ou elección para cargo público que imposibilite a asistencia ó traballo. O reingreso deberá ser solicitado dentro domes seguinte ó cesamento no cargo público.</p>
<p>2. O traballador cunha antigüidade na empresa de polo menos un ano, ten dereito a que se lle recoñeza a posibilidade de situarse en excedencia voluntaria por un prazo non menor de dous anos e non maior de cinco. Este dereito só poderá ser exercido cada vez por un traballador, se transcorreron catro anos desde o remate da anterior excedencia.</p>
<p>3. Os traballadores terán dereito a un período de excedencia voluntaria non superior a tres anos para atende-lo coidado de cada fillo contado desde a data de nacemento deste. Os sucesivos fillos darán dereito a un novo período de excedencia que, de se-lo caso, porá fin o que viñera desfrutando. Cando o pai ou a nai traballen, só un deles poderá exercer ese dereito.</p>
<p>4. Así mesmo, poderán solicita-lo seu paso a situación de excedencia na empresa os traballadores que exerzan funcións sindicais de ámbito provincial ou superior mentres dure o exercicio do seu cargo representativo.</p>
<p>5. O traballador excedente só conserva o dereito preferente ó reingreso nas vacantes de igual ou similar categoría á súa, que houbera ou se produciran na empresa.</p>
<p>6. Quedan excluídos os traballadores contratados eventuais con contrato igual ou inferior a dous anos.</p>
<p>Artigo 27º.-Seguro de accidente.</p>
<p>A empresa terá concertada unha póliza de seguro que cubra os casos de morte, incapacidade permanente absoluta ou invalidez do traballador, derivada de accidente. A contía da póliza será de 3.500.000.</p>
<p>Artigo 28º.-Quebranto da moeda.</p>
<p>Establécese polo quebranto da moeda unha cantidade que vén recollida no anexo I.</p>
<p>Artigo 29º.-Cómputo de xornada.</p>
<p>Consideraranse laborables para efecto de cómputo de xornada tódolos días do ano agás vacacións (30 días) e festivos aboables (14 días).</p>
<p>Se no ano temos que facer unha xornada de 1.820 horas, e temos 321 días para facela (unha vez descontados os días de vacacións e festivos aboables), resulta que temos que facer unha xornada diaria de 5,67 horas, que é o resultado da división do número de horas anuais (1.820) entre os 321 días.</p>
<p>O permiso concedido por falecemento e matrimonio, ó amparo do artigo 24 do presente convenio, así como as vacacións, e baixas por ILT non entrarán en cómputo de xornada. O cómputo de xornada farase polos días realmente traballados e os días de descanso. O control de horas para o cómputo de xornada, para este ano, queda reflectido no anexo II.</p>
<p>Artigo 30º.-Uniformes.</p>
<p>A roupa do uniforme só se poderá utilizar para a prestación do servicio, quedando prohibida a súa utilización fóra do horario de servicio.</p>
<p>É obriga do persoal e seu coidado e limpeza, debendo presentarse ó servicio debidamente limpo e aseado, ó ter a empresa a condición de servicio público.</p>
<p>Artigo 31º.-Cláusula de garantía salarial.</p>
<p>Acordan asina-lo convenio colectivo do ano 2000 cun incremento salarial do 2,7% a tódolos conceptos salariais.</p>
<p>Igualmente acórdase este ano o establecemento dunha cláusula de revisión salarial bidireccional ó IPC real ó 31-12-2000 sobre o incremento salarial pactado, isto é, se o IPC real o 31-12-2000 fora superior ó incremento salarial pactado do 2,7%, deberase aboa-la diferencia sobre os conceptos incrementados e sobre todo o ano 2000 nas nóminas de xaneiro e febreiro do ano 2001. Se pola contra, o IPC real o 31-12-2000 fora inferior ó incremento salarial pactado do 2,7%, deberase quita-la diferencia sobre os conceptos incrementados e sobre todo o ano 2000 nas nóminas de xaneiro e febreiro do ano 2001.</p>
<p>En ámbolos dous casos adecuaranse ó 1-1-2001 os importes dos conceptos salariais ó IPC real do ano 2000.</p>
<p>Táboa salarial 2000</p>
<table><tbody><tr><td></td></tr>
<tr><td>Categorías</td><td>Prezo</td><td>Concepto convenio</td></tr>
<tr><td></td></tr>
</tbody></table>
<table><tbody><tr><td>* Conductor-perceptor e inspectores</td></tr>
<tr><td>Salario base</td><td>3.277</td><td>Por nº días naturais</td></tr>
<tr><td>Actividade</td><td>11.692</td><td>Fixo</td></tr>
<tr><td>Complemento perceptor</td><td>655</td><td>Por nº días traballados</td></tr>
<tr><td>Horas estructurais</td><td>770</td><td>Por nº horas traballadas</td></tr>
<tr><td>Quebranto de moeda</td><td>2.773</td><td>Fixo</td></tr>
<tr><td>* Mecánico Of. 1ª</td></tr>
<tr><td>Salario base</td><td>3.302</td><td>Por nº días naturais</td></tr>
<tr><td>Actividade</td><td>11.692</td><td>Fixo</td></tr>
<tr><td>Horas estructurais</td><td>770</td><td>Por nº horas traballadas</td></tr>
<tr><td>* Mecánico Of. 2ª</td></tr>
<tr><td>Salario base</td><td>3.272</td><td>Por nº días naturais</td></tr>
<tr><td>Actividade</td><td>11.692</td><td>Fixo</td></tr>
<tr><td>Horas estructurais</td><td>770</td><td>Por nº horas traballadas</td></tr>
<tr><td>* Mecánico Of. 3ª</td></tr>
<tr><td>Salario base</td><td>3.215</td><td>Por nº días naturais</td></tr>
<tr><td>Actividade</td><td>11.692</td><td>Fixo</td></tr>
<tr><td>Horas estructurais</td><td>770</td><td>Por nº horas traballadas</td></tr>
<tr><td>* Lavacoches</td></tr>
<tr><td>Salario base</td><td>3.198</td><td>Por nº días naturais</td></tr>
<tr><td>Actividade</td><td>11.692</td><td>Fixo</td></tr>
<tr><td>Horas estructurais</td><td>770</td><td>Por nº horas traballadas</td></tr>
<tr><td>* Aux. administrativo</td></tr>
<tr><td>Salario base</td><td>3.281</td><td>Por nº días naturais</td></tr>
<tr><td>Actividade</td><td>11.692</td><td>Fixo</td></tr>
</tbody></table>
<p>ANEXO II</p>
<p>CÓMPUTO DE XORNADA</p>
<p>Control de horas.</p>
<p>Mes de 31 días175 horas.</p>
<p>Mes de 30 días171 horas.</p>
<p>Mes de 29 días165 horas.</p>
<p>Mes de 28 días159 horas.</p>
<p>Festivo desfrutado6 horas.</p>
<p>Festivo traballado6 horas+quenda correspondente.</p>
<p>Laborablesquenda de mañá 8 œ horas</p>
<p>quenda de tarde 9 œ horas.</p>
<p>Domingos e festivosquenda de mañá 7 œ horas.</p>
<p>quenda de tarde 9 œ horas.</p>

