---
date: '2000-09-12'
id: '11106'
page: 12
number: 177
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 27 de xullo de 2000, da Delegación Provincial de Lugo, pola que
  se dispón a inscrición no rexistro e a publicación, no Diario Oficial de
  Galicia, do convenio colectivo de ámbito provincial para a empresa
  Setex-Aparki, S.A. concesionaria da retirada de vehículos da vía pública no
  Concello de Lugo.
range: Resolución
url: 'https://www.xunta.gal/dog/Publicados/2000/20000912/Anuncio11106_gl.html'
---
<p>Visto o texto do convenio colectivo para a empresa Setex-Aparki, S.A., concesionaria da retirada de vehí</p>
<p>culos da vía pública no Concello de Lugo (código 2700830), asinado o día 20 de xullo de 2000, pola representación da mentada empresa e a dos seus traballadores, así como acta da comisión mixta paritaria asinada o 21 de xullo de 2000 na que se interpreta o verdadeiro sentido dos artigos 4 e 8 do mentado convenio, e de conformidade co disposto no artigo 90 números 2º e 3º do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, e no Real decreto 1040/1981, do 22 de maio, sobre rexistro e depósito de convenios colectivos de traballo.</p>
<p>Esta delegación provincial</p>
<p>ACORDA:</p>
<p>Primeiro.-Ordena-la inscrición do citado convenio colectivo no rexistro de convenios desta delegación, así como o seu depósito.</p>
<p>Segundo.-Remiti-lo texto do convenio á Dirección Xeral de Relacións Laborais da Xunta de Galicia.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Lugo, 27 de xullo de 2000.</p>
<p>Manuel Teijeiro Álvarez</p>
<p>Delegado provincial de Lugo</p>
<p>Texto articulado do convenio colectivo da empresa Setex-Aparki, S.A., concesionaria de retirada de vehículos da vía pública no concello de Lugo.</p>
<p>Artigo 1º.-Ámbito funcional.</p>
<p>Este convenio regula as relacións laborais entre a concesionaria de retirada de vehículos da vía pública e o concello de Lugo e a súa posterior custodia e o seu persoal nas categorías especificadas neste convenio. Agás persoal de dirección.</p>
<p>Artigo 2º.-Ámbito xeográfico.</p>
<p>O ámbito xeográfico deste convenio circunscríbese ó concello de Lugo.</p>
<p>Artigo 3º.-Duración.</p>
<p>O convenio entrará en vigor o día da súa sinatura con efectos económicos desde o 1 de xaneiro de 2000 e terá duración de dous anos (rematará o 31 de decembro de 2001).</p>
<p>Artigo 4º.-Denuncia.</p>
<p>Estipúlase un prazo de duración dun ano, pactándose de común acordo que, con antelación de tres meses á data de expiración, se considera automaticamente denunciado.</p>
<p>Artigo 5º.-Comisión mixta paritaria.</p>
<p>Co obxecto de velar pola correcta aplicación e cumprimento do contido deste convenio, créase unha comisión mixta paritaria, que entenderá de tódalas cuestións relacionadas coa interpretación das normas contidas nel.</p>
<p>A comisión mixta paritaria estará formada por un traballador e un representante da empresa; cada parte poderá nomear un asesor que terá voz pero non voto.</p>
<p>Artigo 6º.-Xornada laboral.</p>
<p>A xornada laboral será de 40 horas semanais; ós traballadores que teñan que realizar servicios en festivos, eses días seranlles aboados a razón de 8.000 pesetas por día traballado.</p>
<p>Artigo 7º.-Horarios.</p>
<p>As quendas de traballo serán continuadas cun período de descanso de 30 minutos.</p>
<p>Os cuadrantes do traballo negociaranse entre o delegado de persoal e a empresa, sendo obrigatoria a súa exposición nos taboleiros de anuncios do centro de traballo cunha semana de antelación; os cuadrantes serán de carácter mensual.</p>
<p>Artigo 8º.-Complemento nocturno.</p>
<p>Todo traballador que realiza traballo nocturno será compensado cunha cantidade equivalente ó 25% do salario base por día traballado; a nocturnidade será desde as 22.30 ás 6.30 horas.</p>
<p>Artigo 9º.-Vacacións.</p>
<p>Todo persoal afectado por este convenio terá unhas vacacións retribuídas de 32 días naturais ininterrompidos.</p>
<p>O calendario de vacacións será pactado entre a empresa e o delegado de persoal. O período vacacional será de maio a setembro.</p>
<p>Artigo 10º.-Permisos e licencias.</p>
<p>Os traballadores poderán gozar de permisos retribuídos nos seguintes casos:</p>
<p>a) Por nacemento de fillo: 4 días.</p>
<p>b) Por matrimonio: 20 días.</p>
<p>c) Por enfermidade grave ou falecemento dun familiar en primeiro grao: 4 días.</p>
<p>d) Por enfermidade grave ou falecemento dun familiar ata terceiro grao: 1 día.</p>
<p>e) Por matrimonio de fillos ou pais: 1 día.</p>
<p>f) Por traslado de domicilio habitual: 2 días.</p>
<p>g) En caso de visita médica nos servicios de seguridade social e mediante xustificante de consulta, concederase o tempo necesario para acudir a ela.</p>
<p>h) O traballador terá dereito a desfrutar de xornada retribuída de 6 días de asuntos propios. Como único requisito para a súa adxudicación esixirase a súa petición por escrito cunha anticipación de 48 horas como mínimo. Cando a petición dalgún destes días se realice por máis do dez por cento do cadro de persoal activo nesa data, a representación legal dos</p>
<p>traballadores e da empresa abordarán as condicións precisas para o seu desfrute.</p>
<p>Artigo 11º.-Incapacidade temporal (IT).</p>
<p>En caso de baixa por incapacidade temporal establécese o aboamento do 100% da mensualidade normal sen límite ningún.</p>
<p>Artigo 12º.-Xubilación.</p>
<p>Para aqueles traballadores cun mínimo de 8 anos de antigüidade na empresa establécense os seguintes premios por compensación da súa xubilación anticipada:</p>
<p>-Ós 60 anos: 525.000.</p>
<p>-Ós 61 anos: 470.000.</p>
<p>-Ós 62 anos: 419.000.</p>
<p>-Ós 63 anos: 366.000.</p>
<p>Artigo 13º.-Salarios.</p>
<p>O aboamento do salario efectuarase de acordo co establecido no Estatuto dos traballadores, segundo táboa anexa. Os salarios para o ano 2000 incrementaranse segundo táboa anexa e para o 2001 incrementaranse no IPC real de 2000 máis un punto.</p>
<p>Dereitos sindicais.</p>
<p>Artigo 14º.-Información sobre a contratación.</p>
<p>A dirección da empresa está obrigada a lle facilitar ó representante dos traballadores información periódica sobre contratación, que incluirá:</p>
<p>-Previsións en materia de emprego e contratación.</p>
<p>-Modalidades de contratación.</p>
<p>-Grao de cumprimento das previsións anteriores.</p>
<p>Esta información entregarase trimestralmente.</p>
<p>O delegado de persoal será consultado previamente á adopción de decisións empresariais en materia de:</p>
<p>-Número de traballadores que se han de contratar.</p>
<p>-Modalidades de contratos e número deles.</p>
<p>-Data de celebración de contratos e duración deles.</p>
<p>-Modo de selección de persoal.</p>
<p>Artigo 15º.-Delegado de seguridade e saúde.</p>
<p>O delegado de persoal será, así mesmo, delegado de prevención en conformidade coa Lei 31/1995, do 8 de novembro, de prevención de riscos laborais; as súas funcións e atribucións serán as seguintes:</p>
<p>-Promover na empresa a observación das disposicións vixentes en materia de seguridade e saúde.</p>
<p>-Estudiar e promove-las medidas oportunas para a prevención de riscos profesionais, protección da vida, integridade física, saúde e benestar dos traballadores.</p>
<p>-Ser informado pola dirección da empresa das medidas concretas que fosen previstas en materia de seguridade e saúde, tendo facultade de promover adecuacións, modificación ou adicións pertinentes ó plan de seguridade por iniciativa do delegado de persoal.</p>
<p>-O delegado de prevención poderá insta-la paralización das actividades ante o inminente risco de accidente.</p>
<p>Artigo 16º.-Recoñecemento médico.</p>
<p>A empresa facilitará un recoñecemento médico que, como regra xeral, será cada ano. Os resultados da revisión médica seranlle entregados ó traballador.</p>
<p>Artigo 17º.-Mantemento do emprego.</p>
<p>O número de traballadores fixos será como mínimo o que presta actualmente servicios na empresa; non embargante, a empresa comprométese a aumenta-lo cadro de persoal na medida do posible.</p>
<p>Artigo 18º.-Garantía do posto de traballo.</p>
<p>O cambio de titularidade da empresa non extinguirá, por si mesmo, a relación laboral; o novo empresario quedará subrogado nos dereitos e obrigas do anterior.</p>
<p>Artigo 19º.-Seguro de morte ou invalidez.</p>
<p>Establécese unha póliza de morte ou invalidez para cada un dos traballadores da empresa durante a súa permanencia en activo nela consistente en 3.000.000 de pesetas en caso de morte natural e a mesma contía en caso de invalidez absoluta e permanente. A póliza producirá efectos a partir da data en que se asine o citado convenio; as primas deste seguro correrán por conta da empresa, que lle deberá dar copia ó representante dos traballadores. No suposto de que algún traballador sexa rexeitado por parte da mutua aseguradora, a empresa unicamente se compromete a lle pagar ó dito traballador a cota media anual por traballador na data de pagamento da póliza, quedando exento do aboamento de calquera cantidade en caso de morte ou invalidez absoluta ou permanente.</p>
<p>Artigo 20º.-Protección ó embarazo.</p>
<p>A traballadora xestante terá dereito a ocupar durante o seu embarazo o seu posto de traballo e unha quenda distinta á súa se existise prescrición do facultativo que atende o seu embarazo, sen modificación da categoría nin mingua dos seus dereitos económicos.</p>
<p>Durante a IT por embarazo, a traballadora terá dereito a percibi-lo 100% de tódolos seus conceptos salariais.</p>
<p>A traballadora embarazada terá permisos retribuídos para a preparación ó parto, así como a elixir data das súas vacacións regulamentarias. Os cursos de preparación ó parto poderanse realizar en horas laborables, sendo estas retribuídas.</p>
<p>Artigo 21º.-Pagas extraordinarias.</p>
<p>Establécense dúas pagas extraordinarias, en contía de salario base, complementos e antigüidade, que serán aboadas, a de verán, coa nómina do mes de xuño, e a de Nadal, con anterioridade ó 20 de decembro. Das ditas pagas queda exento o complemento de nocturnidade.</p>
<p>Artigo 22º.-Antigüidade.</p>
<p>Para o persoal afectado por este convenio establécese un complemento persoal de antigüidade por cada período de tres anos de servicios prestados na empresa; o importe de cada trienio será o 5% do salario base.</p>
<p>Artigo 23º.-Complemento de asistencia.</p>
<p>Segundo táboa anexa.</p>
<p>Artigo 24º.-Complemento de transporte.</p>
<p>Segundo táboa anexa.</p>
<p>Artigo 25º.-Retirada do permiso de conducir.</p>
<p>Nos supostos de sanción, con vehículos da empresa en horas de traballo, que supoñan a retirada do carné de conducir, sempre e cando non houbese mala fe ou dolo na consecución dos feitos, a empresa estará obrigada a lle dar traballo sen menoscabo das súas percepcións salariais e polo tempo que dure a retirada do carné.</p>
<p>No suposto de que a dita sanción se produza fóra das horas de traballo, a empresa proporcionaralle outro traballo; pecibirá o salario correspondente á catergoría que se lle asigne e polo tempo que dure a retirada do carné de conducir, por un máximo de seis meses. Este beneficio quedará sen efecto en caso de conducción en estado de embriaguez.</p>
<p>Artigo 26º.-Funcións de categorías superiores por necesidades do servicio.</p>
<p>Os traballadores de depósito poderán realizar funcións de conducir para substituír calquera ausencia ou a baixa de conductor habitual ou por necesidades do servicio.</p>
<p>Artigo 27º.-Vestiario.</p>
<p>Seralles entregado a tódolos traballadores do servicio o seguinte vestiario:</p>
<p>Verán:</p>
<p>Dous pantalóns.</p>
<p>Dúas camisas ou polos.</p>
<p>Dous pares de zapatos.</p>
<p>Un chaleco refractario.</p>
<p>Luvas.</p>
<p>Inverno:</p>
<p>Dous pantalóns.</p>
<p>Dúas camisas ou polos.</p>
<p>Dous pares de botas.</p>
<p>Dous xerseis.</p>
<p>Un anorak.</p>
<p>Un traxe de augas.</p>
<p>Este vestiario será entregado anualmente.</p>
<table><tbody><tr><td></td></tr>
<tr><td></td></tr>
<tr><td>Categorías</td><td>Salario
base</td><td>Compl.
asist.</td><td>Compl.
transp.</td><td>Compl.
nocturno</td><td>Salario
anual</td></tr>
<tr><td></td></tr>
</tbody></table>
<table><tbody><tr><td>Conductor</td><td>94.500x14</td><td>9.000x14</td><td>26.500x14</td><td>787xxornada</td><td>1.816.500</td></tr>
<tr><td></td></tr>
<tr><td>Recep.
depósito</td><td>78.750x14</td><td>6.000x14</td><td>15.750x14</td><td>656xxornada</td><td>1.407.000</td></tr>
<tr><td></td></tr></tbody></table>
<p>Acta da comisión mixta paritaria do convenio colectivo da empresa Setex Aparki, S.A., concesionaria de retirada de vehículos da vía pública no concello de Lugo</p>
<p>Asistentes:</p>
<p>Pola parte empresarial: Manuel Pérez Gejúndez.</p>
<p>Pola parte social: Hipólito Arias de la Fuente.</p>
<p>Reunidos en Lugo, sendo as doce horas do día 21 de xullo de 2000, os arriba indicados, membros compoñentes da comisión mixta paritaria do convenio colectivo da empresa Setex-Aparki, S.A., concesionaria de retirada de vehículos da vía pública no concello de Lugo,</p>
<p>Acordan que:</p>
<p>Unha vez detectados erros cometidos na redacción do citado convenio nos artigos 4 e 8, e por requirimento do Departamento de Convenios Colectivos da Consellería de Xustiza, Interior e Relacións laborais (Delegación Provincial de Lugo), procedemos á emenda destes erros.</p>
<p>Artigo 4º.-Denuncia.</p>
<p>Estipúlase un prazo de duración de dous anos, pactándose de común acordo que, con antelación de 3 meses á data de espiración se considera automaticamente deunciado.</p>
<p>Artigo 8º.-Complemento nocturno.</p>
<p>Todo traballador que realice traballo nocturno será compensado cunha cantidade equivalente ó 25 por cento do salario base por día traballado; a nocturnidade será desde as 22 ás 6 horas.</p>
<p>Unha vez emendados os devanditos erros e para que conste para os efectos oportunos asinan esta acta, sendo as 12 horas do día anteriormente sinalado.</p>

