---
date: '2000-03-31'
id: 758E
page: 4449
number: 64
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 64/2000, do 16 de marzo, polo que se declara a urxente ocupación, para
  efectos de expropiación forzosa, polo Concello de Lalín, dos bens e dereitos
  necesarios para a realización das obras do proxecto de construcción dunha
  glorieta na intersección da avenida de Buenos Aires, coa de Ourense (N-525),
  travesía exterior e outras.
range: Decreto
url: 'https://www.xunta.gal/dog/Publicados/2000/20000331/Anuncio758E_gl.html'
---
<p>O Concello de Lalín, en sesión que tivo lugar o día 21 de xaneiro de 2000, aprobou o proxecto de construcción dunha glorieta na intersección da avenida Buenos Aires, coa de Ourense (N-525), travesía exterior e outras e, na mesma sesión, acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ó abeiro do disposto no artigo 52 da Lei de expropiación forzosa.</p>
<p>Os bens nos que se concreta a declaración de urxente expropiación están determinados no expediente que se someteu a información pública.</p>
<p>A Dirección Xeral de Urbanismo da Consellería de Política Territorial, Obras Públicas e Vivenda emitiu informe favorable con data 2 de marzo de 2000.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, porque coa construcción da glorieta preténdese garanti-la seguridade vial no tráfico de vehículos e peóns e evita-la maior parte dos accidentes que nese lugar, que é un punto negro da N-525, se veñen producindo desde hai anos.</p>
<p>A competencia para a declaración da urxente ocupación correspóndelle ó Consello da Xunta de Galicia segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude, por proposta do conselleiro de Xustiza, Interior e Relacións Laborais e logo de deliberación do Consello da Xunta de Galicia na súa reunión do día dezaseis de marzo de dous mil,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a urxente ocupación, polo Concello de Lalín (Pontevedra) para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto de construcción dunha glorieta na intersección da avenida de Buenos Aires, coa de Ourense (N-525), travesía exterior e outras.</p>
<p>Santiago de Compostela, dezaseis de marzo de dous mil</p>
<p>Manuel Fraga Iribarne</p>
<p>Presidente</p>
<p>Antonio Pillado Montero</p>
<p>Conselleiro de Xustiza, Interior e Relacións Laborais</p>

