---
date: '2000-10-25'
id: 12A22
page: 14
number: 207
agency: ESCOLA GALEGA DE ADMINISTRACIÓN PÚBLICA
section: III. OUTRAS DISPOSICIÓNS
title: >-
  Resolución do 17 de outubro de 2000 pola que se convoca unha Conferencia
  Internacional sobre Avaliación do Rendemento na Administración Pública.
range: Resolución
url: 'https://www.xunta.gal/dog/Publicados/2000/20001025/Anuncio12A22_gl.html'
---
<p>Dentro do plan de actividades da Escola Galega de Administración Pública para o 2000 e de acordo coas funcións atribuídas pola Lei 4/1987, do 27 de maio, de creación da escola, e pola Lei 10/1989, do 10 de xullo, de modificación da anterior, convócase, en colaboración coa Consellería da Presidencia e Administración Pública, a través da Inspección Xeral de Servicios, unha Conferencia Internacional sobre Avaliación do Rendemento na Administración Pública, convocatoria que se desenvolverá conforme as seguintes bases:</p>
<p>1. Obxectivos.</p>
<p>No contexto da aparición durante os anos oitenta de numerosos proxectos de reforma e modernización, nos países occidentais, iniciouse no ámbito da Administración autonómica galega o máis ambicioso programa de modernización de tódolos emprendidos polas comunidades autónomas, baseado en dous obxectivos básicos: consecución dunha Administración máis eficaz (artigo 103.1º da Constitución española) e máis eficiente (artigo 32.1º da Constitución española) ó servicio do cidadán.</p>
<p>Unha das actuacións básicas en que se concretou o programa de reforma administrativa, logo de conseguida a informatización global da xestión administrativa, foi a implantación en toda a organización da avaliación do rendemento das unidades administrativas, en cumprimento do establecido no artigo 63.bis da Lei da función pública de Galicia.</p>
<p>O sistema de avaliación permite un coñecemento exhaustivo da actividade das unidades e da súa vinculación coa utilización de recursos humanos e materiais, e está sendo recoñecido como unha experiencia a imitar tanto en España coma no ámbito internacional.</p>
<p>O principal obxectivo deste simposio internacional é a análise comparativa da avaliación do rendemento, implantada na Administración autonómica da Xunta de Galicia cos diferentes sistemas, metodoloxías e procedementos de avaliación utilizados nas administracións de países europeos e americanos sobranceiros na modernización e reforma administrativa.</p>
<p>2. Contido.</p>
<p>Trataranse estes temas:</p>
<p>-Os procesos de reforma e modernización na Administración pública de países americanos.</p>
<p>-A avaliación do rendemento na Administración pública europea e americana.</p>
<p>-A avaliación do rendemento na Administración central do Estado español e na Xunta de Galicia.</p>
<p>3. Destinatarios.</p>
<p>Persoal ó servicio da Xunta de Galicia e da Administración local galega e interesados en xeral.</p>
<p>4. Desenvolvemento.</p>
<p>-Horario: mañá e tarde.</p>
<p>-Lugar e datas: as conferencias convocadas terán lugar no salón de actos da EGAP (polígono das Fontiñas, rúa de Madrid, 2-4, 15707 Santiago de Compostela), os días 22 e 23 de novembro de 2000.</p>
<p>5. Inscrición.</p>
<p>-Prazo: remata o luns, día 20 de novembro de 2000.</p>
<p>-Tramitación de solicitudes: as solicitudes irán dirixidas ó director da Escola Galega de Administración Pública, polígono das Fontiñas, rúa de Madrid, 2-4, 15707 Santiago de Compostela, segundo o modelo que figura como anexo a esta convocatoria, e presentaranse no rexistro xeral da EGAP, ou por calquera das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común. Admitiranse tamén inscricións por telefax: 981 54 63 30.</p>
<p>-Número de prazas: limitado á capacidade do local.</p>
<p>-Inscrición fóra de prazo: só se admitirán, de quedaren prazas baleiras, coa condición de que se cumpran os requisitos xerais antes indicados.</p>
<p>Os peticionarios poderán obte-la confirmación da súa posible admisión, chamando, o día 21 de novembro, por teléfono, de 10 a 14.45 horas, ós seguintes números: 981 54 54 67, 981 54 62 39 ou 981 54 62 44.</p>
<p>6. Modificacións.</p>
<p>A EGAP reserva para si a facultade de interpretar e de resolve-las incidencias que puidesen xurdir no desenvolvemento das xornadas, así como a de cancelalas, se o escaso número de solicitudes non xustificase a súa realización.</p>
<p>7. Certificación de asistencia.</p>
<p>Entregaráselles, ó remate deste simposio, a aquelas persoas inscritas que concorresen asiduamente a el, cando a súa asistencia sexa igual ou superior ó 85% das horas lectivas programadas, e expresarase, neste documento, a natureza da actividade e as datas da súa realización.</p>
<p>8. Retransmisión por Internet.</p>
<p>As persoas interesadas en segui-lo desenvolvemento destas xornadas por Internet poden facelo a través do seguinte enderezo: www.egap.xunta.es.</p>
<p>Santiago de Compostela, 17 de outubro de 2000.</p>
<p>Domingo Bello Janeiro</p>
<p>Director da Escola Galega de Administración Pública</p>

