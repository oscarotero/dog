---
date: '2000-10-25'
id: 12ADE
page: 14
number: 207
agency: FUNDACIÓN GALICIA-EUROPA
section: VI. ANUNCIOS
title: >-
  Anuncio do 9 de outubro de 2000 polo que se convocan bolsas de formación en
  prácticas ou especialización na Fundación Galicia-Europa.
range: Anuncio
url: 'https://www.xunta.gal/dog/Publicados/2000/20001025/Anuncio12ADE_gl.html'
---
<p>A Fundación Galicia-Europa ten entre os seus fins estatutarios fomenta-lo achegamento da realidade galega á europea, para o cal, e entre outras actividades, poderá impulsa-la formación en temas comunitarios.</p>
<p>Para cumprir este mandado e tendo en conta a importancia de facilita-lo profundamento no coñecemento real das regras prácticas de actuación da Unión Europea, faise necesario mante-la liña establecida de concesión de bolsas para titulados superiores que a fundación vén concedendo para contribuír á súa especialización neste ámbito.</p>
<p>En consecuencia, e no uso das atribucións que lle confire o estatuto, a Fundación Galicia-Europa convoca as bolsas que se especifican con suxeición ás seguintes bases:</p>
<p>Obxecto: a Fundación Galicia-Europa oferta cinco bolsas de formación en prácticas ou especialización para a súa realización nas sedes de Santiago de Compostela e Bruxelas.</p>
<p>As bolsas rexeranse por estas bases complementadas co prego de condicións particulares que lles será entregado ós beneficiarios resultantes da adxudicación das bolsas, para os efectos da súa aceptación.</p>
<p>O desenvolvemento dunha destas bolsas terá lugar na sede de Santiago de Compostela, concedéndose as outras catro para a súa realización na oficina que a fundación ten en Bruxelas.</p>
<p>Duración e contía das bolsas: o período de desfrute das bolsas será de once meses naturais contado desde o día 15 de xaneiro de 2001.</p>
<p>A contía bruta individual das axudas para todo o período será de 1.815.000 pesetas equivalentes a 10.908,37 euros.</p>
<p>Requisitos: á data da publicación deste anuncio, os peticionarios teñen que reuni-las seguintes condicións e requisitos:</p>
<p>-Titulación universitaria superior, preferentemente en dereito, economía, administración de empresas ou ciencias políticas, cursada en centros universitarios galegos.</p>
<p>-Ter un bo expediente académico.</p>
<p>-Posuír veciñanza civil galega.</p>
<p>-Domina-los idiomas galego e castelán.</p>
<p>-Acreditar un bo coñecemento de inglés e/ou francés.</p>
<p>-Ser menor de trinta anos.</p>
<p>-Posuí-la nacionalidade dun dos Estados membros da Unión Europea.</p>
<p>Os bolseiros seleccionados quedarán obrigados ó estricto cumprimento dos requisitos complementarios recollidos no prego de condicións particulares, que para tódolos efectos forma parte integrante da concesión.</p>
<p>Prazo e forma de presentación de solicitudes: as solicitudes presentaranse segundo modelo normalizado anexo e dirixiranse o director da Fundación Galicia-Europa.</p>
<p>Á dita solicitude xuntarase a seguinte documentación:</p>
<p>-Unha fotografía recente de tamaño carné coa súa identificación no reverso.</p>
<p>-Copia simple do expediente académico.</p>
<p>-Copia simple do DNI, tarxeta de residencia, pasaporte ou outro documento oficial identificativo.</p>
<p>-Currículum vitae e demais documentación acreditativa do cumprimento dos requisitos.</p>
<p>-Declaración responsable de non estar desfrutando doutra bolsa ou axuda coa mesma finalidade e durante o mesmo período de desfrute.</p>
<p>A solicitude, debidamente cuberta, xunto coa documentación devandita, remitirase por correo certificado con xustificante de recepción ou presentarase no rexistro da Fundación Galicia-Europa (rúa Os Feáns, 5-baixo, 15706 Santiago de Compostela), no prazo de 15 días naturais contados a partir do seguinte ó da publicación deste anuncio no Diario Oficial de Galicia.</p>
<p>O impreso de solicitude, así como outra información relacionada poderán ser facilitadas pola oficina da fundación en Santiago de Compostela, ou encontrarse na súa páxina Web: <a href="http://">http://</a> www.fundaciongaliciaeuropa.org.</p>
<p>Procedemento de selección: será competente neste procedemento unha comisión nomeada e presidida polo director da Fundación Galicia-Europa, ou persoa na que delegue, composta por un número impar de membros. A adxudicación das bolsas realizarase ás cinco mellores puntuacións obtidas entre 0 e 20, fixándose como criterios de valoración os seguintes:</p>
<p>a) Cualificación e experiencia, ata un máximo de 10 puntos.</p>
<p>Para efectos da súa consideración atenderase ó seguinte baremo:</p>
<p>-Expediente académico: ata 4 puntos.</p>
<p>-Tese de doutoramento sobre temas europeos: ata 2,25 puntos.</p>
<p>-Másters universitarios ou cursos de doutoramento relacionados con asuntos europeos: ata 1,25 puntos.</p>
<p>-Idiomas: ata 1,30 puntos.</p>
<p>-Prácticas na Fundación Galicia-Europa: 0,10 puntos por mes de práctica ata un máximo de 1,20 puntos.</p>
<p>b) Proba práctica: ata un máximo de 10 puntos.</p>
<p>Para verifica-los coñecementos mínimos esixibles, os solicitantes realizarán unha proba práctica cos exercicios que a comisión considere necesarios en relación coa materia.</p>
<p>A comisión elaborará un informe-proposta de selección de adxudicatarios que, con carácter vinculante, elevará ó director para resolución definitiva.</p>
<p>No informe constarán as causas determinantes da non concesión de bolsas, de se-lo caso. Así mesmo, establecerá unha lista de reserva nutrida cos candidatos non seleccionados atendendo ás puntuacións obtidas por eles.</p>
<p>Non serán computables os méritos que non veñan acreditados documentalmente polos solicitantes.</p>
<p>Do mesmo modo, comprobarase a veracidade da documentación achegada en copia simple logo da presentación de orixinais ou copias debidamente compulsadas.</p>
<p>Vixencia das bolsas: con carácter excepcional e por unha soa vez poderán resultar adxudicatarios destas bolsas aqueles beneficiarios da convocatoria anterior que, reunindo os requisitos esixidos, presenten a súa solicitude en forma e prazo.</p>
<p>Causas de resolución e certificado final: os bolseiros que non demostrasen a debida aplicación ou dedicación durante o período de prácticas poderán ver resolta a súa relación coa fundación trala audiencia de parte, coas penalizacións ás que houbese lugar. Aqueles que concluísen satisfactoriamente o seu período formativo recibirán a correspondente certificación acreditativa, na</p>
<p>que constarán tódolos termos atribuíbles á bolsa así como o seu aproveitamento.</p>
<p>Interpretación e foro: esta convocatoria será integrada para a súa interpretación coas condicións particulares que han de asina-los seleccionados antes da súa incorporación.</p>
<p>Calquera desavinza dos peticionarios ou bolseiros coa fundación será formulada por escrito e presentada no rexistro dela, resolvendo motivadamente a dirección, para o cal poderá pedi-los informes xurídicos e técnicos que coidase procedentes. No caso de persisti-la desavinza, o interpelante poderá presenta-la oportuna demanda xurisdiccional na orde civil ante os xulgados de Santiago de Compostela ou exercer calquera outra acción que coide admisible en dereito.</p>
<p>Santiago de Compostela, 9 de outubro de 2000.</p>
<p>Jaime Pita Varela</p>
<p>Secretario xeral da Fundación Galicia-Europa</p>

