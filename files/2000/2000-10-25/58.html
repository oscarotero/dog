---
date: '2000-10-25'
id: 12AE6
page: 14
number: 207
agency: FUNDACIÓN GALICIA-EUROPA
section: VI. ANUNCIOS
title: >-
  Anuncio do 9 de outubro de 2000 polo que se convocan bolsas para a realización
  de estudios de integración europea en centros universitarios belgas.
range: Anuncio
url: 'https://www.xunta.gal/dog/Publicados/2000/20001025/Anuncio12AE6_gl.html'
---
<p>A Fundación Galicia-Europa convoca seis bolsas para a realización de estudios de integración europea durante o curso académico 2001-2002 nos seguintes centros:</p>
<p>-Colexio de Europa de Bruxas.</p>
<p>-Instituto de Estudios Europeos da Universidade Libre de Bruxelas.</p>
<p>-Universidade Católica de Lovaina.</p>
<p>Requisitos:</p>
<p>1. Ter realizados estudios universitarios completos de segundo ciclo, cursados en centros universitarios galegos.</p>
<p>Non obstante, poderán optar ás bolsas aqueles candidatos que, atopándose no último ano de carreira, poidan acreditar con anterioridade á aceptación estar en posesión do título que os capacite para isto.</p>
<p>2. Dispor dun bo expediente académico. A súa avaliación será realizada polo centro universitario elixido polo candidato, sen prexuízo da súa consideración pola fundación en caso necesario.</p>
<p>3. Domina-la lingua ou linguas de traballo do centro que escolla o candidato.</p>
<p>4. Ser menor de trinta anos.</p>
<p>5. Posuí-la veciñanza civil galega no momento da publicación deste anuncio.</p>
<p>6. Posuí-la nacionalidade dalgún dos Estados membros da Unión Europea.</p>
<p>O cumprimento destes requisitos compleméntase coa serie de estipulacións contidas no prego de condicións particulares que se lles entregará ós beneficiarios para efectos da súa aceptación.</p>
<p>Información e presentación de solicitudes: xunto coa solicitude de bolsa, segundo o modelo do anexo I, deberá presentarse currículum vitae, copia do expediente académico e demais documentación acreditativa do cumprimento dos requisitos esixidos e méritos alegados.</p>
<p>As solicitudes deberán presentarse ou remitirse por correo certificado con xustificante de recepción á Fundación Galicia-Europa, rúa dos Feáns, 5-baixo, 15706 Santiago de Compostela. Poderá pedirse información adicional de luns a venres, das 9 ás 14 horas, polos seguintes medios:</p>
<p>-Teléfono: 981 54 10 12.</p>
<p>-Fax: 981 54 10 13.</p>
<p>-Correo electrónico: santiago*fundaciongaliciaeuropa.org.</p>
<p>Data límite de presentación da solicitude das bolsas: a data límite de presentación de solicitudes será o 15 de xaneiro de 2001 para o Colexio de Europa de Bruxas e o 1 de abril de 2001 para o resto dos centros.</p>
<p>Selección: dependendo do centro elixido, o proceso de selección será diferente:</p>
<p>a) Colexio de Europa de Bruxas.</p>
<p>Neste caso, a Fundación Galicia-Europa fará unha preselección entre os solicitantes de acordo cos requisitos esixidos polo centro. As candidaturas seleccionadas serán enviadas pola fundación ó dito colexio, ó que lle corresponderá a selección definitiva.</p>
<p>b) Universidade Libre de Bruxelas e Universidade Católica de Lovaina.</p>
<p>Os candidatos que opten a un destes centros, deberán proceder do seguinte modo:</p>
<p>Será necesario que, de xeito simultáneo, os candidatos soliciten a bolsa á Fundación Galicia-Europa e fagan a preinscrición no centro desexado.</p>
<p>No suposto de aceptación por algún dos centros, os interesados deberán remitirlle á Fundación Galicia-Europa a comunicación positiva.</p>
<p>Se o número de admitidos excedese o de bolsas convocadas, a fundación realizará unha selección entre os candidatos atendendo ós méritos acreditados e de acordo co seguinte baremo:</p>
<p>-Expediente académico: ata 4 puntos.</p>
<p>-Tese de doutoramento sobre temas europeos: ata 3 puntos.</p>
<p>-Másters universitarios ou cursos de doutoramento sobre asuntos de integración europea: ata 1 punto.</p>
<p>-Idiomas: ata 2 puntos.</p>
<p>O procedemento de selección rematará coa resolución de adxudicación das bolsas, distribuídas entre os distintos centros en función das admisións e seleccións efectuadas pola Fundación Galicia-Europa.</p>
<p>Santiago de Compostela, 9 de outubro de 2000.</p>
<p>Jaime Pita Varela</p>
<p>Secretario xeral da Fundación Galicia-Europa</p>

