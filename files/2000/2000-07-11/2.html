---
date: '2000-07-11'
id: E826
page: 10
number: 134
agency: 'CONSELLERÍA DE AGRICULTURA, GANDERÍA E POLÍTICA AGROALIMENTARIA'
section: III. OUTRAS DISPOSICIÓNS
title: >-
  Orde do 15 de xuño de 2000 pola que se permuta a situación dos predios 849 e
  848-1 do plano xeral do acordo de concentración parcelaria da zona de San
  Martiño de Aríns (Santiago de Compostela).
range: Orde
url: 'https://www.xunta.gal/dog/Publicados/2000/20000711/AnuncioE826_gl.html'
---
<p>Vista a proposta de permuta de situación do predio nº 849, terra sobexa do proceso de concentración parcelaria de S. Martiño de Aríns (Santiago de Compostela), polo predio nº 848-1 propiedade de Jesús Neiro Aldrey, con traslación da primeira, desde a súa actual situación cara ó sur e a segunda cara ó norte, quedando así a nº 849 lindando co terreo parroquial para ser utilizada como zona de aparcadoiro para o cemiterio de S. Martiño de Aríns, e</p>
<p>Vista a conformidade de Jesús Neiro Aldrey, os informes emitidos pola Secretaría Xeral e do Patrimonio da Consellería de Economía e Facenda, pola Asesoría Xurídica e a Intervención Delegada da Consellería de Agricultura, Gandería e Política Agroalimentaria, así como os artigos 31 e 32 da Lei 10/1985, do 14 de agosto, de concentración parcelaria para Galicia, a Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro, a disposición transitoria cuarta da Lei 13/1988, do 30 de decembro, de presupostos xerais da Comunidade Autónoma de Galicia para 1989, a disposición transitoria terceira da Lei 15/1991, do 28 de decembro, de presupostos xerais da Comunidade Autónoma de Galicia para 1992, ambas modificadoras da Lei 3/1985, do 12 de abril, do Patrimonio da Comunidade Autónoma de Galicia, e demais disposicións legais de aplicación ó caso.</p>
<p>Considerando que a citada permuta de situación de ambos predios ten como fin dotar dunha zona de aparcadoiro o cemiterio parroquial de S. Martiño de Aríns, o que suporía un evidente beneficio para a xeneralidade dos veciños,</p>
<p>Na súa virtude,</p>
<p>DISPOÑO:</p>
<p>Permuta-la situación do predio nº 849 polo nº 848-1, o que supón o traslado do primeiro, desde a súa situación actual cara ó sur, e a segunda cara ó norte, a fin de que a finca nº 849 poida ser utilizada como aparcadoiro para o cemiterio parroquial de S. Martiño de Aríns (Santiago de Compostela).</p>
<p>Santiago de Compostela, 15 de xuño de 2000.</p>
<p>Cástor Gago Álvarez</p>
<p>Conselleiro de Agricultura, Gandería e Política</p>
<p>Agroalimentaria</p>

