---
date: '2000-08-18'
id: '10406'
page: 12
number: 160
agency: CONSELLERÍA DE ECONOMÍA E FACENDA
section: I. DISPOSICIÓNS XERAIS
title: >-
  Orde do 18 de xullo de 2000 pola que se crea o Rexistro de Corredores de
  Seguros, de Sociedades de Corredoría de Seguros e dos seus Altos Cargos e o
  Rexistro de Diplomas de Mediador de Seguros Titulado.
range: Orde
url: 'https://www.xunta.gal/dog/Publicados/2000/20000818/Anuncio10406_gl.html'
---
<p>O Estatuto de autonomía para Galicia, aprobado en virtude da Lei orgánica 1/1981, do 6 de abril, non recoñecía inicialmente a esta Comunidade Autónoma competencia en materia de seguros.</p>
<p>Sen embargo, a través da Lei orgánica 6/1999, do 6 de abril, transfírelle á Comunidade Autónoma de Galicia a competencia de desenvolvemento lexislativo e execución en materia de ordenación do crédito, banca e seguros, coa finalidade de equiparar nesta materia as competencias desta Comunidade Autónoma coas doutras.</p>
<p>En aplicación da citada lei orgánica, mediante o Real decreto 1748/1999, do 19 de novembro, transfírense á Comunidade Autónoma de Galicia as funcións e servicios da Administración xeral do Estado en materia de mediadores de seguros. En virtude da dita norma correspóndelle á Comunidade Autónoma de Galicia o desenvolvemento lexislativo e a execución, dentro do seu territorio, das bases de ordenación dos seguros privados contidas na Lei 9/1992, do 30 de abril, de mediación de seguros privados, modificada pola Lei 30/1995, do 8 de novembro, de ordenación e supervisión dos seguros privados, respecto ós mediadores de seguros no que o domicilio social e ámbito de operacións se limitán ó territorio da comunidade.</p>
<p>Pola súa parte, o Decreto 321/1999, do 16 de decembro, asígnalle as funcións e servicios transferidos á Comunidade Autónoma de Galicia nesta materia á Consellería de Economía e Facenda. E a Orde do 12 de xaneiro do 2000, da Consellería de Economía e Facenda, adscríbelle as competencias á Dirección Xeral de Política Financeira e Tesouro.</p>
<p>Baseándose en todo o anterior, cómpre a creación dun rexistro específico no ámbito da Comunidade Autónoma de Galicia, no que se rexistren as persoas físicas e xurídicas que obtiveran autorización para exerce-la actividade de corredoría de seguros e se anoten os feitos máis significativos que as afecten, así como todas aquelas cuestións que deban ser rexistradas de acordo coa normativa vixente. Así mesmo, pola presente orde, créase o Rexistro de Diplomas de Mediador de Seguros Titulado, na medida en que o dito diploma vén establecido pola nor</p>
<p>mativa para o efecto como un dos requisitos para obte-la mencionada autorización.</p>
<p>Por todo iso,</p>
<p>DISPOÑO:</p>
<p>Capítulo I</p>
<p>Rexistro de Corredores de Seguros, de Sociedades de Corredoría de Seguros e dos seus Altos Cargos.</p>
<p>Artigo 1º.-Creación do rexistro.</p>
<p>1. Créase o Rexistro de Corredores de Seguros, de Sociedades de Corredoría de Seguros e dos seus Altos Cargos, coa finalidade de que a Administración autonómica teña en todo momento coñecemento fidedigno da situación das persoas e entidades inscritas nel.</p>
<p>2. O rexistro estará adscrito á Dirección Xeral de Política Financeira e Tesouro, da Consellería de Economía e Facenda.</p>
<p>Artigo 2º.-Ámbito do rexistro.</p>
<p>No rexistro inscribiranse os corredores de seguros e sociedades de corredoría de seguros no que o domicilio social ou profesional e ámbito de operacións quede circunscrito ó territorio da Comunidade Autónoma de Galicia.</p>
<p>Artigo 3º.-Funcións.</p>
<p>O Rexistro terá as funcións de cualificar, inscribir e certifica-los actos que así o requiran que se refiran a corredores de seguros e sociedades de corredoría de seguros inscritos nel.</p>
<p>Artigo 4º.-Carácter e efectos do rexistro.</p>
<p>1. O rexistro ten carácter administrativo e a súa eficacia baséase nos principios de publicidade formal e de legalidade, ten carácter público e non se poderá invoca-la súa ignorancia.</p>
<p>2. Os actos suxeitos a inscrición non inscritos non producirán efectos respecto a terceiros de boa fe.</p>
<p>Artigo 5º.-Libros de rexistros.</p>
<p>1. No rexistro levaranse, coa desagregación que resulte necesaria, os seguintes libros:</p>
<p>a) Libro diario de presentación.</p>
<p>b) Libros de inscricións de corredores de seguros, de sociedades de corredoría de seguros e dos seus altos cargos.</p>
<p>2. No libro de altos cargos de sociedades de corredoría inscribiranse os administradores ou conselleiros, os directores xerais ou asimilados, os apoderados e os que baixo calquera outro título leven a dirección efectiva da entidade correspondente.</p>
<p>3. Os asentos practicaranse por orde cronolóxica e a súa redacción farase de forma sucinta con remisión ó arquivo correspondente onde conste o documento.</p>
<p>Artigo 6º .-Actos inscribibles.</p>
<p>1. Son actos inscribibles no rexistro:</p>
<p>a) A autorización administrativa previa.</p>
<p>b) Os cambios de denominación ou domicilio social así como outras modificacións estatutarias.</p>
<p>c) As participacións significativas.</p>
<p>d) As agrupacións de interese económico e as unións temporais de empresas.</p>
<p>e) A situación de inactividade.</p>
<p>f) A revogación da autorización administrativa.</p>
<p>g) A inhabilitación para o desempeño da actividade de corredoría.</p>
<p>h) As sancións que, se é o caso, se impuxeran, salvo a de amoestación privada.</p>
<p>i) Os demais actos que deban inscribirse en virtude da normativa vixente.</p>
<p>2. Respecto ós altos cargos inscribiranse:</p>
<p>a) O nomeamento.</p>
<p>b) A suspensión, revogación ou cesamento destes por calquera causa.</p>
<p>c) A inhabilitación.</p>
<p>d) As sancións que, se é o caso, se lles impuxeran, salvo a de amoestación privada.</p>
<p>e) Os demais actos que deban inscribirse en virtude da normativa vixente.</p>
<p>Consignaranse o nome e apelidos ou denominación social, o domicilio, a nacionalidade, a profesión, o número do documento nacional de identidade e, se se trata de estranxeiros, se é o caso, o do permiso de residencia ou pasaporte.</p>
<p>Artigo 7º.-Presentación de documentación.</p>
<p>Os documentos que conteñan actos do administrado que deban ser inscritos conforme o establecido no artigo anterior deberán presentarse, acompañados de escrito asinado polo interesado ou polo representante legal da sociedade, dentro dos dez días seguintes ó de adopción dos acordos, presentando, se é o caso, a escritura pública correspondente no prazo dun mes desde a súa inscrición no Rexistro Mercantil.</p>
<p>Artigo 8º.- Inscrición de oficio.</p>
<p>Cando a inscrición no rexistro teña por causa acordos da Administración, o asento practicarase de oficio con fundamento no acto administrativo correspondente.</p>
<p>Artigo 9º.-Inscrición das medidas de control especial.</p>
<p>As medidas de control especial que, se fose o caso, se impuxeran serán inscribibles no rexistro, logo de audiencia do interesado, cando a Dirección Xeral de Política Financeira e Tesouro acorde darlles publicidade.</p>
<p>Artigo 10º.-Cancelación das inscricións das sancións impostas.</p>
<p>As inscricións relativas ás sancións impostas cancelaranse de oficio ou por instancia do interesado.</p>
<p>A cancelación de oficio procederá cando recaera resolución ou sentencia firme estimatoria do recurso interposto contra a sanción.</p>
<p>O interesado terá dereito a solicitar da Dirección Xeral de Política Financeira e Tesouro a cancelación de inscrición da sanción que lle fora imposta, sempre que non incorrese en ningunha nova infracción, dentro dos dous anos seguintes á data da firmeza da sanción para o caso das infraccións leves, cinco anos no caso das graves e oito anos no caso das moi graves.</p>
<p>A iniciación dun expediente administrativo sancionador interromperá os prazos previstos no parágrafo anterior. Se o procedemento concluíse coa imposición dunha nova sanción, as anotacións pendentes cancelaranse cando transcorra o prazo de cancelación aplicable a ela, salvo que o que restase por correr da anterior fose superior, de se-lo caso atenderase á data do seu vencemento.</p>
<p>Artigo 11º.-Obriga das persoas e entidades inscritas no rexistro.</p>
<p>As persoas e entidades inscritas no rexistro deberán facilita-la documentación e información necesarias para permiti-lo seu mantemento actualizado, remitindo á Dirección Xeral de Política Financeira e Tesouro os documentos correspondentes na forma establecida no artigo 7. Todo iso sen prexuízo da obriga de atender tamén ós requirimentos individualizados de información que se lles formulen.</p>
<p>Artigo 12º.-Publicidade do rexistro.</p>
<p>1. Mediante solicitude por escrito na que se exprese a identidade do solicitante e o motivo, poderán acceder ós datos do rexistro non soamente os titulares, senón tamén os que acrediten un interese lexítimo e directo.</p>
<p>2. A publicidade formal poderá realizarse mediante certificación ou nota simple informativa expedida pola Dirección Xeral de Política Financeira e Tesouro.</p>
<p>Capítulo II</p>
<p>Rexistro de Diplomas de Mediador de Seguros Titulado</p>
<p>Artigo 13º.-Creación do rexistro</p>
<p>Créase o Rexistro de Diplomas de Mediador de Seguros Titulado, adscrito á Dirección Xeral de Política Financeira e Tesouro da Consellería de Economía e Facenda.</p>
<p>Artigo 14º.-Ámbito do rexistro.</p>
<p>No rexistro inscribiranse todas aquelas persoas que obtivesen o diploma de mediador de seguros titulado expedido pola Consellería de Economía e Facenda.</p>
<p>Artigo 15º.-Solicitude de certificación.</p>
<p>As persoas inscritas no rexistro poderán solicitar certificación do diploma mediante solicitude por escrito na que se faga consta-la identidade do solicitante.</p>
<p>Disposicións transitorias</p>
<p>Primeira.-A documentación dos corredores e sociedades de corredoría de seguros transpasadas á Comunidade Autónoma de Galicia en virtude do Real decreto 1748/1999, do 19 de novembro, que figuran como anexo á presente orde, que figurasen nos rexistros ou expedientes que foron obxecto de traspaso, trasladaranse ó rexistro creado por esta orde. Independentemente disto, poderáselles pedi-la documentación que fose necesaria para completa-la inscrición.</p>
<p>Segunda.-As sucesivas inscricións relativas ós corredores e sociedades de corredorías de seguros obxecto de traspaso efectuaranse na forma prevista na presente orde.</p>
<p>Terceira.-Ós corredores e sociedades de corredoría obxecto de traspaso asígnaselles un novo número de rexistro, con motivo da súa inscrición no rexistro autonómico, que figura no anexo á presente orde. Non obstante, nas follas correspondentes a estas persoas ou entidades farase constar tamén o número de inscrición que tiñan anteriormente no Rexistro Especial de Corredores de Seguros, de Sociedades de Corredoría de Seguros e dos seus Altos Cargos da Dirección Xeral de Seguros do Ministerio de Economía e Facenda.</p>
<p>Disposicións derradeiras</p>
<p>Primeira.-Facultase o director xeral de Política Financeira e Tesouro para dictar cantas disposicións sexan necesarias para o desenvolvemento e execución da presente orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 18 de xullo de 2000.</p>
<p>José Antonio Orza Fernández</p>
<p>Conselleiro de Economía e Facenda</p>
<p>ANEXO</p>
<p>Relación de corredores de seguros e de sociedades de corredoría de seguros dos que a documentación foi traspasada pola Dirección Xeral de Seguros do Ministerio de Economía e Facenda á Comunidade Autónoma de Galicia en virtude do Real decreto 1748/1999, do 19 de novembro.</p>
<table><tbody><tr><td></td></tr>
<tr><td>Nome/Denominación social</td><td>Anterior
nº de rexistro</td><td>Novo
nº de rexistro</td></tr>
<tr><td></td></tr>
</tbody></table>
<table><tbody><tr><td>José Eloy Rodríguez Rodríguez</td><td>F-81</td><td>GF-002</td></tr>
<tr><td></td></tr>
<tr><td>Fernando Rotea Villanueva</td><td>F-227</td><td>GF-003</td></tr>
<tr><td></td></tr>
<tr><td>Eladio Fernández Vázquez</td><td>F-228</td><td>GF-004</td></tr>
<tr><td></td></tr>
<tr><td>Fernando Manuel García Dieguez</td><td>F-682</td><td>GF-005</td></tr>
<tr><td></td></tr>
<tr><td>José Grela Rodríguez</td><td>F-776</td><td>GF-006</td></tr>
<tr><td></td></tr></tbody></table>
<table><tbody><tr><td></td></tr>
<tr><td>Nome/Denominación social</td><td>Anterior
nº de rexistro</td><td>Novo
nº de rexistro</td></tr>
<tr><td></td></tr>
</tbody></table>
<table><tbody><tr><td>Rogelio Calvar Otero</td><td>F-956</td><td>GF-007</td></tr>
<tr><td></td></tr>
<tr><td>Julio Cabo Naya</td><td>F-979</td><td>GF-008</td></tr>
<tr><td></td></tr>
<tr><td>José Liñares García</td><td>F-1019</td><td>GF-009</td></tr>
<tr><td></td></tr>
<tr><td>Juan Carlos Sánchez Ansede</td><td>F-1127</td><td>GF-010</td></tr>
<tr><td></td></tr>
<tr><td>Constantino Docampo Fraga</td><td>F-1391</td><td>GF-011</td></tr>
<tr><td></td></tr>
<tr><td>José Vilariño Vilariño</td><td>F-1495</td><td>GF-012</td></tr>
<tr><td></td></tr>
<tr><td>Mª de las Nieves Rúa Pazos</td><td>F-1550</td><td>GF-013</td></tr>
<tr><td></td></tr>
<tr><td>Mª Trinidad Barreiro Carrasco</td><td>F-1696</td><td>GF-014</td></tr>
<tr><td></td></tr>
<tr><td>Manuela Gómez García</td><td>F-1713</td><td>GF-015</td></tr>
<tr><td></td></tr>
<tr><td>Jesús Ángel Rego Álvarez</td><td>F-1812</td><td>GF-016</td></tr>
<tr><td></td></tr>
<tr><td>Enrique Vilela García</td><td>F-1845</td><td>GF-017</td></tr>
<tr><td></td></tr>
<tr><td>Manuel González Teijeiro</td><td>F-1901</td><td>GF-018</td></tr>
<tr><td></td></tr>
<tr><td>Francisco Pichel Iglesias</td><td>F-2006</td><td>GF-019</td></tr>
<tr><td></td></tr>
<tr><td>Quiroga Calviño
Corredoría de Seguros, S.L.</td><td>J-263</td><td>GX-001</td></tr>
<tr><td></td></tr>
<tr><td>Eloy Rodríguez
Corredoría de Seguros, S.L.</td><td>J-296</td><td>GX-002</td></tr>
<tr><td></td></tr>
<tr><td>Falin y Zapata
Corredoría de Seguros, S.L.</td><td>J-629</td><td>GX-003</td></tr>
<tr><td></td></tr>
<tr><td>Corredores de Seguros Alfa, S.L.</td><td>J-825</td><td>GX-004</td></tr>
<tr><td></td></tr>
<tr><td>Rasegal, S.L.</td><td>J-1153</td><td>GX-005</td></tr>
<tr><td></td></tr>
<tr><td>Asesoría Díaz, S.L.</td><td>J-1209</td><td>GX-006</td></tr>
<tr><td></td></tr>
<tr><td>Lavandería Rabade Coruña
Corredoría de Seguros, S.C.</td><td>J-1556</td><td>GX-007</td></tr>
<tr><td></td></tr></tbody></table>

