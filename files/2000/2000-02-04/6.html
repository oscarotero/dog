---
date: '2000-02-04'
id: 36BE
page: 1
number: 24
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Orde do 29 de decembro de 1999 pola que se anuncian as axudas económicas
  destinadas a subvenciona-la realización de obras de construcción e
  rehabilitación das sedes das entidades locais de Galicia.
range: Orde
url: 'https://www.xunta.gal/dog/Publicados/2000/20000204/Anuncio36BE_gl.html'
---
<p>Á Consellería de Xustiza, Interior e Relacións Laborais, de conformidade co establecido no artigo 5 do Decreto 227/1998, do 10 de xullo compételle, entre outras materias, o relativo ás relacións coas corporacións locais, relacións que ó abeiro dos artigos 194 e 195 da Lei 5/1997, do 22 de xullo de Administración local de Galicia, poderán ser de colaboración e cooperación económica e revesti-las formas de subscrición de convenios e concesión de subvencións.</p>
<p>Tendo en conta isto, a Consellería de Xustiza, Interior e Relacións Laborais pretende continuar co seu labor</p>
<p>de colaboración coas entidades locais de Galicia na mellora da calidade da vida local regulando, por medio desta orde, os requisitos e o procedemento que se seguirá para a concesión de axudas económicas destinadas á realización de obras de construcción e rehabilitación das sedes das entidades locais, que se poderán ademais instrumentar a través de convenios de colaboración con cada unha delas.</p>
<p>Nesta orde recóllese, ó igual que en exercicios pasados, a posibilidade de que a Xunta de Galicia, a través da Consellería de Xustiza, Interior e Relacións Laborais, asine convenios de cooperación con calquera das deputacións provinciais galegas, co fin de cofinanciar estas obras.</p>
<p>A orde da Consellería de Economía e Facenda do 11 de febreiro de 1998, pola que se regula a tramitación</p>
<p>anticipada de expedientes de gasto, dispón no seu artigo 1 que, entre outros, os expedientes de gasto imputables ó capítulo VII poderán iniciarse no exercicio inmediatamente anterior ó dos orzamentos xerais da Comunidade Autónoma, con cargo ós que se vaian imputa-los correspondentes gastos, unha vez aprobado o proxecto de orzamentos polo Consello da Xunta de Galicia. Por todo isto</p>
<p>DISPOÑO:</p>
<p>Artigo 1º</p>
<p>1. Convócanse subvencións destinadas á realización de obras de construcción e rehabilitación das sedes das entidades locais de Galicia.</p>
<p>Estas subvencións faranse efectivas con cargo á aplicación orzamentaria 13.02.761.0, programa 123.A, ata unha contía máxima de douscentos cincuenta e seis millóns novecentas cincuenta e cinco mil pesetas (256.955.000 ptas.), correspondente ós orzamentos xerais da Comunidade Autónoma de Galicia para o 2000, condicionándose o devandito gasto á existencia de crédito adecuado e suficiente no orzamento do exercicio do ano 2000, neste momento en trámite parlamentario.</p>
<p>2. Poderanse subvencionar:</p>
<p>a) Obras de construcción de nova planta naquelas entidades locais nas que, polas condicións de ruína ou avanzada deterioración do edificio, sexa aconsellable a súa reposición ou, en todo caso, obra nova.</p>
<p>b) Obras que supoñan a rehabilitación integral de edificios que vaian ser dedicados a sede da entidade local.</p>
<p>c) Obras de reparación de tellados, calefacción e/ou servicios sanitarios, así como as obras complementarias e incluso obras menores dentro das citadas sedes.</p>
<p>Artigo 2º</p>
<p>A axuda económica que se conceda poderá alcanza-lo 100% do total do orzamento presentado. No suposto de producirse baixas de licitación, as cantidades que resultasen sobrantes poderán dedicarse a subvencionar reforma ou modificación da obra inicialmente subvencionada, logo de solicitude da entidade local interesada.</p>
<p>Artigo 3º</p>
<p>No caso de obras que, por disposición municipal, teñan carácter plurianual, a Consellería de Xustiza, Interior e Relacións Laborais poderá comprometerse a subvencionar outras fases da execución da obra, con suxeición ás limitacións contidas no artigo 58 do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia.</p>
<p>Artigo 4º</p>
<p>1. As entidades locais que desexen acollerse ó beneficio desta orde presentarán instancia dirixida ó conselleiro de Xustiza, Interior e Relacións Laborais, segundo modelo que figura como anexo I desta orde, no rexistro xeral das delegacións provinciais da Consellería de Xustiza, Interior e Relacións Laborais, no da propia consellería ou por calquera outro dos medios a que se refire o artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común, no prazo de trinta días naturais, contados a partir do seguinte ó da publicación desta orde no Diario Oficial de Galicia.</p>
<p>2. A entidade local peticionaria achegará coa solicitude a seguinte documentación:</p>
<p>a) Certificación do acordo adoptado polo órgano competente da entidade local pola que se aproban as obras que se van realizar e se aceptan as condicións de financiamento e demais requisitos establecidos nesta orde.</p>
<p>b) Memoria xustificativa da necesidade das obras para as que se solicita subvención, con expresión da fase, se é o caso, a que corresponda.</p>
<p>c) No caso de construcción dun novo edificio, o proxecto da obra que se vai realizar, e certificación da secretaría xeral da corporación, referida á titularidade e disposición da entidade local sobre o terreo onde se pretende construí-la nova sede da entidade local.</p>
<p>No caso de que a obra que se vai subvencionar sexa obxecto de contratación ó abeiro dos artigos 57 e 121 da Lei 13/1995, do 18 de maio, de contratos das administracións públicas, unicamente será esixible o orzamento detallado, ademais do proxecto cando normas específicas o requiran.</p>
<p>d) Fotografías da sede da entidade local que incidan especialmente nas zonas onde se proxecta a realización das obras para as que se solicita subvención, ou se é o caso, do correspondente soar.</p>
<p>e) Declaración de conxunto de tódalas solicitudes efectuadas ou concedidas, para un mesmo proxecto, das distintas administracións públicas competentes (acordo do Consello da Xunta de Galicia do 17 de novembro de 1999, no que se establece un mecanismo de seguimento e control da concorrencia e acumulación das axudas públicas nun mesmo proxecto e peticionario e se autoriza a Consellería de Economía e Facenda para o seu desenvolvemento. Diario Oficial de Galicia nº 236, do 9 de decembro de 1999).</p>
<p>3. O defecto na solicitude seralles notificado ós interesados pola Dirección Xeral de Xustiza e Administración Local desta consellería, e concederáselles un prazo de dez días para corrixi-los erros ou as omisións. Se transcorrido ese prazo non se producise a corrección, as peticións serán arquivadas conforme o disposto na Lei de réxime xurídico das administracións públicas e do procedemento administrativo común.</p>
<p>Artigo 5º</p>
<p>1. Recibidas as solicitudes de subvención e a súa documentación, serán analizadas polos servicios competentes da Dirección Xeral de Xustiza e Administración Local que lle elevarán o correspondente informe ó director xeral, quen elevará proposta de resolución ó conselleiro de Xustiza, Interior e Relacións Laborais, quen resolverá, podéndose materializa-las ditas axudas a través de convenios de colaboración subscritos pola consellería con cada unha das entidades beneficiarias.</p>
<p>2. Se se considera conveniente, a Xunta de Galicia, a través da Consellería de Xustiza, Interior e Relacións Laborais, poderá asinar convenios de cooperación con calquera das catro deputacións provinciais galegas, co fin de que estas participen no financiamento das obras que se van realizar.</p>
<p>Neste caso teranse en conta as seguintes consideracións:</p>
<p>a) A Xunta de Galicia poderá financiar só ata o 60% do orzamento da obra que se vaia realizar, correspon</p>
<p>dendo o 40% restante á deputación provincial correspondente e á entidade local beneficiaria da subvención.</p>
<p>b) Constituirase unha comisión formada por representantes da Consellería de Xustiza, Interior e Relacións Laborais e a deputación provincial correspondente, que lle elevará proposta de resolución ó conselleiro de Xustiza, Interior e Relacións Laborais.</p>
<p>Artigo 6º</p>
<p>Na valoración das solicitudes teranse en conta os seguintes aspectos:</p>
<p>A) A necesidade das obras que se van realizar, apreciadas en razón da súa urxencia, en canto ó estado material e ás condicións de uso do actual edificio da sede da entidade local.</p>
<p>B) A situación económica da entidade local considerada pola contía do seu orzamento.</p>
<p>C) A poboación e extensión do termo municipal.</p>
<p>Artigo 7º</p>
<p>A resolución seralles notificada a tódolos beneficiarios da subvención, na forma prevista no artigo 59 da Lei 30/1992, do 26 de novembro, de réxime xurídico das administracións públicas e do procedemento administrativo común. No caso de que transcorridos seis meses contados desde a publicación desta orde no Diario Oficial de Galicia, non se dictase e notificase resolución, os interesados poderán entender desestimadas as súas solicitudes por silencio administrativo.</p>
<p>Artigo 8º</p>
<p>A tramitación e adxudicación das obras será realizada polas entidades locais conforme a súa propia normativa, dándolle conta deste acto á Consellería de Xustiza, Interior e Relacións Laborais, mediante certificación expedida polo secretario xeral da corporación.</p>
<p>Artigo 9º</p>
<p>1. Os beneficiarios das subvencións, unha vez aceptadas estas, quedarán obrigados a destina-los fondos percibidos ó obxecto concreto para o que foron concedidos. A Dirección Xeral de Xustiza e Administración Local poderá comprobar, cando o considere conveniente, a execución dos proxectos subvencionados.</p>
<p>2. As entidades locais beneficiarias da subvención, así como, se é o caso, as deputacións provinciais que asinasen convenios de cooperación coa Xunta de Galicia, a través da Consellería de Xustiza, Interior e Relacións Laborais, presentarán inescusablemente, no rexistro xeral da Consellería de Xustiza, Interior e Relacións Laborais (Dirección Xeral de Xustiza e Administración Local), as xustificacións orixinais ou copias cotexadas, por triplicado, antes do 15 de outubro de 2000 mediante certificación de obra no modelo oficial que se publica como anexo II desta orde, con relación valorada, tramitada conforme o procedemento que rexe para a Administración local, xunto coa correspondente certificación, relativa ó acordo de aprobación pola corporación expedida polo seu secretario.</p>
<p>Así mesmo, no momento da xustificación da execución total do proxecto e, en calquera caso, antes do derradeiro pagamento, o peticionario presentará unha declaración complementaria do conxunto das axudas solicitadas, tanto as aprobadas ou concedidas como as pendentes de resolución, para un mesmo proxecto, das distintas administracións públicas competentes ou calquera dos seus</p>
<p>organismos, entes ou sociedades (acordo da Xunta de Galicia do 17 de novembro de 1999. Diario Oficial de Galicia nº 236, do 9 de decembro).</p>
<p>3. A Dirección Xeral de Xustiza e Administración Local, de atopar conformes os xustificantes, proporá o libramento dos fondos.</p>
<p>4. As cantidades que resultasen sobrantes por causa de renuncia ou non-presentación das certificacións correspondentes por parte das entidades locais beneficiarias poderán dedicarse a subvencionar outras obras de entidades locais que presentaron solicitude de subvención ó abeiro desta orde.</p>
<p>5. Transcorrido o prazo establecido no parágrafo 2 sen ter presentadas as correspondentes certificacións, poderase entender que o concello renuncia á subvención, podendo esta consellería utiliza-lo dito crédito en beneficio doutros posibles beneficiarios.</p>
<p>Artigo 10º</p>
<p>No caso de que o beneficiario da axuda incumprise algunha das condicións ou obrigas estipuladas, a Consellería de Xustiza, Interior e Relacións Laborais anulará os beneficios concedidos, e conforme o disposto no artigo 78.5º do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia, solicitará a devolución das cantidades percibidas, se as houbese, xunto cos xuros de demora que deba aquel, segundo o procedemento que establece o Regulamento xeral de recadación; e, se procede, instruirá expediente sancionador, conforme o previsto no citado Decreto lexislativo 1/1999 e na Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Artigo 11º</p>
<p>Os solicitantes ós que non lles fose concedida a subvención disporán dun prazo de trinta días naturais, contados a partir da resolución, para retira-la documentación presentada. Transcorrido este prazo, arquivarase sen máis trámite.</p>
<p>Disposición adicional</p>
<p>A teor do disposto na orde da Consellería de Economía e Facenda do 11 de febreiro de 1998, pola que se regula a tramitación anticipada de expedientes de gasto, os expedientes de subvención poderán tramitarse como máximo ata o momento inmediatamente anterior ó da disposición ou compromiso de gasto, mentres non resulten aprobados os créditos adecuados e suficientes que amparen o correspondente gasto con cargo ós orzamentos definitivos da Comunidade Autónoma para o ano 2000.</p>
<p>Disposicións derradeiras</p>
<p>Primeira.-Facúltase o director xeral de Xustiza e Administración Local para dictar, no ámbito das súas competencias, as resolucións precisas para o desenvolvemento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 29 de decembro de 1999.</p>
<p>Antonio Pillado Montero</p>
<p>Conselleiro de Xustiza, Interior e Relacións</p>
<p>Laborais</p>

