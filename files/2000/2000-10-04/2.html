---
date: '2000-10-04'
id: 11E5E
page: 13
number: 193
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 12 de setembro de 2000, da Delegación Provincial de Pontevedra,
  pola que se dispón o rexistro, o depósito e a publicación, no Diario Oficial
  de Galicia, do convenio colectivo da empresa Automóviles de Tuy, S.A.
range: Resolución
url: 'https://www.xunta.gal/dog/Publicados/2000/20001004/Anuncio11E5E_gl.html'
---
<p>Visto o texto do convenio colectivo para a empresa Automóviles de Tuy, S.A., con nº de código 3600132, que tivo entrada nesta delegación provincial o día 7-9-2000, subscrito en representación da parte económica por unha representación da empresa, e da parte social, polo comité de empresa, o 31-8-2000. De conformidade co disposto no artigo 90.2º e 3º do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación provincial</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo, existente nesta delegación provincial, e a notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Vigo, 12 de setembro de 2000.</p>
<p>Antonio Coello Bufill</p>
<p>Delegado provincial de Pontevedra</p>
<p>Convenio colectivo da empresa</p>
<p>Automóviles de Tuy, S.A.</p>
<p>Artigo 1º.-Ámbito de aplicación.</p>
<p>O presente convenio afectará a tódolos traballadores da empresa Automóviles de Tuy, S.A., así como a aqueles que entren ó seu servicio durante a súa vixencia.</p>
<p>Artigo 2º.-Ámbito persoal.</p>
<p>As presentes normas obrigan a totalidade do persoal ocupado pola empresa, tanto se realizan función técnica como manual, agás unicamente aquelas persoas as que alude o artigo 2 do vixente Estatuto dos traballadores. Tódolos conceptos salariais teñen carácter normativo e condición mínima indispensable.</p>
<p>Artigo 3º.-Compensación de melloras.</p>
<p>As condicións pactadas son compensables na súa totalidade coas que xa viñeran rexendo por mellora voluntaria concedida pola empresa.</p>
<p>Artigo 4º.-Absorción.</p>
<p>As melloras que por disposición legal ou regulamentaria poidan establecerse no futuro serán absorbibles polos aumentos acordados no presente convenio, sempre e cando superen os beneficios que se concedan no seu conxunto.</p>
<p>Artigo 5º.-Situacións persoais.</p>
<p>Respectaranse as situacións persoais que con carácter de cómputo anual excedan destas normas estrictamente ad personam.</p>
<p>Artigo 6º.-Duración, vixencia, prórrogas e denuncia.</p>
<p>O presente convenio terá unha duración de dous anos.</p>
<p>A súa vixencia, para tódolos efectos, comezará o 1 de abril de 2000.</p>
<p>O convenio entenderase tacitamente prorrogado por períodos anuais, mentres non sexa denunciado por calquera das partes, en forma e en data, e cunha anticipación mínima de trinta días ós seus respectivos vencementos, con traslado da denuncia á outra parte e no devandito prazo, axustándose en canto a esa materia se refira ó vixente Estatuto dos traballadores.</p>
<p>Artigo 7º.-Xornada de traballo.</p>
<p>A xornada de traballo ordinaria será de 1.826 horas e 27 minutos de traballo efectivo, e non se poderán realizar máis de 9 horas diarias e 40 semanais.</p>
<p>Nembargantes, acórdase a distribución da xornada nos termos que se reflicten no cadro de quendas que se estableza, á marxe deste convenio (non formando parte del), de tal xeito que o posible exceso da xornada nalgunha quenda se poida compensar con outro de xornada inferior, de xeito que no cómputo trisemanal non se excedan as 40 horas de traballo efectivo, respectándose o criterio actual de descanso semanal existente coas adaptacións necesarias para cumpri-la lexislación vixente.</p>
<p>Artigo 8º.-Organización do traballo.</p>
<p>A organización do traballo é facultade e responsabilidade da dirección da empresa.</p>
<p>Sen mingua desa facultade, a modificación das quendas ou establecemento doutras novas deberá ser negociado entre a dirección e o comité de empresa, podendo este último presentar propostas ou emitir informes ó respecto.</p>
<p>Se non se produce acordo entre as partes, a implantación dun novo sistema de traballo (entendendo como tal a modificación substancial ou implantación de novas quendas), será facultade e decisión da dirección da empresa. Con independencia das accións xudiciais que lles poidan corresponder ós afectados, a dirección e o comité comprométense a non opoñerse en caso de que os afectados soliciten a intervención do AGA, ó abeiro do disposto no seu regulamento.</p>
<p>Artigo 9º.-Licencias.</p>
<p>No caso de matrimonio, as licencias serán de quince días naturais, e aboaranse co salario convenio.</p>
<p>Artigo 10º.-Permisos.</p>
<p>A empresa concederá permisos ó persoal segundo segue:</p>
<p>-Por intervención cirúrxica grave ou enfermidade grave do cónxuxe, fillos ou pais: 3 días.</p>
<p>-Por morte do cónxuxe: 4 días.</p>
<p>-Por morte de fillos, pais ou irmáns: 3 días.</p>
<p>-Por morte de avós: 2 días.</p>
<p>-Por morte de tíos carnais, afíns e consanguíneos: 1 día.</p>
<p>-Por matrimonio de fillos, irmáns ou pais, coincidindo co día da súa voda: 1 día.</p>
<p>-Por traslado do seu domicilio habitual: 1 día.</p>
<p>-Polo tempo necesario para o cumprimento dun deber inescusable de carácter público e persoal.</p>
<p>-Para funcións sindicais ós representantes do persoal: observarase o lexislado nesta materia.</p>
<p>No caso de morte ou enfermidade grave ou intervención cirúrxica grave do cónxuxe, pais ou fillos, a partir de 300 km: 1 día máis por cada viaxe.</p>
<p>Artigo 11º.-Vacacións.</p>
<p>Os traballadores afectados polo presente convenio desfrutarán dun período de vacacións anual de trinta días naturais e un día máis por cada oito anos de traballo.</p>
<p>No caso de que o traballador estea desfrutando vacacións e sexa chamado pola dirección para traballar durante un período non inferior a unha semana, o devandito traballador terá dereito a desfruta-lo período que lle quede de vacacións e un día máis, nas datas nas que segundo as necesidades de organización da empresa se fixen de común acordo co traballador.</p>
<p>O pagamento das vacacións farase efectivo no derradeiro día de traballo antes do comezo do desfrute, para aqueles traballadores que o soliciten cunha antelación mínima de cinco días. O resto dos traballadores percibirán o importe daquelas coa nómina de fin de mes.</p>
<p>Artigo 12º.-Horas extraordinarias estructurais.</p>
<p>Para efectos do previsto no Real decreto 92/1983 e na Orde do 1 de marzo de 1983, do Ministerio de Traballo e Seguridade Social, sobre cotización adicional de horas extraordinarias estructurais, consideraranse como tales as que se realicen con ocasión de accidentes ou para solucionar necesidades urxentes e prementes que veñan esixidas de inmediato polo servicio, as que obedecen a períodos punta de producción, ausencias imprevistas, cambios de quenda e outras circunstancias de carácter estructural derivadas da propia natureza da actividade do</p>
<p>transporte. A toma e deixa do servicio computarase adaptándose á Ordenanza laboral de transportes por estrada.</p>
<p>A hora extraordinaria aboarase a 1.022 ptas.</p>
<p>Artigo 13º.-Soldos e salarios.</p>
<p>Os soldos e salarios que lle corresponden ó persoal afectado polo presente convenio son os que figuran nas táboas anexas, máis antigüidade, de se-lo caso. Páctase o aumento dos salarios, que terá efecto con data do 1 de abril de 2001, consistente no IPC que oficialmente se determine o 31 de decembro de 2000 correspondente ó dito ano de 2000.</p>
<p>Artigo 14º.-Gratificacións extraordinarias.</p>
<p>As gratificacións extraordinarias do ano aboaranse na contía de trinta días e serán calculadas sobre a táboa salarial que corresponde, máis a antigüidade, de se-lo caso. Denominaranse, 25 de xullo, Nadal e paga de marzo, e serán feitas efectivas antes do 22 de xullo, 22 de decembro e 15 de marzo respectivamente.</p>
<p>Artigo 15º.-Conductores-perceptores.</p>
<p>O conductor-perceptor, cando desempeña ó mesmo tempo as funcións de conductor e cobrador, percibirá, ademais da remuneración correspondente á súa categoría, un complemento salarial por posto de traballo, igual ó 20% do seu salario base máis antigüidade, de se-lo caso, por tal cometido.</p>
<p>Artigo 16º.-Complemento de transporte e complemento de entrega de recadación.</p>
<p>Tal e como figura na táboa anexa, os traballadores da empresa terán dereito a percibir un complemento de transporte e entrega por recadación diaria, na contía que se especifica en cada categoría profesional. Páctase o aumento destes conceptos que terá efecto con data do 1 de abril de 2001, consistente no IPC que oficialmente se determine o 31 de decembro de 2000 correspondente ó dito ano de 2000.</p>
<p>Artigo 17º.-Axudas de custo.</p>
<p>Devengarán axudas de custo enteiras os que saian da súa residencia antes das 12 horas e regresen despois das cero horas.</p>
<p>Percibirase o importe correspondente ó xantar, sempre que o traballador saia da súa residencia antes das 12 horas e volva despois das 14 horas.</p>
<p>O importe das axudas de custo será o que a continuación se reflicte:</p>
<p>-Comida de servicios discrecionais: 1.600 ptas.</p>
<p>-Outras comidas e cea: 800 ptas.</p>
<p>-Noite: 1.899 ptas.</p>
<p>-Axuda de custo completa: 4.299 ptas.</p>
<p>Os desprazamentos a Portugal e restantes países estranxeiros, gastos pagos, segundo xustificantes de facturas.</p>
<p>A empresa terá a facultade de asumi-lo pagamento do aloxamento e comida do traballador en substitución das axudas de custo.</p>
<p>Artigo 18º.-Traballos en domingos e festivos.</p>
<p>Os domingos e festivos aboaranse a 10.000 ptas., salvo que a empresa dea descanso compensatorio.</p>
<p>Artigo 19º.-Uniformes, roupa de traballo.</p>
<p>Todo persoal de movemento será dotado dun xersei cada ano, dous pantalóns, dúas camisas de manga longa e dúas de manga curta tamén cada ano, unha gravata cada dous anos e unha zamarra ou anorak cada cinco anos.</p>
<p>O persoal de taller será dotado de catro fundas de traballo ó ano e un par de botas de seguridade cada ano.</p>
<p>Os lavacoches serán dotados de botas, roupas de auga ou calquera outra peza de roupa necesaria para o desempeño da súa función.</p>
<p>A entrega de toda peza de roupa nova esixirá, de se-lo caso, a devolución da substituída.</p>
<p>Artigo 20º.-Retirada de carné de conducir.</p>
<p>No caso de que por infracción administrativa se produza a retirada do carné de conducir a un conductor por un período non superior a cento oitenta días, durante a vixencia do convenio, ben sexa conducindo un vehículo da empresa ou particular, e neste caso de vehículo particular, sempre que sexa á ida ou á volta do traballo, esta comprométese a lle facilitar ó conductor afectado o posto de traballo máis axeitado, de acordo coa súa categoría profesional, sempre que non proceda como consecuencia de alcoholemia e/ou consumo de drogas.</p>
<p>Artigo 21º.-Pagamento de multas.</p>
<p>As multas por infraccións de tráfico imputables á culpa ou imprudencia do traballador serán aboadas por este. No caso de que a infracción sexa imputable á empresa, será aboada por esta.</p>
<p>Artigo 22º.-Seguros de accidente laboral.</p>
<p>No caso de falecemento do traballador por accidente laboral ó servicio da empresa, esta comprométese a aboarlle ó traballador, ben directamente ou por medio dunha compañía de seguros coa que contrate unha póliza que cubra o dito risco, a contía de 700.000 ptas.</p>
<p>Se a consecuencia de accidente laboral ó servicio da empresa, a comisión médica cualificadora da Seguridade Social determina a incapacidade permanente absoluta ou a grande invalidez do traballador, a empresa comprométese a aboar nas mesmas condicións do parágrafo anterior, a contía de 2.600.000 ptas. ó devandito traballador.</p>
<p>Artigo 23º.-Incapacidade temportal.</p>
<p>Nas situacións de incapacidade temporal derivadas de accidente de traballo, a empresa completará cun máximo de tres meses, contados desde a data</p>
<p>da baixa, a prestación económica da Seguridade Social ata o importe íntegro do salario do convenio.</p>
<p>Nas situacións de incapacidade temporal derivadas de accidente de traballo que motive hospitalización, a empresa completará, polo mesmo tempo que dure a hospitalización e cun máximo de seis meses, incluíndo o período de tres meses citado no parágrafo anterior, a prestación económica da Seguridade Social ata o importe íntegro do salario do convenio.</p>
<p>Nas situacións de incapacidade temporal derivadas de enfermidade común que motive hospitalización, a empresa completará, polo tempo que dure a hospitalización, e cun máximo de seis meses, a prestación económica da Seguridade Social ata o importe íntegro do salario do convenio.</p>
<p>Artigo 24º.-Xubilación.</p>
<p>1. A empresa e traballadores poderán pactar, logo da existencia de común acordo por ámbalas dúas partes, xubilacións anticipadas ós 64 anos, de conformidade co disposto no Real decreto 1194/1985, do 14 de xullo, debendo a empresa substituílos simultaneamente ó seu cesamento por xubilación por outros traballadores nas condicións previstas no devandito real decreto.</p>
<p>2. O traballador que se xubile anticipadamente, sempre que leve ó servicio da empresa un mínimo de cinco anos ininterrompidos, percibirá desta un premio por xubilación, segundo a táboa seguinte:</p>
<p>-Ós 60 anos: 1.400.000 ptas.</p>
<p>-Ós 61 anos: 1.100.000 ptas.</p>
<p>-Ós 62 anos: 800.000 ptas.</p>
<p>-Ós 63 anos: 350.000 ptas.</p>
<p>-Ós 64 anos: 250.000 ptas.</p>
<p>Percibirase a cantidade correspondente á idade de xubilación anticipada segundo a táboa anterior sempre que a dita xubilación se realice dentro do prazo de tres meses desde que o traballador cumpra a idade. De superarse este prazo, a contía será a seguinte inferior.</p>
<p>No suposto de que durante a vixencia do convenio se reducise a idade de xubilación, a escala da táboa anterior reduciríase tamén, co obxecto de que as 1.400.000 ptas. se percibisen cinco anos antes da idade regulamentaria e correlativamente as demais contías ata chegar ás 250.000 ptas., que se percibirían un ano antes da idade regulamentaria.</p>
<p>Esta contía será independente da liquidación que por cesamento corresponda ó traballador.</p>
<p>Este premio non o percibirá o traballador que se acolla ó establecido no punto 1 deste artigo sobre a xubilación anticipada segundo o Real decreto 1194/1985, do 14 de xullo.</p>
<p>Artigo 25º.-Acción sindical.</p>
<p>Neste punto aplicarase o disposto no Estatuto dos traballadores.</p>
<p>Artigo 26º.-Cota sindical.</p>
<p>Por requirimento individual dos traballadores afiliados a sindicais legalmente constituídas, a empresa descontará da nómina mensual dos traballadores o importe da cota sindical correspondente. O traballador en tal operación remitirá á dirección da empresa ou ó comité un escrito no que se exprese a súa conformidade con este.</p>
<p>Artigo 27º.-Modalidades de contratación.</p>
<p>Contrato para o fomento da contratación indefinida: co obxecto de facilita-la colocación estable dos empregados suxeitos a contratos temporais, a dirección da empresa poderá converter estes en contratos para o fomento da contratación indefinida, nos que o réxime xurídico e efectos serán os que establece a disposición adicional primeira da Lei 63/1997, do 26 de decembro.</p>
<p>Artigo 28º.-Lexislación subsidiaria.</p>
<p>En todo o non expresamente previsto neste convenio, observarase o disposto na extinguida Ordenanza laboral de transportes por estrada namentres non sexa substituída por convenio nacional, así como na lexislación laboral e demais disposicións legais vixentes.</p>
<p>Artigo 29º.-Comisión paritaria.</p>
<p>Para a interpretación e cumprimento das cláusulas deste convenio e, en xeral, para entender en cantas cuestións se deriven da súa aplicación, establécese unha comisión paritaria integrada por un número igual de representantes económicos e do comité de empresa asinantes do convenio. A comisión devandita elixirá o seu presidente, que non poderá ser membro do devandito órgano.</p>
<p>Artigo 30º.-Partes asinantes.</p>
<p>O presente convenio foi asinado polo director xerente da empresa, en representación da parte económica, e polos membros do comité de empresa, en representación da parte social.</p>
<p>O presente convenio redáctase en galego e castelán.</p>
<p>Disposición adicional</p>
<p>Unha vez extinguido o prazo de validez do presente convenio, se no prazo de dous meses non se chegase a un acordo para a sinatura dun novo convenio de empresa, as partes comprométense a negocia-lo pase ó Convenio provincial de transportes de viaxeiros.</p>
<p>ANEXO</p>
<p>Táboa de salarios</p>
<table><tbody><tr><td></td></tr>
<tr><td>Categorías          Pesetas    Compl.
transp.</td><td>Compl.
ent. re.</td></tr>
<tr><td></td></tr>
</tbody></table>
<table><tbody><tr><td>* Persoal administrativo</td></tr>
<tr><td>Oficial de 1ª  102.081 mes  5.096 mes</td><td>-</td></tr>
<tr><td>Oficial de 2ª  95.050 mes  5.096 mes</td><td>-</td></tr>
<tr><td>Auxiliar administrativo  89.475 mes   -</td><td>-</td></tr>
<tr><td>Aspirante  Salario mínimo segundo idade</td><td>-</td></tr>
</tbody></table>
<table><tbody><tr><td></td></tr>
<tr><td>Categorías          Pesetas    Compl.
transp.</td><td>Compl.
ent. re.</td></tr>
<tr><td></td></tr>
</tbody></table>
<table><tbody><tr><td>* Persoal de movemento</td></tr>
<tr><td>Inspector  3.482 día   5.096 mes</td><td>-</td></tr>
<tr><td>Conductor  3.426 día   5.096 mes</td><td>-</td></tr>
<tr><td>Conductor-perceptor  3.426 día   5.096 mes</td><td>2.264 mes</td></tr>
<tr><td>Cobrador  2.974 día   5.096 mes</td><td>2.264 mes</td></tr>
<tr><td>* Persoal de taller</td></tr>
<tr><td>Xefe de taller  128.188 mes  5.096 mes</td><td>-</td></tr>
<tr><td>Oficial de 1ª  3.514 día   5.096 mes</td><td>-</td></tr>
<tr><td>Oficial de 2ª  3.426 día   5.096 mes</td><td>-</td></tr>
<tr><td>Oficial de 3ª  3.297 día   5.096 mes</td><td>-</td></tr>
<tr><td>Mozo de taller  2.884 día   5.096 mes</td><td>-</td></tr>
<tr><td>Aprendices  Salario mínimo segundo idade</td></tr>
<tr><td>Lavacoches  91.172 mes  5.096 mes</td><td>-</td></tr>
<tr><td>Despachadores de billetes  94.293 mes   -</td><td>-</td></tr>
</tbody></table>

