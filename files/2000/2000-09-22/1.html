---
date: '2000-09-22'
id: '11736'
page: 13
number: 185
agency: CONSELLERÍA DA PRESIDENCIA E ADMINISTRACIÓN PÚBLICA
section: III. OUTRAS DISPOSICIÓNS
title: >-
  Orde do 22 de setembro de 2000 pola que se dispón o comezo da actividade
  administrativa na Asociación de Empresarios de Deza como instrumento
  coadxuvante da Oficina de Tramitación Única de Industrias (OTU).
range: Orde
url: 'https://www.xunta.gal/dog/Publicados/2000/20000922/Anuncio11736_gl.html'
---
<p>O Decreto 22/1999, do 5 de febreiro, regula o procedemento para habilitar entidades de carácter asociativo e representativas dos diversos sectores comercial e industrial como instrumentos colaboradores da Oficina de Tramitación Única de Industrias para a información e recepción de solicitudes e demais documentación relacionados coa posta en funcionamento de novas industrias, traslado ou ampliación dun establecemento industrial.</p>
<p>Para levar a cabo esta habilitación subscribiuse un convenio de colaboración entre as consellerías da Presidencia e Administración Pública e de Industria e Comercio coa Asociación de Empresarios de Deza, cumprindo os requisitos establecidos no acordo do Consello da Xunta de Galicia do 27 de marzo de 1991.</p>
<p>Mediante este convenio regúlanse as funcións que debe desenvolve-la asociación, referidas ós expedientes administrativos para a posta en funcionamento dunha nova industria ou o traslado ou ampliación dun establecemento industrial, así como os compromisos e requisitos que debe cumpri-la asociación.</p>
<p>Ó dispoñe-la Asociación de Empresarios de Deza da infraestructura técnica prevista no convenio,</p>
<p>DISPOÑO:</p>
<p>Artigo 1º</p>
<p>1. De conformidade co establecido no Decreto 22/1999, do 5 de febreiro, e de acordo co convenio de colaboración subscrito entre as consellerías da Presidencia e Administración Pública e de Industria e Comercio coa Asociación de Empresarios de Deza, habilítase a Asociación de Empresarios de Deza como instrumento coadxuvante da Oficina de Tramitación Única de Industrias (OTU) dependente da Delegación Provincial da Consellería de Industria e Comercio en Pontevedra para o exercicio de funcións de información e asesoramento en materia de creación de industrias e recepción de solicitudes e demais documentación relativa á posta en funcionamento</p>
<p>de novas industrias ou o traslado ou ampliación de establecementos industriais xa existentes.</p>
<p>2. Recoñécese a validez e eficacia dos asentos realizados no Rexistro da Asociación de Empresarios de Deza na materia sinalada no parágrafo anterior da documentación dirixida á Oficina de Tramitación Única de Industrias, conforme o establecido no artigo 38 da Lei 30/1992, do 26 de novembro, de réxime xurídico das administracións públicas e do procedemento administrativo común, conforme a redacción dada pola Lei 4/1999, do 13 de xaneiro.</p>
<p>3. Para os efectos do previsto no artigo 3.c) do Decreto 22/1999, do 5 de febreiro, a Asociación de Empresarios de Deza deberá remitir, con carácter inmediato, á Oficina de Tramitación Única de Industrias da Delegación Provincial da Consellería de Industria e Comercio de Pontevedra as solicitudes e documentos presentados polos particulares interesados nos procedementos administrativos regulados no Decreto 223/1998, do 24 de xullo.</p>
<p>Artigo 2º</p>
<p>1. A Asociación de Empresarios de Deza exercerá as seguintes funcións:</p>
<p>a) Recepción e rexistro das solicitudes e documentos que se presentan para as autorizacións de posta en funcionamento dunha industria, traslado ou ampliación dun establecemento industrial.</p>
<p>b) Información e asesoramento en materia de autorizacións administrativas para a creación de industrias.</p>
<p>c) Información do estado de tramitación dos expedientes OTU iniciados tanto na propia asociación como en calquera oficina OTU da Xunta de Galicia.</p>
<p>Disposicións derradeiras</p>
<p>Primeira.-O establecido nesta orde non supón incremento de gasto.</p>
<p>Segunda.-Facúltase a Inspección Xeral de Servicios e a Dirección Xeral de Organización e Sistemas Informáticos para dicta-las normas precisas para o desenvolvemento desta orde.</p>
<p>Terceira.-Esta orde entrará en vigor o día seguinte ó da súa públicación no Diario Oficial de Galicia.</p>
<p>Santiago de Compostela, 22 de setembro de 2000.</p>
<p>Jaime Pita Varela</p>
<p>Conselleiro da Presidencia e Administración Pública</p>

