---
date: '2000-06-15'
id: BC12
page: 9
number: 116
agency: CONSELLERÍA DA PRESIDENCIA E ADMINISTRACIÓN PÚBLICA
section: I. DISPOSICIÓNS XERAIS
title: >-
  Decreto 146/2000, do 19 de maio, polo que se modifica o Decreto 261/1994, do
  29 de xullo, polo que se establece a estructura orgánica dos centros
  directivos dependentes da Presidencia da Xunta de Galicia.
range: Decreto
url: 'https://www.xunta.gal/dog/Publicados/2000/20000615/AnuncioBC12_gl.html'
---
<p>O Decreto 261/1994, do 29 de xullo, establece a estructura orgánica dos centros directivos dependentes da Presidencia da Xunta.</p>
<p>No seu artigo 7, segundo a redacción dada polo Decreto 71/1995, do 10 de marzo, establece as funcións da Secretaría Xeral para o Deporte, estructurándose para o cumprimento dos seus fins en dúas subdireccións xerais: de Deportes e de Infraestructura Deportiva. No parágrafo final do punto 2.2 prevé que o xerente do INEF, dependendo da Secretaría Xeral para o Deporte encargarase da xestión e administración do devandito organismo.</p>
<p>A importancia cada vez maior dos centros de especialización deportiva na implantación de programas e plans de tecnificación aconsellan, para un maior rendemento e coordenación, reestructura-la asignación de funcións unificando na Subdirección Xeral de Deportes as funcións de planificación da actuación deportiva e a dependencia directa dos centros especializados -INEF e Centro Galego de Tecnificación Deportiva-.</p>
<p>Por outra banda, o número das actuais instalacións propias, que proximamente se verá incrementada con outras novas que se porán en funcionamento, fai preciso reforza-las áreas de control e xerencia para asegurar un bo funcionamento e rendemento deportivo. Para isto o xerente do INEF de Galicia é o posto de traballo que, en consideración á similar natureza das funcións e á necesaria optimización dos recursos humanos, ten a idoneidade precisa para unificar esas funcións, asignándolle o nivel de servicio en razón do contido directivo que posúen os cometidos atribuídos.</p>
<p>Por último, para unha mellor clarificación do seu funcionamento explicítase o contido da xestión das instalacións propias atribuída á Subdirección Xeral de Infraestructura Deportiva.</p>
<p>Na súa virtude, por proposta do conselleiro da Presidencia e Administración Pública, logo do informe da Consellería de Economía e Facenda e logo de deliberación do Consello da Xunta de Galicia na súa reunión do día dezanove de maio de dous mil,</p>
<p>DISPOÑO:</p>
<p>Artigo único.-O artigo 7 do Decreto 261/1994, do 29 de xullo, modificado polo Decreto 71/1995, do 10 de marzo, queda redactado como segue:</p>
<p>Un.-A Secretaría Xeral para o Deporte desenvolverá, entre outras, as seguintes funcións:</p>
<p>a) A colaboración coas administracións locais na promoción e difusión da cultura física e do deporte.</p>
<p>b) O apoio e promoción das asociacións deportivas, sempre que o seu ámbito de actuación non exceda do propio da Comunidade Autónoma.</p>
<p>c) A elaboración e execución dos plans de construcción de instalacións deportivas propias.</p>
<p>d) A promoción das actividades físico-deportivas.</p>
<p>e) A xestión das instalacións deportivas propias, así como a do INEF de Galicia.</p>
<p>f) A organización de congresos, coloquios e cursos, así como a convocatoria de bolsas e axudas en materia deportiva.</p>
<p>g) A preparación de convenios en materia propia da secretaría xeral e en xeral a realización de todas aquelas accións encamiñadas á mellora da actividade físico-deportiva e da infraestructura deportiva galega.</p>
<p>Dous.-Para o cumprimento dos seus fins a Secretaría Xeral para o Deporte estructúrase nas seguintes unidades administrativas.</p>
<p>1. Subdirección Xeral de Deportes.</p>
<p>1.1. Servicio de Coordinación Deportiva.</p>
<p>2. Subdirección Xeral de Infraestructura Deportiva.</p>
<p>2.1. Servicio de Contratación e Xestión Económica.</p>
<p>2.2. Servicio de Supervisión de Proxectos e Seguimento de Obras.</p>
<p>3. Xerencia do INEF de Galicia.</p>
<p>4. Subdirección Xeral de Deportes.</p>
<p>Exercerá as seguintes funcións:</p>
<p>a) A elaboración e execución de plans de tecnificación deportiva e realización de estudios sobre competicións de deportistas federados.</p>
<p>b) A xestión deportiva do Centro Galego de Tecnificación Deportiva e a súa coordinación coas federacións deportivas e outras entidades para a súa utilización.</p>
<p>c) A coordinación da actividade deportiva cos plans, programas e actuacións docentes do INEF de Galicia.</p>
<p>d) O rexistro de entidades deportivas.</p>
<p>e) Fomento e promoción do deporte, deporte extraescolar e de tempo libre.</p>
<p>1.1. Servicio de Coordinación Deportiva.</p>
<p>Dependente da Subdirección Xeral de Deportes, o Servicio de Coordinación Deportiva realizará os seguintes cometidos:</p>
<p>a) A dirección dos plans e programas das competicións deportivas.</p>
<p>b) A xestión administrativa da actividade de fomento e promoción deportiva.</p>
<p>c) A coordinación dos plans de formación realizados desde a Escola Galega do Deporte.</p>
<p>2. Subdirección Xeral de Infraestructura Deportiva.</p>
<p>Correspóndelle a esta subdirección xeral:</p>
<p>a) Executa-los plans de construccións, equipamento e acondicionamento de instalacións deportivas.</p>
<p>b) A elaboración do anteproxecto do orzamento e a xestión económico-administrativa.</p>
<p>c) A xestión de persoal, asuntos de carácter xeral e de réxime interior</p>
<p>d) O equipamento, conservación e mantemento das instalacións deportivas propias, así como o seu réxime patrimonial, sen prexuízo das competencias que corresponden a outros órganos.</p>
<p>2.1. Servicio de Contratación e Xestión Económica.</p>
<p>Correspóndelle a este servicio a realización dos seguintes cometidos:</p>
<p>a) A xestión dos expedientes de contratación administrativa que sexan competencia da secretaría xeral, cando se trate de obras, servicios e subministracións, asistencias técnicas e outros análogos.</p>
<p>b) A xestión dos expedientes de outorgamento e seguimento de subvencións destinadas ó fomento de investimento, en materia de infraestructura e equipamento deportivos.</p>
<p>c) A confección dos anteproxectos de convenios de cooperación con outras administracións que demande a actividade de investimento ou fomento da Secretaría Xeral para o Deporte.</p>
<p>d) A execución, coordinación e control interno da xestión orzamentaria dos capítulos de gastos encomendados á subdirección xeral (VI e VII).</p>
<p>2.2. Servicio de Supervisión de Proxectos e Seguimento de Obras.</p>
<p>Correspóndelle a este servicio a realización dos seguintes cometidos:</p>
<p>As funcións das oficinas de supervisión de proxectos á que fan referencia os artigos 23 da Lei de contratos do Estado e 74 do seu regulamento, respecto das obras que realizará a secretaría xeral, así como o seu seguimento.</p>
<p>3. Xerencia do INEF de Galicia.</p>
<p>Dependendo directamente do secretario xeral para o Deporte, o xerente do INEF de Galicia, con nivel orgánico de servicio, encargarase da xestión e administración do devandito centro e das instalacións deportivas adscritas a este, así como daquelas outras propias que para o efecto se lle encomenden.</p>
<p>Disposicións derradeiras</p>
<p>Primeira.-Autorízase o conselleiro da Presidencia e Administración Pública para dicta-las disposicións necesarias para o desenvolvemento e execución deste decreto.</p>
<p>Segunda.-Este decreto non supón aumento de gasto.</p>
<p>Terceira.-Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, dezanove de maio de dous mil.</p>
<p>Manuel Fraga Iribarne</p>
<p>Presidente</p>
<p>Jaime Pita Varela</p>
<p>Conselleiro da Presidencia e Administración Pública</p>

