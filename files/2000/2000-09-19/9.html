---
date: '2000-09-19'
id: 1155E
page: 13
number: 182
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 8 de agosto de 2000, da Delegación Provincial de Lugo, pola que
  se dispón a inscrición no rexistro e a publicación, no Diario Oficial de
  Galicia, do convenio colectivo de ámbito provincial para o sector de
  industrias vinícolas da provincia de Lugo.
range: Resolución
url: 'https://www.xunta.gal/dog/Publicados/2000/20000919/Anuncio1155E_gl.html'
---
<p>Visto o texto do convenio colectivo para o sector de industrias vinícolas da provincia de Lugo (código 2700045), asinado o día 18 de xullo de 2000, pola representación da Asociación de Empresarios Mayoristas de Vinos da Provincia de Lugo e da central sindical CSI-CSIF (100%) e de conformidade co disposto no artigo 90, puntos 2º e 3º do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, e no Real decreto 1040/1981, do 22 de maio, sobre rexistro e depósito de convenios colectivos de traballo.</p>
<p>Esta delegación provincial</p>
<p>ACORDA:</p>
<p>Primeiro.-Ordena-la inscrición do citado convenio colectivo no rexistro de convenios desta delegación, así como o seu depósito.</p>
<p>Segundo.-Remiti-lo texto do citado convenio á Dirección Xeral de Relacións Laborais da Xunta de Galicia.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Lugo, 8 de agosto de 2000.</p>
<p>Manuel Teijeiro Álvarez</p>
<p>Delegado provincial de Lugo</p>
<p>Convenio colectivo de industrias vinícolas da provincia de Lugo</p>
<p>Artigo 1º.-Ámbito funcional.</p>
<p>As estipulacións do presente convenio colectivo obrigan a tódalas empresas e traballadores da actividade de industrias vinícolas, alcoholeiras e sidreiras, así como da actividade de almacenamento de viños e licores.</p>
<p>Artigo 2º.-Ámbito persoal.</p>
<p>Quedan abranguidos neste convenio tódolos traballadores das empresas incluídas no seu ámbito funcional, coa excepción dos menores de 16 anos, a contratación dos cales queda prohibida.</p>
<p>Artigo 3º.-Ámbito temporal.</p>
<p>A duración do presente convenio é desde o 1 de maio de 2000 ata o 30 de abril de 2001, con independencia da súa data de publicación no BOP ou no Diario Oficial de Galicia.</p>
<p>Artigo 4º.-Ámbito territorial.</p>
<p>O ámbito territorial será a provincia de Lugo.</p>
<p>Artigo 5º.-Denuncia.</p>
<p>O convenio entenderase automaticamente denunciado o 31 de marzo de 2001, agás acordo expreso de prórroga anual que, necesariamente, incluirá a revisión salarial aplicable ó novo período.</p>
<p>Artigo 6º.-Salario.</p>
<p>Inclúese anexa a este texto a táboa salarial vixente desde o 1 de maio de 2000 ata o 30 de abril de 2001.</p>
<p>Artigo 7º.-Antigüidade.</p>
<p>Quinquenios ó 5% sobre o salario base de convenio que corresponda á categoría do traballador, variando o seu importe de acordo co ascenso de categoría e da correspondente escala salarial. Para efectos de antigüidade empezarase a computar esta desde o día en que o traballador empezou a presta-lo seus servicios na empresa. Todo isto sen prexuízo do establecido no artigo 25 do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores.</p>
<p>Artigo 8º.-Comité paritario.</p>
<p>Conforme o establecido no artigo 85 do Estatuto dos traballadores, constituirase unha comisión mixta paritaria para a interpretación, aplicación e desenvolvemento das cláusulas deste convenio, así como</p>
<p>a incorporación ou adaptación das modificacións da normativa laboral xeral ó seu ámbito funcional.</p>
<p>A comisión paritaria estará integrada por dous representantes de cada unha das partes asinantes deste acordo.</p>
<p>Os acordos da comisión paritaria son vinculantes para ámbalas partes e, se é o caso, pasarán a integra-lo contido do convenio colectivo. Para a súa validez requiren o voto favorable maioritario de cada unha das dúas partes consideradas individualmente.</p>
<p>Será preceptiva a presentación de reclamación previa ante a comisión paritaria por conflictos, tanto individuais coma colectivos, naquelas reclamacións que se pretenda interpor perante a xurisdicción social cando o seu fundamento legal se derive da aplicación ou interpretación das cláusulas deste convenio.</p>
<p>Artigo 9º.-Pagas extraordinarias.</p>
<p>As gratificacións extraordinarias de Nadal e 25 de xullo serán equivalentes cada unha delas ó importe dunha mensualidade e aboaranse os días 22 de decembro e 22 de xullo, respectivamente.</p>
<p>Artigo 10º.-Vacacións.</p>
<p>Tódolos traballadores sometidos a este convenio colectivo desfrutarán dun período anual de vacacións de trinta días naturais.</p>
<p>Artigo 11º.-Xornada laboral.</p>
<p>Establécese unha xornada laboral consistente en 40 horas semanais que se distribuirán de luns a venres, ámbolos dous incluídos, agás nos casos en que entre empresa e traballadores se tome acordo en contra con respecto dos traballos en sábados.</p>
<p>Artigo 12º.-Roupa de traballo.</p>
<p>As empresas, cada ano, distribuirán dúas fundas a cada un dos seus traballadores. Así mesmo, entregarase un traxe de augas ó requirilo a metereoloxía e os productores que presten servicio no exterior.</p>
<p>Artigo 13º.-Premio de xubilación.</p>
<p>Establécese para tódolos traballadores que se xubilen con polo menos dez anos de antigüidade na empresa e consistirá nunha gratificación equivalente ó salario base do convenio nun mes e maila antigüidade. Así mesmo, e compatible co premio ou gratificación anterior, establécese que aqueles traballadores con polo menos dez anos de antigüidade na empresa, que soliciten a súa xubilación, reunindo as condicións legalmente establecidas, percibirán como premio de xubilación as seguintes cantidades:</p>
<p>-Ós 60 anos: 175.000 pesetas.</p>
<p>-Ós 61 anos: 150.000 pesetas.</p>
<p>-Ós 62 anos: 125.000 pesetas.</p>
<p>-Ós 63 anos: 100.000 pesetas.</p>
<p>Os premios de xubilación contidos neste artigo terán carácter extrasalarial.</p>
<p>A xubilación será obrigatoria ós 65 anos para aqueles casos nos que o traballador, dadas as normas de determinación dos anos de cotización, teña dereito a xubilarse co 100 % da pensión.</p>
<p>Artigo 14º.-Licencias retribuídas.</p>
<p>O persoal neste convenio colectivo desfrutará das seguintes licencias retribuídas:</p>
<p>-15 días en caso de matrimonio.</p>
<p>-2 días por cambio de domicilio na cidade.</p>
<p>-4 días por cambio de residencia fóra da cidade.</p>
<p>En todo caso e por aplicación do disposto no artigo 37 do Estatuto dos traballadores, os traballadores terán dereito a licencia polos motivos e coa duración prevista no artigo mencionado, incluído no punto engadido por medio do establecido na disposición adicional décimo primeira da Lei 31/1995, de prevención de riscos laborais.</p>
<p>Artigo 15º.-Retirada do carné de conducir.</p>
<p>As empresas, con respecto ós choferes repartidores que, en cumprimento das súas obrigas laborais, se lles retirase o carné de conducir, por infracción -conducindo un vehículo da empresa- comprometeranse a ocupa-lo traballador afectado en tarefas que requiran unha cualificación profesional equivalente e compatible coa súa, por un máximo de tres meses.</p>
<p>Esta medida non será de aplicación en caso de infracción reiterada ou de retirada definitiva do carné de conducir.</p>
<p>Artigo 16º.-Seguro de invalidez ou morte.</p>
<p>As empresas suxeitas a este convenio colectivo contratarán en favor dos seus traballadores -sempre e cando o traballador figure na relación do TC2 con polo menos sesenta días- un seguro de accidente dunha contía de dous millóns de pesetas nos casos de invalidez permanente ou morte; as indemnizacións que por estes conceptos tivesen lugar, aboaranse a través da empresa.</p>
<p>Esta compensación é compatible coa pensión ou indemnización que puidese causa-lo traballador, na Seguridade Social ou mutua patronal, así como con calquera outra que sexa imputable a terceiros.</p>
<p>Artigo 17º.-Complemento de transporte.</p>
<p>Establécese un complemento de transporte para tódolos traballadores afectados polo presente convenio, na contía mínima de 190 pesetas por día efectivamente traballado.</p>
<p>Artigo 18º.-Dereitos sindicais.</p>
<p>As empresas afectadas polo presente convenio colectivo poderán deducir a través da nómina as cotas correspondentes ós afiliados das centrais sindicais asinantes do presente convenio. Os interesados deberán solicitalo por escrito á dirección da empresa.</p>
<p>Os importes retidos entregaránselle á persoa que designe a central sindical ou ó número de conta que esta lle notifique á empresa.</p>
<p>Artigo 19º</p>
<p>As táboas salariais do presente convenio en ningún caso quedarán por debaixo do salario mínimo interprofesional que fixe o Goberno anualmente, senón 5.000 pesetas por riba deste, respectando as diferencias nas categorías.</p>
<p>Disposición derradeira</p>
<p>En todo o non previsto no presente convenio observarase o disposto na lexislación laboral vixente.</p>
<p>Disposicións adicionais</p>
<p>Primeira.-Xubilación voluntaria ós 64 anos.</p>
<p>Os traballadores incluídos no ámbito persoal do presente convenio colectivo de traballo, con 64 anos cumpridos, que desexen acollerse á xubilación voluntaria co 100% dos dereitos, poderá facelo. As empresas afectadas veranse obrigadas a concede-la dita xubilación e substituír a cada traballador conforme o previsto no Real decreto 1194/1985 ou a normativa que o substitúa.</p>
<p>Segunda.-Contratación eventual do artigo 15.1º b) do Estatuto dos traballadores.</p>
<p>Estes contratos poderán ter unha duración máxima de 13 meses e medio dentro dun período de 18 meses.</p>
<p>Terceira.-Axudas de custo.</p>
<p>Para efectos de garantir que ós traballadores se lles reintegren os gastos que realicen como consecuencia do seu traballo, todo traballador con dereito a axuda de custo percibirá unha cantidade fixa por axuda de custo completa, e unha cantidade fixa por media axuda de custo, segundo o caso, ou ben gastos para xustificar a elección da empresa.</p>
<p>Cuarta.-Extinción de contratos do artigo 52.c) do Estatuto dos traballadores.</p>
<p>As empresas afectadas por este convenio deberán poñer en coñecemento dos representantes legais dos traballadores do centro de traballo ou empresa correspondente, calquera situación que puidese dar orixe a extincións de contrato, conforme as circunstancias ás que fai referencia a letra c) do artigo 52 do Estatuto dos traballadores, con indicación das posibles causas.</p>
<p>Quinta.-Contrato indefinido de fomento de emprego.</p>
<p>Entendendo as partes asinantes que a modalidade contractual de contrato para o fomento da contratación indefinida é un instrumento adecuado para a consecución de emprego estable, no ámbito de aplicación deste convenio poderá concertarse esta modalidade contractual con traballadores emprega</p>
<p>dos na empresa mediante un contrato de duración determinada ou temporal, incluídos os contratos formativos, subscrito unha vez transcorrido un ano desde a entrada en vigor do Real decreto lei 8/1997.</p>
<p>Sexta.</p>
<p>As táboas salariais anexas, con vixencia desde o 1 de maio de 2000 ata o 30 de abril de 2001, son o resultado de aplicar un incremento salarial do 2% ás táboas salariais vixentes para o período anterior, ás que se lles incrementou o resultado da conversión en cotizable da antiga paga extrasalarial de Nosa Señora das Viñas.</p>
<p>Táboa salarial do convenio de industrias vinícolas</p>
<p>Vixente desde o 1 de maio de 2000 ata o 30 de abril de 2001</p>
<table><tbody><tr><td></td></tr>
<tr><td></td></tr>
<tr><td>Grupo/categoría profesional</td><td>Salario
base/mes</td><td>Salario
base/ano</td></tr>
<tr><td></td></tr>
</tbody></table>
<table><tbody><tr><td>Grupo A. Técnicos</td></tr>
<tr><td>Encargado</td><td>81.280</td><td>1.137.920</td></tr>
<tr><td>Grupo B. Administrativos</td></tr>
<tr><td>Auxiliar administrativo, oficial 2ª</td><td>79.468</td><td>1.112.552</td></tr>
<tr><td>Grupo C. Comerciais</td></tr>
<tr><td>Viaxante, oficial 2ª</td><td>79.468</td><td>1.112.552</td></tr>
<tr><td>Grupo D. Subalternos</td></tr>
<tr><td>Limpador/a</td><td>79.364</td><td>1.111.096</td></tr>
<tr><td>Grupo E. Obreiros</td></tr>
<tr><td>E.1. Profesionais de oficio:</td></tr>
<tr><td>Conductor carné 1ª, oficial 1ª</td><td>80.742</td><td>1.130.388</td></tr>
<tr><td>Conductor repartidor, oficial 2ª</td><td>79.468</td><td>1.112.552</td></tr>
<tr><td>E.2. Outros:</td></tr>
<tr><td>Almaceneiro, oficial 2ª</td><td>79.468</td><td>1.112.552</td></tr>
<tr><td>Mozo especialista</td><td>79.364</td><td>1.111.096</td></tr>
</tbody></table>

