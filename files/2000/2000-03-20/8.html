---
date: '2000-03-20'
id: 6B8A
page: 3
number: 55
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 10 de marzo de 2000 pola que se convocan axudas a alumnos e profesores
  de centros docentes da Comunidade Autónoma de Galicia, sostidos con fondos
  públicos, que participen en estadías e intercambios con centros educativos
  doutros países para favorece-la aprendizaxe activa de linguas e para realizar
  estadías en empresas.
range: Orde
url: 'https://www.xunta.gal/dog/Publicados/2000/20000320/Anuncio6B8A_gl.html'
---
<p>A aprendizaxe das linguas estranxeiras é unha das necesidades que máis se manifesta desde tódolos ámbitos sociais. Esta necesidade vai profundamente ligada ó progreso científico e tecnolóxico. As industrias e os especialistas constitúen redes de comunicación que ignoran as fronteiras lingüísticas e nacionais. Así, o aumento das relacións internacionais, a mobilidade laboral e a circulación das ideas e da información está provocando unha forte demanda social en favor da aprendizaxe das linguas estranxeiras, de tal xeito que mesmo o número de linguas que os cidadáns dun determinado país dominan constitúe un indicador importante do seu grao de desenvolvemento. Por outra parte, a mellor protección contra tódalas formas de racismo e de xenofobia lógrase mediante o coñecemento e a experiencia directa da realidade dos outros e mediante a mellora das capacidades de comunicación.</p>
<p>Por todo isto, o Comité de ministros do Consello de Europa advirte dos perigos que poden derivarse da marxinación das persoas que non posúan as competencias necesarias para comunicar nunha Europa interactiva.</p>
<p>En consecuencia, a necesidade de mobilidade laboral e de acceso á información, así como a importancia da tolerancia e da compresión mutuas fan das capacidade reais de comunicar sen fronteiras lingüísticas un elemento indispensable da formación de todo cidadán. Por iso, a Consellería de Educación e Ordenación Universitaria iniciou no curso 1999/2000 un plan de potenciación da aprendizaxe das linguas estranxeiras nos colexios de educación infantil e primaria e nos institutos de educación secundaria.</p>
<p>A experiencia demostra que a estadía nos países dos que se estudia a lingua constitúe un medio moi eficaz de progreso na adquisición desa lingua e da súa cultura.</p>
<p>Por outra parte, no marco das relacións escola-empresa existen proxectos de colaboración por medio de estadías prácticas en empresas ou institucións. O intercambio de experiencias e as estadías formativas en centros educativos e empresas doutros países son aspectos esenciais para adquiri-la visión dun mercado global no que a vida laboral se desenvolve sobre os principios de mobilidade e libre circulación dos traballadores.</p>
<p>Dado que a colaboración con centros educativos doutros países resulta fundamental como medio eficaz de facilita-lo desenvolvemento de capacidades do alumnado a nivel lingüístico e profesional e que as axudas económicas procedentes de programas da Unión Europea resultan insuficientes para atende-la forte demanda dos centros da nosa Comunidade Autónoma, a Consellería de Educación convoca axudas para a realización de intercambios e estadías formativas de alumnos co fin de posibilitar que, tanto os centros de educación primaria como os de educación secundaria e os que imparten ensinanzas de réxime especial, poidan organizar programas de inmersión, máis breves no caso da educación primaria, para que ó longo da súa escolaridade o alumnado chegue a alcanzar en varias linguas un nivel de competencia comunicativa adecuado.</p>
<p>En consecuencia co anteriormente exposto, esta consellería</p>
<p>DISPÓN:</p>
<p>Primeiro.-Obxecto da convocatoria.</p>
<p>1. Convócanse axudas dirixidas a alumnos e profesores de centros docentes da Comunidade Autónoma de Galicia, sostidos con fondos públicos, que participen en estadías e intercambios de alumnos con centros educativos doutros países, para a aprendizaxe activa das linguas durante o ano 2000.</p>
<p>2. Igualmente, convócanse axudas dirixidas a alumnos e profesores de formación profesional de centros docentes da Comunidade Autónoma de Galicia, sostidos con fondos públicos, que participen en estadías en empresas doutros países durante o ano 2000.</p>
<p>As axudas concederanse con cargo á partida orzamentaria 07.04.322T.480.0 por importe total máximo de 86.999.000 pesetas.</p>
<p>Segundo.-Destinatarios.</p>
<p>Poderán solicitar estas axudas os alumnos e profesores a través dos centros que se indican: colexios de educación infantil e primaria; colexios de educación primaria; centros públicos integrados; institutos de educación secundaria; escolas oficiais de idiomas; Instituto Galego de Bacharelato a Distancia e centros colaboradores; conservatorios de música; escolas de artes, centros privados concertados e centros de educación permanentes de adultos.</p>
<p>Terceiro.-Modalidades de axudas.</p>
<p>1. Visitas preparatorias do profesorado responsable da estadía de alumnos no centro receptor doutro país, co obxecto de facilita-los acordos de colaboración entre os centros e a preparación axeitada do proxecto.</p>
<p>2. Visitas de estudio do profesorado responsable de proxectos co fin de garanti-la súa continuidade.</p>
<p>3. Proxectos de aprendizaxe activa de linguas a través de estadías de alumnos en centros educativos estranxeiros, intercambios bilaterais centro a centro ou encontros multilaterais de distintos grupos de alumnos nun país estranxeiro, que teñan como obxectivo o aumento da motivación dos estudiantes no que respecta á aprendizaxe dunha lingua estranxeira e á súa utilización como medio de comunicación.</p>
<p>4. Proxectos de estadías formativas de alumnos en empresas e centros educativos de formación profesional para completa-la súa formación práctica e as súas competencias lingüísticas a nivel profesional.</p>
<p>5. Proxectos de estadías formativas de profesores en empresas e centros educativos de Formación Profesional para completa-la súa formación práctica.</p>
<p>Cuarto.-Requisitos.</p>
<p>1. Estas actividades deberán estar integradas na programación do curso e ser aprobadas polo Consello Escolar. O seu obxectivo básico será o intercambio cultural, o achegamento lingüístico e o perfeccionamento profesional e poderán solicitarse sempre que o centro non teña ningunha axuda concedida na convocatoria de intercambios do Ministerio de Educación e Cultura, na acción Lingua E do programa Sócrates, no Programa Leonardo ou noutras convocatorias similares á actividade para a que solicita axuda.</p>
<p>2. As visitas preparatorias ou de estudio contarán cunha axuda variable en función do país, e serán realizadas por un só profesor de cada centro educativo, salvo casos excepcionais debidamente xustificados.</p>
<p>3. Os proxectos de aprendizaxe activa de linguas comprenderán as actividades realizadas ó longo do curso, que culminarán na viaxe dos alumnos. As viaxes poderán ter unha duración variable non inferior a dez días, agás os alumnos de educación primaria, que poderán realizar estadías de cinco días de duración.</p>
<p>4. As axudas para os proxectos de aprendizaxe activa de linguas determinaranse en función dunha contía máxima diaria por alumno/profesor en concepto de reintegro de gastos de transporte, mantenza e aloxamento, tendo en conta a distancia entre os centros, o orzamento global do proxecto e a calidade e interese das actividades que se van realizar. As cantidades percibidas en ningún caso poderán supera-lo 75% do custo total do proxecto.</p>
<p>5. Na valoración das solicitudes, daráselles prioridade ós proxectos que teñan en conta a realización de actividades lectivas conxuntas durante o desenvolvemento do proxecto, como actividades específicas de aprendizaxe da lingua do país que se visita, así como a participación no Plan de potenciación de Idiomas desta Comunidade Autónoma.</p>
<p>6. Os proxectos de aprendizaxe activa de linguas deberán contar cun número mínimo de dez alumnos, que estarán acompañados durante a viaxe e a estadía por un mínimo dun profesor do centro ou centros solicitantes, podendo chegar a tres se o número de alumnos supera os trinta. Non obstante, a dirección xeral poderá autorizar en casos excepcionais e debidamente xustificados un número inferior de alumnos. Non poderán participar alumnos de educación infantil, e no caso de alumnos de educación primaria, un dos profesores poderá ser substituído por un representante da Asociación de Pais de Alumnos.</p>
<p>7. As estadías de alumnos en empresas terán unha duración mínima de dúas semanas e deberán contar cun titor que supervise o programa formativo que se vai desenvolver. Este deberá estar relacionado coa especialidade que cursen os alumnos. En ningún caso a realización das prácticas suporá relación laboral ou administrativa.</p>
<p>8. As estadías de profesores en empresas deberán contar cun programa formativo, terán unha duración mínima de dúas semanas e deberán contar co visto e prace da inspección educativa.</p>
<p>Quinto.-Solicitudes.</p>
<p>1. Convócanse catro períodos de presentación de solicitudes: o primeiro no prazo de quince días naturais contados a partir do día seguinte á publicación desta orde no Diario Oficial de Galicia, o segundo ata o 10 de abril, o terceiro desde o 11 de abril</p>
<p>ó 1 de xuño e o derradeiro desde o 2 de xuño ó 15 de setembro. Reservarase un 50% do importe total das axudas para o primeiro prazo, un 20% para o segundo, un 20% para o terceiro e un 10% para o último, sendo acumulable o orzamento excedente de cada período para o seguinte.</p>
<p>2. As solicitudes seguirán o modelo establecido no anexo I desta orde e irán acompañadas da documentación que se indica a continuación:</p>
<p>2.1. Axudas para visitas preparatorias e de estudios:</p>
<p>-Orzamento da viaxe.</p>
<p>-Proposta de proxecto do centro galego, co visto e prace do director.</p>
<p>-Documento de aceptación do centro receptor.</p>
<p>-Certificación de ter ou non ter subvención ou axuda para a mesma finalidade procedente de calquera outra Administración ou ente público.</p>
<p>2.2. Axudas para viaxes de alumnos para a aprendizaxe de lingua estranxeira:</p>
<p>-Proxecto pedagóxico da viaxe, que incluirá os obxectivos e as actividades de aprendizaxe realizadas durante o curso no propio centro, así como as actividades que se van realizar no centro receptor. Estas deberán estar relacionadas co traballo desenvolto polos alumnos durante o curso escolar, das que se achegarán mostras acompañando a documentación. As ditas mostras poderanse presentar en soporte fotográfico ou vídeo.</p>
<p>-Certificado do director de que a actividade está recollida na programación do centro e está autorizada polo Consello Escolar.</p>
<p>-Declaración xurada do director na que se fará consta-la contratación dunha póliza de seguros que cubra o desprazamento e estadía dos alumnos no estranxeiro.</p>
<p>-Autorización do pai, nai ou titor legal para a participación do alumno nesta actividade. A autorización será solicitada polo director e quedará en poder do centro.</p>
<p>-Modalidade de aloxamento e tipo de transporte que se utilizará.</p>
<p>-Calendario da viaxe indicando as datas de saída e chegada do grupo.</p>
<p>-Nome do profesor coordinador e dos profesores acompañantes, materias que imparten e situación administrativa que teñan no centro.</p>
<p>-Listas dos alumnos participantes no intercambio.</p>
<p>-Orzamento detallado dos gastos por conceptos con indicación dos derivados do aloxamento, segundo as modalidades de acollida, do transporte ó país que se visita, así como doutros gastos previstos. Deberase indicar o custo global por alumno e o custo global por grupo.</p>
<p>-Documento de aceptación do centro receptor.</p>
<p>-Certificación de ter ou non ter subvención ou axuda para a mesma finalidade procedente de calquera outra Administración ou ente público.</p>
<p>2.3. No caso de proxectos de estadías de alumnos en empresas:</p>
<p>-Proxecto pedagóxico da estadía, indicando os obxectivos da viaxe, empresas onde se realizarán as prácticas, sistemas de seguimento e preparación que seguirán os alumnos participantes, incluíndo as clases de reforzo de lingua estranxeira.</p>
<p>-Certificación do director do centro ou centros escolares no que conste que a actividade está recollida na programación xeral do centro e autorizado polo Consello Escolar, de encargarse do proxecto desde o principio ó final.</p>
<p>-Declaración xurada do director na que se fará consta-la contratación dunha póliza de seguros que cubra o desprazamento e responsabilidade civil dos alumnos no estranxeiro.</p>
<p>-Calendario de actividades.</p>
<p>-Nome do profesor coordinador e dos profesores acompañantes, materias que imparten e situación administrativa que teñen no centro.</p>
<p>-Listas dos alumnos participantes.</p>
<p>-Orzamento detallado dos gastos da viaxe ó país que se visita, aloxamento, etc. Deberase indicar o custo global por alumno e o custo global por grupo.</p>
<p>-Documento de aceptación do centro receptor.</p>
<p>-Certificación de ter ou non ter subvención ou axuda para a mesma finalidade procedente de calquera outra Administración ou ente público.</p>
<p>2.4. No caso de proxectos de estadías de profesores en empresas:</p>
<p>-Proxecto de formación na empresa.</p>
<p>-Calendario.</p>
<p>-Nomes dos participantes.</p>
<p>-Orzamento.</p>
<p>-Documento de aceptación do centro receptor.</p>
<p>-Certificación de ter ou non ter subvención ou axuda para a mesma finalidade procedente de calquera outra Administración ou ente público.</p>
<p>Sexto.-Presentación de solicitudes.</p>
<p>As solicitudes asinadas polo director do centro dirixiranse á Dirección Xeral de Ordenación Educativa e Formación Profesional, Consellería de Educación e Ordenación Universitaria (San Lázaro, 15771 Santiago de Compostela), presentándose a través do rexistro xeral. Tamén poderán utilizarse para a presentación de solicitudes calquera das dependencias previstas no artigo 38.4º da Lei 4/1999,</p>
<p>de réxime xurídico das administracións públicas e do procedemento administrativo común. No caso de que optasen por presenta-la súa solicitude nunha oficina de correos, farano en sobre aberto para que a instancia sexa datada e selada polo funcionario de correos antes de ser certificada.</p>
<p>De acordo co establecido no artigo 71 da Lei de réxime xurídico das administracións públicas e do procedemento administrativo común, aquelas solicitudes que non acheguen os requisitos sinalados, requirirase o interesado para que nun prazo de dez días emende as faltas ou acompañe os documentos preceptivos; de non o facer considerarase que desistiu da súa petición e arquivarase o expediente.</p>
<p>Sétimo.-Comisión de selección e criterios de valoración dos proxectos.</p>
<p>As solicitudes serán avaliadas por unha comisión de selección integrada polos seguintes membros:</p>
<p>Presidente: o subdirector xeral de Formación Profesional e Educación de Adultos ou persoa na que delegue.</p>
<p>Vocais: o xefe de Servicio de Educación de Adultos e Xestión Económica, o xefe de Servicio de Formación do Profesorado, a xefa de Servicio de Ordenación e Innovación Educativa, a xefa de Servicio de Formación en Empresas e Orientación Laboral e un inspector educativo ou persoas nas que deleguen.</p>
<p>Secretario/a: un/unha funcionario/a da subdirección xeral.</p>
<p>A comisión reunirase en catro ocasións durante o ano e seleccionará os proxectos tendo en conta os seguintes criterios:</p>
<p>a) Non ter recibido esta axuda en anteriores convocatorias.</p>
<p>b) A calidade do proxecto pedagóxico e a súa realización co máximo de aproveitamento, así como a metodoloxía empregada.</p>
<p>c) Centros situados en zonas rurais ou desfavorecidas.</p>
<p>d) Ter solicitada e non concedida axuda Lingua E ou Leonardo para a mesma actividade, sempre que cumpra os requisitos de calidade do proxecto.</p>
<p>e) A acollida familiar como modalidade de aloxamento.</p>
<p>A comisión de selección elaborará a proposta de adxudicación de subvencións e elevará ó conselleiro de Educación e Ordenación Universitaria, que resolverá o que proceda.</p>
<p>Oitavo.-Comunicación.</p>
<p>A concesión ou denegación do reintegro seralle notificada directamente ó centro escolar pola Dirección Xeral de Ordenación Educativa e Formación Profesional. Contra esta resolución os interesados</p>
<p>poderán interpoñer recurso potestativo de reposición perante o conselleiro de Educación e Ordenación Universitaria no prazo dun mes contado a partir do día seguinte ó da recepción da notificación, de acordo co disposto nos artigos 116 e 117 da Lei 4/1999 (BOE do 14 de xaneiro) de modificación da Lei 30/1992, de réxime xurídico das administracións públicas e do procedemento administrativo común, ou ben directamente o recurso contencioso-administrativo no prazo de dous meses perante o Tribunal Superior de Xustiza de Galicia.</p>
<p>As solicitudes entenderanse denegadas de non dictarse resolución expresa no prazo de tres meses contados desde o último día de presentación de solicitudes.</p>
<p>Noveno.-Prazos dos pagamentos.</p>
<p>Para as axudas que non superen o importe de 1.000.000 de pesetas, no momento da concesión poderá acordarse un anticipo de pagamento de ata un 80%, logo de aceptación da subvención. O 20% restante librarase unha vez finalizada e xustificada a actividade. Nas axudas que superen esta cantidade o pagamento realizarase integramente unha vez rematada a actividade.</p>
<p>Décimo.-Xustificación da actividade.</p>
<p>Logo de efectuada a viaxe o centro docente deberá tramita-la seguinte documentación, no prazo máximo dun mes:</p>
<p>-Certificación do Consello Escolar do centro aprobatoria das contas, xuntando unha relación dos gastos efectuados.</p>
<p>-Xustificación da totalidade do custo da viaxe de acordo cos datos indicados no orzamento inicial. O importe da subvención nunca poderá superar illadamente ou en concorrencia con subvencións ou axudas doutras administracións públicas ou doutros entes públicos ou privados, nacionais ou internacionais, o custo da actividade que vai desenvolve-lo beneficiario ou, se é o caso, a porcentaxe máxima do investimento subvencionable que legalmente se estableza. No caso de que o custo final sexa inferior ó inicialmente previsto deberase minora-la axuda concedida en proporción á axuda xustificada.</p>
<p>-Memoria do traballo realizado durante a estadía no país de acollida, que deberá ser presentada un mes despois do remate da actividade. A memoria estará acompañada dun certificado do director do centro no que se faga consta-lo nome e número do DNI do profesor responsable do proxecto, dos profesores que o acompañaron na viaxe e dos alumnos participantes.</p>
<p>-Os proxectos e traballos realizados polos centros seleccionados quedarán en poder da Dirección Xeral de Ordenación Educativa e Formación Profesional reservándose o dereito de difundi-los traballos rea</p>
<p>lizados en función da súa orixinalidade e pasando a formar parte dos fondos documentais da Consellería de Educación e Ordenación Universitaria.</p>
<p>-Certificación de ter ou non ter subvención ou axuda para a mesma finalidade procedente de calquera outra Administración ou ente público.</p>
<p>Décimo primero.-Modificación da resolución de concesión das axudas.</p>
<p>A non xustificación da axuda percibida conforme o disposto nesta orde levará consigo o reintegro das cantidades non xustificadas de acordo coa Orde do 12 de xullo de 1998 (DOG do 7 de agosto).</p>
<p>Calquera alteración das condicións tidas en conta para a concesión das axudas e, en todo caso, a obtención concorrente de subvencións ou axudas outorgadas por outras administracións ou entes públicos ou privados, nacionais ou internacionais, poderá dar lugar á modificación da resolución da concesión.</p>
<p>Décimo segundo.-Recoñecemento das actividades realizadas.</p>
<p>Esta actividade terá a consideración de actividade de innovación educativa ó amparo do apartado 14.1º da Orde do 13 de decembro de 1994 (DOG do 13 de xaneiro de 1995) sobre o procedemento de recoñecemento das actividades de promoción do funcionario de carreira docente non universitario. A Dirección Xeral de Ordenación Educativa e de Formación Profesional expedirá a certificación correspondente ó profesorado participante unha vez presentada a memoria correspondente e recibido o informe favorable.</p>
<p>Décimo terceiro.-Contra a presente orde os interesados poderán interpoñer recurso potestativo de reposición, ante o conselleiro de Educación e Ordenación Universitaria, no prazo dun mes, contado a partir do día seguinte ó da súa publicación no DOG, segundo o disposto na Lei 4/1999 (BOE do 14 de xaneiro), ou ben directamente recurso contencioso-administrativo no prazo de dous meses ante o Tribunal Superior de Xustiza de Galicia.</p>
<p>Disposicións derradeiras</p>
<p>Primeira.-Autorízase o director xeral de Ordenación Educativa e Formación Profesional para dicta-las disposicións necesarias no desenvolvemento desta orde.</p>
<p>Segunda.-A presente orde entrará en vigor o día seguinte ó da súa publicación no DOG.</p>
<p>Santiago de Compostela, 10 de marzo de 2000.</p>
<p>Celso Currás Fernández</p>
<p>Conselleiro de Educación e Ordenación</p>
<p>Universitaria</p>

