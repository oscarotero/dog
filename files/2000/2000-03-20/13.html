---
date: '2000-03-20'
id: 6B9E
page: 3
number: 55
agency: ACADEMIA GALEGA DE SEGURIDADE
section: III. OUTRAS DISPOSICIÓNS
title: >-
  Resolución do 29 de febreiro de 2000 pola que se convocan unhas xornadas sobre
  maltrato ó menor.
range: Resolución
url: 'https://www.xunta.gal/dog/Publicados/2000/20000320/Anuncio6B9E_gl.html'
---
<p>Dentro dos programas de actividades que a Academia Galega de Seguridade ten previsto realizar no ano 2000, e conforme as funcións atribuídas pola Lei 4/1992, do 9 de abril, de creación da Academia Galega de Seguridade, anúnciase a realización dunhas xornadas en colaboración coa Dirección Xeral de Familia sobre maltrato ó menor, que deberán desenvolverse conforme as seguintes bases:</p>
<p>Obxectivos.</p>
<p>As xornadas teñen por obxectivos ofrecerlles ós corpos e forzas de seguridade unha visión o máis ampla posible da problemática dos malos tratos a menores, tanto físicos coma psicolóxicos, e informar sobre cáles son os medios ó alcance para paliar este problema, así como o estudio da nova Lei da responsabilidade penal do menor.</p>
<p>Destinatarios.</p>
<p>As xornadas van dirixidas ós membros dos corpos e forzas de seguridade e colectivos interesados en xeral.</p>
<p>Inscrición.</p>
<p>A inscrición dos participantes será totalmente gratuíta.</p>
<p>Prazas.</p>
<p>O número de prazas que se ofertarán será 250.</p>
<p>Solicitudes.</p>
<p>1. O persoal que desexe participar nestas xornadas deberá presentar, cuberta á máquina ou con letra moi clara, a instancia que figura no anexo.</p>
<p>2. O prazo para a presentación de instancias rematará o día 22 de maio de 2000, ás 14 horas.</p>
<p>3. As instancias deberán enviarse á sede da Academia Galega de Seguridade: Avenida da Cultura, s/n, 36680 A Estrada, ou ben poden entregarse en calquera dos lugares previstos no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Duración e datas.</p>
<p>As xornadas desenvolveranse durante os días 30 e 31 de maio de 2000, en xornadas de mañá e tarde.</p>
<p>O horario será o seguinte:</p>
<p>Día 30: das 9.30 ás 13.30 horas e das 16.15 ás 20 horas.</p>
<p>Día 31: das 10 ás 14 horas.</p>
<p>Relación de admitidos.</p>
<p>A relación de admitidos publicarase o día 25 de maio no taboleiro de anuncios da Academia Galega de Seguridade, ou ben poden confirma-la súa asistencia chamando ó teléfono 986 59 00 21.</p>
<p>Lugar.</p>
<p>As xornadas terán lugar no salón de actos nº 1 da Consellería da Presidencia e Administración Pública, no edificio administrativo San Caetano, en Santiago de Compostela.</p>
<p>Certificado de asistencia.</p>
<p>Ó remate das xonradas entregaráselles un certificado de asistencia a aquelas persoas que acrediten a súa participación continuada a elas.</p>
<p>Modificacións.</p>
<p>A Academia Galega de Seguridade poderá modifica-lo desenvolvemento normal das xornadas para adaptalas ás necesidades da Administración e ás continxencias que poidan xurdir.</p>
<p>A Estrada, 29 de febreiro de 2000.</p>
<p>Juan José Fariñas-Ferro Rodríguez</p>
<p>Director xeral da Academia Galega de Seguridade</p>

