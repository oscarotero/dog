---
date: '2000-10-13'
id: '12412'
page: 13
number: 199
agency: 'CONSELLERÍA DE CULTURA, COMUNICACIÓN SOCIAL E TURISMO'
section: I. DISPOSICIÓNS XERAIS
title: >-
  Decreto 237/2000, do 29 de setembro, polo que se aproba o regulamento da Lei
  do Consello da Cultura Galega.
range: Decreto
url: 'https://www.xunta.gal/dog/Publicados/2000/20001013/Anuncio12412_gl.html'
---
<p>En desenvolvemento do mandato contido no artigo 32 do Estatuto de autonomía de Galicia, a Lei de Galicia 8/1983, do 8 de xullo, constituíu o Consello da Cultura Galega.</p>
<p>O Decreto 127/1984, do 19 de xullo, segundo o previsto na disposición derradeira primeira do devandito texto legal, aprobou o regulamento da Lei do Consello da Cultura Galega.</p>
<p>Este regulamento constitúe unha norma de curta extensión, que foi, non obstante, capaz, xunto coa Lei de constitución, de posibilita-lo funcionamento regular do Consello ó longo de quince anos e a súa definitiva consolidación institucional e social na defensa e promoción dos valores culturais do pobo galego.</p>
<p>Sen embargo, o tempo transcorrido, unido á extensión de obxectivos e crecente actividade do Consello, con inevitable aumento da súa complexidade orgánica e funcional, aconsella dota-la institución dun novo regulamento que, con pleno respecto á lei de creación, complete o marco de funcionamento e permita un máis áxil e eficaz cumprimento dos seus fins.</p>
<p>Polas devanditas razóns, consultado o Consello da Cultura Galega, por proposta do conselleiro de Cultura, Comunicación Social e Turismo, de acordo co dictame do Consello Consultivo de Galicia e logo de deliberación do Consello da Xunta de Galicia na súa reunión do día vintenove de setembro de dous mil,</p>
<p>DISPOÑO:</p>
<p>TÍTULO PRELIMINAR</p>
<p>Artigo 1º.-O Consello da Cultura Galega.</p>
<p>1. O Consello da Cultura Galega, constituído por Lei de Galicia 8/1983, do 8 de xullo, é un órgano que ten personalidade xurídica propia e plena capacidade para o cumprimento dos seus fins e ó que compete a defensa e promoción dos valores culturais do pobo galego.</p>
<p>2. O Consello da Cultura Galega actúa con independencia respecto dos poderes da Comunidade Autónoma e da súa Administración, e con pleno sometemento ó ordenamento xurídico.</p>
<p>3. A súa sede radica en Santiago de Compostela.</p>
<p>Artigo 2º.-Réxime xurídico.</p>
<p>O Consello da Cultura Galega réxese pola súa lei constitutiva, polo presente regulamento e máis polas normas de réxime interior aprobadas por el.</p>
<p>Artigo 3º.-Fomento da cultura.</p>
<p>1. O Consello contribuirá, por si mesmo ou en colaboración coa Administración autonómica, ó cumprimento do mandato do artigo 7 do Estatuto de autonomía de posibilitar que os galegos do exterior poidan comparti-la vida social e cultural do pobo galego.</p>
<p>2. Para tal efecto, poderá relacionarse directamente cos poderes públicos da Comunidade Autónoma, así como cos da Administración xeral do Estado ou doutras comunidades autónomas e con organismos internacionais.</p>
<p>TÍTULO I</p>
<p>Composición do Consello</p>
<p>Artigo 4º.-Composición.</p>
<p>1. A presidencia de honra do Consello da Cultura Galega correspóndelle ó presidente da Xunta de Galicia.</p>
<p>2. Integran o Consello da Cultura Galega:</p>
<p>a) A Presidencia.</p>
<p>b) A Vicepresidencia ou Vicepresidencias.</p>
<p>c) A Secretaría.</p>
<p>d) O conselleiro de Cultura da Xunta de Galicia.</p>
<p>e) Dous representantes de cada unha das Universidades de Santiago de Compostela, A Coruña e Vigo, elixidos entre os seus profesores.</p>
<p>f) Un representante por cada unha das entidades seguintes:</p>
<p>-Real Academia Galega.</p>
<p>-Academia de Xurisprudencia e Lexislación de Galicia.</p>
<p>-Instituto Padre Sarmiento de Estudios Galegos.</p>
<p>-Seminario de Estudios Galegos.</p>
<p>-Real Academia Galega de Ciencias.</p>
<p>-Instituto da Lingua Galega.</p>
<p>-Instituto de Estudios Xacobeos.</p>
<p>-Museos de Galicia.</p>
<p>-Fundación Rosalía de Castro.</p>
<p>-Fundación Barrié de la Maza.</p>
<p>g) Dez personalidades destacadas nos diversos campos da cultura galega, elixidas polo Consello en votación secreta.</p>
<p>Artigo 5º.-Incorporación de novas entidades.</p>
<p>1. De acordo co establecido no artigo 3.3 da súa Lei constitutiva, o Consello poderá incorporar ó Pleno representantes de novas entidades.</p>
<p>2. O procedemento para a incorporación será o seguinte:</p>
<p>a) Solicitude da entidade que pretenda incorporarse.</p>
<p>b) Presentación da proposta pola Presidencia do Consello á Comisión Executiva, que deberá aprobala para que poida ser tramitada.</p>
<p>Alternativamente, a proposta tramitarase se vén avalada por un tercio dos membros do Consello.</p>
<p>c) De seguido, a Presidencia ordenará a apertura dun expediente informativo que xustifique a conveniencia da incorporación da nova entidade.</p>
<p>d) A proposta será elevada ó Pleno, debendo para ser efectiva ser aprobada por maioría absoluta dos seus membros.</p>
<p>3. Se o acordo for desestimatorio da solicitude, non poderá presentarse nova proposta de incorporación da mesma entidade nun prazo de dous anos, contados a partir da data do dito acordo.</p>
<p>Artigo 6º.-Presidente.</p>
<p>1. O presidente do Consello da Cultura Galega será elixido polo Consello en votación secreta e nomeado por decreto da Xunta de Galicia, por proposta do conselleiro de Cultura, Comunicación Social e Turismo.</p>
<p>2. O seu mandato será de catro anos.</p>
<p>Artigo 7º.-Vicepresidente.</p>
<p>1. O vicepresidente ou vicepresidentes e mailo secretario serán elixidos polo Pleno do Consello, entre os seus membros, en votación secreta.</p>
<p>2. O seu mandato será de catro anos.</p>
<p>Artigo 8º.-Representantes de entidades.</p>
<p>1. Os membros en representación das entidades sinaladas no artigo 4.2º, alínea f) serán designados por elas.</p>
<p>2. O seu mandato será de catro anos. Serán renovados por metade cada dous anos, podendo ser reelixidos. A renovación farase segundo a orde alfabética, conforme a denominación das institucións representadas.</p>
<p>3. Estes representantes perderán a condición de membros do Consello no momento en que a entidade que os designase decida substituílos.</p>
<p>Artigo 9º.-Personaxes destacadas no campo da cultura.</p>
<p>Os membros do Consello elixidos polo Pleno entre persoeiros destacados no campo da cultura serán renovados por metade cada dous anos, podendo ser reelixidos. A renovación farase segundo a orde alfabética derivada dos seus apelidos.</p>
<p>Artigo 10º.-Funcionamiento.</p>
<p>1. O Consello funcionará en Pleno e a través da Comisión Executiva.</p>
<p>2. Tamén poderá funcionar en ponencias, comisións técnicas, fixas ou circunstanciais, e en seccións.</p>
<p>Artigo 11º.-Pleno.</p>
<p>Integran o Pleno a totalidade dos membros do Consello.</p>
<p>Artigo 12º.-Composición da Comisión Executiva.</p>
<p>Compoñen a Comisión Executiva, polo menos, o presidente, un vicepresidente e o secretario.</p>
<p>Artigo 13º.-Seccións.</p>
<p>1. O Pleno do Consello poderá acorda-la constitución de seccións. Cada sección estará formada por un número de membros do Consello non inferior a cinco nin superior a dez, que serán designados pola Comisión Executiva, excepto o coordinador da sección que será nomeado polo Pleno.</p>
<p>2. Poderán ser invitados para seren oídos ou para participar nas ponencias persoeiros destacados, membros de centros de investigación, medios de comunicación social, asociacións culturais ou profesionais e outras institucións galegas.</p>
<p>3. A coordinación de cada sección deberá recaer, en todo caso, nun membro do Consello da Cultura Galega.</p>
<p>4. Cada sección estará dirixida por un presidente, designado pola Comisión Executiva dentro dos membros do Consello da Cultura Galega.</p>
<p>Artigo 14º.-Comisións Técnicas.</p>
<p>1. Para o estudio de cuestións concretas e determinadas, o Pleno poderá acorda-la constitución dentro de cada sección -por proposta da Presidencia do Consello, da Comisión Executiva ou das secciónsde comisións técnicas, fixas ou circunstanciais, formadas por un número de membros non superior a dez, dos que, polo menos, o que presida deberá ser membro do Consello e integrante da sección.</p>
<p>2. A designación dos membros que formarán as comisións técnicas será feita pola Comisión Executiva, por proposta da sección correspondente, entre persoas pertencentes ou non ó Consello, tras considerar, neste último caso, o seu currículo.</p>
<p>Artigo 15º.-Arquivos.</p>
<p>1. Para o estudio e preparación de determinados asuntos da competencia do Pleno ou da Comisión Executiva, o Pleno, cando estime oportuno, e por proposta da Comisión Executiva, poderá acorda-la constitución de arquivos de carácter permanente que, en todo caso, serán dirixidos por un dos seus membros.</p>
<p>2. Estes arquivos para o estudio, documentación e recuperación da memoria cultural galega nos seus diversos campos de actuación, poderán ter capacidade para poñer á disposición de investigadores o seu material documental recuperado.</p>
<p>3. A designación dos membros que formarán as comisións técnicas dos arquivos será feita pola Comisión Executiva, entre persoas pertenecentes ou non ó Consello, logo de considerar, neste último caso, o seu currículo.</p>
<p>Artigo 16º.-Indemnizacións.</p>
<p>1. Os membros do Consello, así como as persoas alleas a el que se incorporen ás súas seccións, arquivos ou comisións técnicas, percibirán indemnizacións polo desempeño das funcións que establece a Lei de creación ou o presente regulamento.</p>
<p>2. O alcance e contía das ditas indemnizacións será obxecto dun acordo do Pleno, por proposta da Comisión Executiva.</p>
<p>3. O sistema de indemnizacións comprenderá, ademais das correspondentes por asistencia ás xuntanzas e axudas de custo que o Pleno entenda conveniente fixar, os suplidos que o Pleno entenda procedente reintegrar.</p>
<p>4. Tales contías poderán ser revisadas periodicamente polo Pleno, por proposta así mesmo da Comisión Executiva.</p>
<p>TÍTULO II</p>
<p>Competencias</p>
<p>Artigo 17º.-Competencias do Consello da Cultura Galega.</p>
<p>De conformidade co establecido no artigo 6 da súa Lei de creación, compete ó Consello da Cultura Galega:</p>
<p>a) Analizar cantas cuestións se refiran ó patrimonio cultural de Galicia e fomenta-la lingua e cultura galegas.</p>
<p>b) Investigar e valora-las necesidades culturais do pobo galego.</p>
<p>c) Organizar actuacións culturais adecuadas ós fins do Consello dentro ou fóra de Galicia.</p>
<p>d) Asesorar e consulta-los poderes da Comunidade Autónoma no que xulgue preciso para a defensa e promoción dos valores culturais do pobo galego.</p>
<p>e) Elevar ós poderes da Comunidade Autónoma informes e propostas a favor da defensa e promoción dos valores culturais do pobo galego.</p>
<p>Artigo 18º.-Competencias do Pleno.</p>
<p>Corresponde ó Pleno do Consello:</p>
<p>a) A aprobación do Regulamento de réxime interno e das instruccións que entenda pertinentes para o bo funcionamento do Consello.</p>
<p>b) O coñecemento de tódolos asuntos relacionados coas funcións que ten atribuídas.</p>
<p>c) A aprobación da programación plurianual da actividade do Consello.</p>
<p>d) A aprobación do anteproxecto de orzamento anual do Consello.</p>
<p>e) O establecemento das directrices para a correcta execución do orzamento.</p>
<p>f) A aprobación do cadro de persoal orgánico do Consello da Cultura Galega, e das relacións de postos de traballo.</p>
<p>g) A convocatoria dos procesos de selección de persoal e dos procedementos para a provisión de vacantes.</p>
<p>h) A aprobación da liquidación do orzamento anual.</p>
<p>i) A aprobación da convalidación de gastos pertinentes de conformidade co disposto na lei.</p>
<p>j) A aprobación das actuacións e proxectos das seccións, arquivos e comisións técnicas, así como o seu correspondente financiamento.</p>
<p>k) A adxudicación dos contratos cun orzamento igual ou superior a 25.000.000 de pesetas.</p>
<p>l) A aprobación dos informes e dictames que deba emitir.</p>
<p>m) A resolución dos recursos de alzada que se presenten contra os acordos da Comisión Executiva.</p>
<p>n) A aprobación dunha memoria anual na que se recollan as súas consideracións verbo da situación cultural da Comunidade Autónoma, que deberá ser remitida á Xunta e máis ó Parlamento de Galicia dentro dos cinco primeiros meses de cada ano seguinte ó considerado.</p>
<p>ñ) A formulación de toda clase de iniciativas e propostas no eido cultural.</p>
<p>o) A decisión final sobre a incorporación de novas entidades ó Consello.</p>
<p>p) O establecemento, por proposta da Comisión Executiva, das indemnizacións que, polo exercicio das funcións propias do seu cargo, deban percibi-los membros do Consello e das súas seccións, arquivos e comisións, así como a periódica revisión, se é o caso, da contía das mesmas.</p>
<p>q) A separación do servicio do persoal, logo da instrucción do oportuno expediente disciplinario.</p>
<p>r) Calquera outra competencia derivada da lexislación vixente que non estivese expresamente atribuída a outro órgano ou membro do Consello.</p>
<p>Artigo 19º.-Competencias da Comisión Executiva.</p>
<p>Corresponde á Comisión Executiva:</p>
<p>a) Prepara-las sesións do Pleno e estudiar e emitir informe sobre os asuntos sobre os que fose adoptar acordos.</p>
<p>b) Aprobar, antes da súa elevación ó Pleno, as solicitudes de incorporación de novas entidades ó Consello.</p>
<p>c) Realiza-lo seguimento da actividade ordinaria do Consello.</p>
<p>d) Elabora-las instruccións de réxime interior do Consello que serán sometidos ó Pleno.</p>
<p>e) Propoñer ó Pleno medidas para o mellor funcionamento do Consello.</p>
<p>f) Aproba-la realización de seminarios, congresos, simposios, reunións de traballo e actos en xeral que conviñeren ó mellor cumprimento dos fins do Consello.</p>
<p>g) Propoñer ó Pleno os recoñecementos e distincións que o Consello queira expresar ou outorgar a persoas ou institucións polo seu labor a prol da cultura galega.</p>
<p>h) Propoñer ó Pleno a constitución de comisións técnicas, a pedimento dunha ou máis seccións, e designa-los membros que as compoñen.</p>
<p>i) Propoñer ó Pleno a creación de arquivos.</p>
<p>j) Elaborar, por proposta da Presidencia, o cadro de persoal orgánico, a relación de postos de traballo e as normas de provisión de vacantes para a súa elevación ó Pleno.</p>
<p>k) Elevar ó Pleno, por proposta da Xerencia, o sistema de indemnizacións dos conselleiros, así como dos membros das comisións técnicas, seccións ou arquivos que non reúnan a condición de conselleiros, polo desenvolvemento das súas funcións.</p>
<p>l) Informar, antes da súa elevación ó Pleno, o proxecto de orzamento anual do Consello elaborado pola Presidencia.</p>
<p>m) Desenvolver, en conformidade coa Presidencia, a estructura básica orzamentaria do Consello.</p>
<p>n) Aproba-las modificacións orzamentarias que supuñan ampliación, incorporación, xeración de crédito ou transferencias entre partidas de distintos grupos de funcións, das que dará conta ó Pleno.</p>
<p>ñ) Calquera outra facultade que o Pleno lle delegue ou atribúa para a maior eficacia no exercicio das funcións propias do Consello.</p>
<p>Artigo 20º.-Competencias da Presidencia.</p>
<p>Corresponde á Presidencia do Consello:</p>
<p>a) Dirixir, orientar, impulsar, coordinar e inspecciona-lo desenvolvemento das actividades do Consello e o cumprimento dos seus fins.</p>
<p>b) Asumi-la representación do Consello en todo tipo de procedementos administrativos ou xudiciais.</p>
<p>c) Cumprir e facer cumpri-las disposicións polas que se rexe o Consello e os acordos adoptados por el.</p>
<p>d) Exerce-la representación do Consello nas súas relacións con tódalas entidades públicas e privadas, así como delegala nun dos membros do Pleno en casos concretos ou para misións específicas.</p>
<p>e) Autorizar, coa súa sinatura, os informes e dictames do Consello, así como, se é o caso, a súa modificación, e, outrosí, autorizar, coa súa sinatura, toda comunicación oficial de relevancia.</p>
<p>f) Dirimir co seu voto os empates.</p>
<p>g) Nomea-los xefes das unidades dependentes da Xerencia.</p>
<p>h) Aproba-las convocatorias para a selección do persoal do Consello de conformidade coas normas aprobadas polo Pleno do Consello.</p>
<p>i) Nomear e separa-lo persoal eventual.</p>
<p>j) Propoñer á Comisión Executiva o cadro de persoal orgánico e a relación de postos de traballo para o seu informe e elevación á aprobación do Pleno, así como a constitución de comisións técnicas.</p>
<p>k) Exerce-la dirección, goberno e réxime disciplinario do persoal dependente do Consello, salvo as competencias reservadas o Pleno, podendo delega-las devanditas funcións na Xerencia.</p>
<p>l) Designar instructor e secretario nos expedientes disciplinarios.</p>
<p>m) Elabora-lo anteproxecto de orzamentos do Consello e elevalo a informe da Comisión Executiva antes da súa aprobación polo Pleno.</p>
<p>n) Desenvolver, en conformidade coa Comisión Executiva, a estructura orzamentaria do Consello.</p>
<p>ñ) Autoriza-las modificacións orzamentarias dos créditos do Consello, nos termos previstos no artigo 67 do texto refundido da Lei de réxime financeiro e orzamentario de Galicia.</p>
<p>o) Aproba-los gastos dos servicios, autoriza-lo seu compromiso e liquidación e a ordenación dos correspondentes pagamentos, podendo delegar na Xerencia os correspondentes a gastos menores.</p>
<p>p) Subscribir con organismos análogos nacionais, estranxeiros ou internacionais convenios e acordos autorizados polo Pleno.</p>
<p>q) Impulsa-lo cumprimento da obriga de facilitarlles ós galegos do exterior o seu dereito a colaborar e participar na vida social e cultural de Galicia.</p>
<p>r) Adxudica-los contratos cun orzamento inferior a 25.000.000 de pesetas.</p>
<p>s) Formaliza-los contratos que celebre o Consello.</p>
<p>t) Resolve-los recursos administrativos que se interpuxeren contra os actos do Consello, agás os reservados ó Pleno.</p>
<p>u) Velar pola legalidade das actuacións do Consello.</p>
<p>v) Velar polo cumprimento dilixente das súas obrigas por tódolos membros e colaboradores do Consello.</p>
<p>w) Convidar a representantes de centros de investigación, medios de comunicación social, asociacións culturais ou profesionais e outras institucións galegas, para seren oídos ou para participaren nas seccións, arquivos ou programas se o considera conveniente para o enriquecemento dos traballos do Consello.</p>
<p>x) A sinatura dos contratos laborais, podendo delegar no xerente.</p>
<p>y) Calquera outra función que a normativa lle asigne.</p>
<p>Artigo 21º.-Gabinete de asesoramento.</p>
<p>A Presidencia poderá estar asistida por un Gabinete de asesoramento, que estará composto dun máximo de tres membros, designados libremente por aquela. Estes membros cesarán cando o fixer o presidente, ou ben por libre decisión súa. Terán a condición de persoal eventual e terán dereito a percibi-las indemnizacións por razón de servicio e retribucións por asistencia a xuntanzas previstas no artigo 16º deste regulamento.</p>
<p>Artigo 22º.-Competencia do vicepresidente ou vicepresidentes.</p>
<p>Correspóndelle ó vicepresidente ou, se é o caso, vicepresidentes, substituír pola súa orde de antigüidade no seu nomeamento e, se for o caso, polo de maior idade, ó presidente nas súas funcións, nos supostos de ausencia ou vacante.</p>
<p>A Presidencia poderá delegar neles determinadas funcións, así como encomendarlles temporalmente traballos específicos relacionados coa boa marcha global do funcionamento do Consello.</p>
<p>Artigo 23º.-Competencia do secretario.</p>
<p>Corresponden ó secretario as seguintes funcións:</p>
<p>a) Prepara-la orde do día das sesións do Pleno e da Comisión Executiva, atendendo, se for o caso, as propostas dos seus membros e da Presidencia, e someténdoa á previa aprobación desta.</p>
<p>b) Tramita-las convocatorias das xuntanzas do Pleno e da Comisión Executiva coa debida antelación, acompañadas da correspondente orde do día.</p>
<p>c) Por encargo da Presidencia, realizar tarefas de coordinación entre as diversas seccións.</p>
<p>d) Asistir, con voz e voto, ás sesións do Pleno e da Comisión Executiva, redactando a acta de cada unha delas, que será sometida á aprobación na correspondente seguinte sesión.</p>
<p>e) Leva-los libros de actas do Pleno e da Comisión Executiva, paxinados, e visados polo presidente.</p>
<p>f) Expedir certificacións de actas, acordos, dictames e as súas copias, co visto e prace do presidente.</p>
<p>g) Asinar, xunto ó presidente, os informes e dictames aprobados polo Consello, así como as súas posibles modificacións.</p>
<p>Artigo 24º.-Competencias dos conselleiros.</p>
<p>Corresponde ós conselleiros o exercicio das seguintes funcións:</p>
<p>a) Asistir, con voz e voto, ás sesións dos órganos do Consello dos que son membros.</p>
<p>b) Participar nos debates do Pleno.</p>
<p>c) Formular, de se-lo caso, en tempo e forma, voto particular razoado no caso de discrepancia respecto do parecer da maioría.</p>
<p>d) Estudiar e prepara-los dictames relativos ós asuntos nos que lles corresponde ser relatores no Pleno.</p>
<p>e) Presidi-las reunións das seccións, arquivos ou comisións técnicas para as que foren nomeados, dirixi-las súas deliberacións e autoriza-las actas correspondentes.</p>
<p>f) Leva-la voz e orientación xeral do Consello ás reunións das seccións, arquivos ou comisións técnicas das que formen parte.</p>
<p>TÍTULO III</p>
<p>Funcionamento</p>
<p>Artigo 25º.-Reunións do Pleno.</p>
<p>1. O Pleno do Consello reunirase con carácter ordinario polo menos unha vez cada trimestre e sempre que a Presidencia o convoque.</p>
<p>2. Con carácter extraordinario, reunirase cando, debido á urxencia dos temas que se van tratar, fose convocado pola Presidencia por propia iniciativa ou por proposta da terceira parte dos seus membros.</p>
<p>Artigo 26º.-Convocatoria do Pleno.</p>
<p>1. As sesións do Pleno serán convocadas pola Presidencia con, polo menos, oito días de antelación, fóra dos casos de urxencia, en que a antelación mínima será de dous días. A Secretaría tramitará a citación, en nome do Presidente, xunto coa orde do día, que se formulará tendo en conta, se é o caso, os pedimentos dos membros do Consello recibidos coa debida anticipación e asinados por un mínimo de tres conselleiros.</p>
<p>2. A convocatoria cursarase por calquera medio que permita ter constancia da recepción polo interesado, así como da data e contido da sesión.</p>
<p>Artigo 27º.-Constitución do Pleno.</p>
<p>1. O Pleno quedará validamente constituído en primeira convocatoria cando concorran polo menos dous tercios dos seus membros.</p>
<p>En segunda convocatoria será suficiente a presencia da metade máis un destes.</p>
<p>2. En todo caso, as sesións serán presididas polo presidente e contarán coa asistencia do secretario ou aquelas persoas que regulamentariamente os substitúan.</p>
<p>3. Para estes efectos, o presidente será substituído polo vicepresidente. De existiren varios vicepresidentes, a substitución terá lugar de acordo coa súa orde. O secretario poderá ser substituído, de se-lo caso, polo membro máis novo dos conselleiros presentes, agás que, por unanimidade, se acorde outra substitución.</p>
<p>Artigo 28º.-Presidencia do Pleno.</p>
<p>Á Presidencia compételle dirixi-las reunións do Pleno, velando pola regularidade das deliberacións, que poderá suspender en calquera momento por causa xustificada.</p>
<p>Artigo 29º.-Sesións do Pleno.</p>
<p>1. Aberta a Sesión do Pleno polo Presidente, lerase a acta da última sesión celebrada para sometela a aprobación. Os conselleiros poden toma-la palabra, logo da autorización da Presidencia, para formular observacións á acta e, se for o caso, solicitar votacións relativas a esta.</p>
<p>2. De seguido, o secretario dará conta das escusas de asistencias e das resolucións recaídas en asuntos informados polo Consello en anteriores sesións.</p>
<p>3. A seguir, serán despachados os asuntos que figuraren na orde do día, dándose a palabra ós seus relatores. Os conselleiros poderán pedi-la palabra para o mellor debate dun asunto, séndolles concedida polo presidente cantas veces for necesario ata que, ó xuízo deste, o tema estea suficientemente discutido.</p>
<p>O relator poderá usa-la palabra cantas veces o requira para responder alegacións ou ofrecer aclaracións.</p>
<p>O secretario poderá intervir, en todo caso, cantas veces for preciso, para rectificar erros de feito ou achegar citas legais. Os demais conselleiros poderán facelo para, se for o caso, rectificar conceptos ou feitos que erroneamente lles sexan atribuídos.</p>
<p>4. O xerente asistirá, a requirimento do presidente, ás sesións do Plenario, con voz pero sen voto, para actuar de relator en asuntos que afecten ó réxime económico ou de persoal, ou ben para informar de cuestións relacionadas coas súas competencias, fixadas nos artigos 39º e 40º deste regulamento.</p>
<p>5. Rematada a discusión ou se ningún conselleiro pedise a palabra, poñerase o asunto a votación, agás que, sen oposición, se acordase a aprobación por asentimento.</p>
<p>Artigo 30º.-Adopción de acordos.</p>
<p>1. Os acordos adoptaranse por maioría dos votos dos asistentes, excepto nos casos en que a Lei de creación esixa outra maioría.</p>
<p>2. No caso de empate, decidirá o voto de calidade do presidente.</p>
<p>3. Dado o carácter do Consello non se admiten votos delegados.</p>
<p>Artigo 31º.-Votos particulares.</p>
<p>1. Calquera conselleiro poderá presentar voto particular contra o acordo da maioría ou anuncialo, sempre que for antes de remata-la sesión, remitíndoo por escrito dentro dun prazo non superior a dez días á Presidencia do Consello. Excepcionalmente, cando a complexidade do asunto tratado o requira, a Presidencia poderá conceder unha prórroga temporal.</p>
<p>2. Os conselleiros que votaren en contra poderán adherirse ó voto particular ou redacta-lo seu propio sempre que reservasen para si este dereito antes de concluí-la sesión.</p>
<p>Artigo 32º.-Acta da sesión.</p>
<p>O secretario redactará acta da sesión na que se consignarán, sucintamente, as deliberacións que precederon á decisión definitiva e os acordos adoptados.</p>
<p>Artigo 33º.-Funcionamento das seccións e arquivos.</p>
<p>1. A calidade de membro das seccións e dos arquivos durará catro anos, finalizados os cales poderán ser reelixidos.</p>
<p>As seccións poderán propoñer á Comisión Executiva candidatos para a incorporación a estas.</p>
<p>2. As seccións e os arquivos reuniranse polo menos unha vez cada trimestre, logo da convocatoria respectivamente do seu coordinador e director, redactando acta de cada sesión quen actúe como secretario, que será depositada no Consello da Cultura Galega. Se, transcorridos tres meses, algunha das seccións non celebrase a xuntanza regulamentaria, a Presidencia deberá facer a convocatoria correspondente.</p>
<p>3. As seccións e os arquivos elaborarán a súa programación e propostas de gasto que terán que ser presentadas, acompañadas da acta da reunión correspondente, para a súa aprobación pola Presidencia.</p>
<p>4. As posibles ampliacións ou modificacións de gasto dos proxectos aprobados anteriormente serán presentados á Presidencia para a súa aprobación pola Comisión Executiva.</p>
<p>5. Os coordinadores de sección e directores de arquivos facilitaranlle á Xerencia toda a información que esta precise para unha mellor coordinación do traballo colectivo do Consello.</p>
<p>Os membros das seccións e arquivos percibirán as compensacións previstas no artigo 16º deste regulamento.</p>
<p>Artigo 34º.-Coordinadores dos congresos.</p>
<p>1. O nomeamento de coordinadores de congresos e comisarios de exposicións ou responsables doutras actividades será proposto polas seccións á Comisión Executiva para a súa aprobación. Na proposta estipularanse as indemnizacións que percibirán aqueles en concepto de coordinación ou comisariado.</p>
<p>2. Os coordinadores de congresos e os comisarios de exposicións así como os responsables doutras actividades, de acordo co coordinador da sección ou director de arquivo, deberán presentarlle á Xerencia un proxecto pormenorizado de traballo, que recolla o orzamento correspondente, e gastos para a apertura do expediente e para o seguimento administrativo do dito proxecto.</p>
<p>Artigo 35º.-Sesións das seccións e arquivos.</p>
<p>1. As sesións das seccións e arquivos serán convocadas polo conselleiro coordinador ou director destes, a través da Xerencia, con especificación da orde do día correspondente e cunha antelación mínima de 48 horas.</p>
<p>2. A sesión constituirase coa asistencia da metade máis un dos membros, en primeira convocatoria, ou dun tercio dos membros, en segunda convocatoria. A presidencia da sesión corresponderá, en todo caso, ó coordinador ou director, ou persoa en quen delegue.</p>
<p>3. Calquera dos asistentes poderá formular observacións, reparos ou pedir esclarecementos sobre os asuntos que figuren na orde do día, sen outros límites que os que acorde o coordinador ou director, que declarará pechada a discusión cando o entenda procedente.</p>
<p>4. O conselleiro coordinador ou director poderá resolver que se solicite, a través da Presidencia do Consello, o envío de antecedentes ou a emisión de informes orais ou escritos de expertos.</p>
<p>5. Os acordos das seccións e dos arquivos adoptaranse por maioría dos presentes, decidindo en caso de empate o voto do coordinador ou director.</p>
<p>6. As seccións e os arquivos depositarán na Xerencia tanta información como fose precisa para unha adecuada tramitación ou xestión dos asuntos dos que coñeza.</p>
<p>Artigo 36º.-Material.</p>
<p>O material adquirido con fondos do Consello deberá permanecer nas propias intalacións, suxeito ó sistema de inventariado.</p>
<p>Artigo 37º.-Comisión de Publicacións.</p>
<p>1. Como órgano asesor da Comisión Executiva, existirá unha Comisión de Publicacións, que ten como finalidade o asesoramento respecto das edicións propias do Consello da Cultura Galega e a fixación dos termos dos convenios en libros coeditados con outros organismos ou editoriais.</p>
<p>2. A composición da devandita comisión será determinada pola Comisión Executiva, dando conta da mesma ó Pleno.</p>
<p>3. A Comisión Executiva elaborará as normas polas que debe rexerse a Comisión, elevándoas ó Pleno para a súa aprobación.</p>
<p>4. Os membros da Comisión percibirán indemnizacións económicas de acordo co previsto no artigo 16 deste regulamento.</p>
<p>TÍTULO IV</p>
<p>Estructura administrativa</p>
<p>Artigo 38º.-A Xerencia.</p>
<p>1. A Xerencia é o órgano superior da estructura administrativa, encargado do regular desenvolvemento das actividades do Consello baixo a inmediata dirección da Presidencia.</p>
<p>2. O xerente será nomeado polo Pleno do Consello, por proposta da Presidencia.</p>
<p>3. Ó xerente correspóndenlle as funcións de xefe do persoal e do réxime interior de tódolos servicios e dependencias do Consello, sen prexuízo da superior autoridade da Presidencia e das atribucións do Pleno, da Comisión Executiva e dos conselleiros.</p>
<p>4. O xerente despachará co presidente coa periodicidade que este determine e sempre que o requira a boa marcha dos asuntos do Consello.</p>
<p>5. A Presidencia poderá delegarlle as competencias que considere precisas para unha máis áxil e eficaz xestión das tarefas encomendadas. Poderá así mesmo delegarlle a sinatura nos termos previstos no artigo 16 da Lei 30/1992, do 26 de novembro, de réxime xurídico de administracións públicas e do procedemento administrativo común.</p>
<p>Artigo 39º.-Funcións do xerente como xefe de persoal.</p>
<p>Como xefe de persoal, correspóndenlle ó xerente as seguintes atribucións:</p>
<p>a) Actuar de relator diante do Pleno ou da Comisión Executiva nos asuntos que afecten o réxime económico ou de persoal, así como para informar, cando for chamado, doutros asuntos da súa competencia.</p>
<p>b) Instruír e custodia-los expedientes persoais dos traballadores do Consello.</p>
<p>c) Propoñe-la distribución do persoal entre as distintas dependencias e servicios.</p>
<p>d) Velar polo cumprimento da normativa laboral en materia de seguranza e hixiene no traballo.</p>
<p>e) Formula-las propostas do cadro de persoal orgánico do Consello.</p>
<p>f) Velar pola disciplina do persoal e propoñer, se for o caso, ó presidente do Consello, a instrucción dos expedientes disciplinarios.</p>
<p>g) Propoñer ós órganos competentes medidas de formación, estímulo e motivación do persoal do Consello.</p>
<p>Artigo 40º.-Funcións do xerente como xefe de réxime interior.</p>
<p>Como xefe de réxime interior son atribucións do xerente:</p>
<p>a) A xestión administrativa do Consello da Cultura Galega.</p>
<p>b) A sinatura da correspondencia e documentos cando non for atribución do presidente ou o secretario.</p>
<p>c) A vixilancia do Rexistro de Entrada e Saída dos documentos e a distribución dos expedientes entre os distintos servicios, por si ou por medio da Secretaría Administrativa baixo a súa dependencia.</p>
<p>d) A preparación do anteproxecto de orzamentos do Consello, sen prexuízo das atribucións da Presidencia, da Comisión Executiva e do Pleno.</p>
<p>e) A formulación das modificacións ou transvasamentos de crédito entre as distintas partidas orzamentarias aprobadas polos órganos competentes.</p>
<p>f) A xestión do orzamento do Consello elevando á Presidencia as correspondentes propostas de autorización e disposición de gastos, recoñecemento de obligacións e ordes de pagamento.</p>
<p>g) A liquidación do orzamento.</p>
<p>h) A proposta á Comisión Executiva do sistema de indemnizacións que correspondan ós conselleiros e demais participantes nas tarefas do Consello polo desempeño das funcións propias do seu cargo, así como a periódica revisión, de se-lo caso, da súa contía.</p>
<p>i) O coidado das instalacións da sede do Consello, así como do seu mobiliario e materiais.</p>
<p>j) A custodia dos servicios de arquivo, biblioteca e publicacións.</p>
<p>k) A elaboración do anteproxecto de memoria económica.</p>
<p>l) A proposta á Comisión Executiva, a través da Presidencia, das iniciativas e suxestións que entender oportunas para o mellor funcionamento do Consello.</p>
<p>m) A realización do inventario de fin de ano (balance de situación e activos).</p>
<p>n) A execución de calquera outra tarefa que for necesaria para o funcionamento do Consello.</p>
<p>ñ) A preparación da documentación da contratación administrativa ou privada do Consello, que autorizará se for o caso o presidente.</p>
<p>Artigo 41º.-Servicios administrativos da Xerencia.</p>
<p>Baixo a dependencia da Xerencia existirán os seguintes servicios administrativos:</p>
<p>a) Secretaría Administrativa.</p>
<p>b) Área de Persoal.</p>
<p>c) Área de Xestión Técnica.</p>
<p>d) Área de Xestión Económica.</p>
<p>e) Área de Servicios.</p>
<p>Artigo 42º.-Xefe da Secretaría Administrativa.</p>
<p>1. O xefe da Secretaría Administrativa será nomeado libremente pola Presidencia e actuará como secretario desta, do secretario do Consello e máis da Xerencia.</p>
<p>2. Correspóndenlle as seguintes funcións:</p>
<p>a) A dirección e distribución do traballo da Secretaría.</p>
<p>b) A xestión dos asuntos administrativos encomendados pola Presidencia e maila Xerencia.</p>
<p>c) Os traballos de relación cos medios de comunicación derivados das instruccións da Presidencia ou da Xerencia.</p>
<p>d) A xestión da correspondencia da Presidencia e maila Xerencia.</p>
<p>e) A organización material das actividades públicas do Consello.</p>
<p>f) O Rexistro de Entradas e Saídas.</p>
<p>Cantas outras tarefas administrativas que a Presidencia ou a Xerencia lle encomenden.</p>
<p>Artigo 43º.-Xefe da Área de Persoal.</p>
<p>O xefe da Área de Persoal, que será nomeado pola Presidencia do Consello, realizará, baixo as ordes da Xerencia, as seguintes funcións:</p>
<p>a) O coidado do desenvolvemento da actividade do persoal que presta servicio no Consello.</p>
<p>b) A colaboración co xerente na realización das funcións que lle corresponden como xefe de persoal.</p>
<p>c) O control directo da disciplina do persoal do Consello, baixo a dirección da Xerencia.</p>
<p>Artigo 44º.-Xefe da Área de Xestión Técnica.</p>
<p>Ó xefe da Área de Xestión Técnica, que será nomeado pola Presidencia, lle corresponderá a xefatura administrativa dos arquivos e da biblioteca, ás ordes da Xerencia, realizando as seguintes funcións:</p>
<p>a) Custodiar toda a documentación do Consello destinada a arquivo.</p>
<p>b) Formar e ter ó día o catálogo e índice alfabético da biblioteca, por materias e autores, segundo a normativa que rexe para as bibliotecas públicas. Nesta tarefa será auxiliado polos técnicos que en cada momento consten no correspondente cadro de persoal.</p>
<p>c) Asesora-la Xerencia na confección das propostas de adquisicións de libros e publicacións, programas ou necesidades de cada sección, arquivo ou comisión técnica.</p>
<p>d) Dirixi-lo labor de ordenación e clasificación dos arquivos e da biblioteca.</p>
<p>e) Coordina-los traballos técnicos e materiais entre arquivos.</p>
<p>f) Coñecer en cada momento o desenvolvemento do traballo das seccións, arquivos e comisións técnicas.</p>
<p>g) Vixia-lo cumprimento dos traballos dos bolseiros e das asistencias técnicas.</p>
<p>h) Face-las memorias técnicas para a xestión e contratación dos expedientes administrativos.</p>
<p>i) Comprobar que os textos que o Consello remita ó exterior se axusten ós criterios lingüísticos, gráficos ou de estilo segundo as normas do Consello.</p>
<p>j) Velar polo cumprimento da normativa en materia de publicacións.</p>
<p>k) Tramita-las edicións das publicacións do propio Consello, agás os pagamentos, que serán realizados polos servicios económicos, baixo as instruccións da Xerencia.</p>
<p>Artigo 45º.-Servicios da Área de Xestión Técnica.</p>
<p>Baixo a dependencia da Área de Xestión Técnica existirán os seguintes servicios:</p>
<p>-Biblioteca.</p>
<p>-Producción.</p>
<p>-Arquivos.</p>
<p>Artigo 46º.-Xefe da Área de Xestión Económica.</p>
<p>Baixo a dependencia da Xerencia, o xefe da Área de Xestión Económica, que será nomeado pola Presidencia do Consello, realizará as seguintes funcións:</p>
<p>a) Axudar na preparación do proxecto de orzamentos e da memoria económica.</p>
<p>b) Redacta-las propostas de ordes de pagamento.</p>
<p>c) Leva-las contas de gastos.</p>
<p>d) Confecciona-las nóminas de haberes do persoal e as relacións de indemnizacións por razón do servicio dos membros do Consello.</p>
<p>e) Rexistra-las disposicións en materia orzamentaria e de contabilidade para a súa correcta aplicación.</p>
<p>f) Preparar e tramitar, segundo as instruccións da Xerencia, os expedientes de contratación de bens e servicios.</p>
<p>g) Administrar e mante-lo patrimonio mobiliario e inmobiliario.</p>
<p>h) Cantas outras lle asigne a Xerencia.</p>
<p>Artigo 47º.-Área de Servicios.</p>
<p>Á Área de Servicios, dependente da Xerencia, correspóndenlle as seguintes as funcións:</p>
<p>-Portería.</p>
<p>-Mantemento.</p>
<p>-Envíos de correspondencia e paquetería.</p>
<p>-Recepción de chamadas.</p>
<p>-Almacén.</p>
<p>-Conducción de vehículos oficiais.</p>
<p>Artigo 48º.-Unidade de control interno.</p>
<p>1. Adscrita á Xerencia, pero sen dependencia xerárquica desta, existirá unha unidade de control interno, que exercerá as funcións de control dos actos que deren lugar ó recoñecemento de dereitos e obrigacións de contido económico, así como dos ingresos e dos pagamentos que deles deriven, de acordo cos principios da función interventora establecidos no artigo 96.1º do texto refundido da Lei de réxime financeiro e orzamentario de Galicia.</p>
<p>2. O Pleno do Consello por proposta da Presidencia nomeará o xefe da Unidade de Control Interno entre funcionarios que pertenzan a algún dos corpos ou escalas de intervención de calquera das administracións públicas.</p>
<p>3. Os titulares desta unidade terán o nivel orgánico e retributivo que se determine no cadro de persoal orgánico.</p>
<p>TÍTULO V</p>
<p>Persoal</p>
<p>Artigo 49º.-Persoal ó servicio do Consello.</p>
<p>1. O persoal do Consello da Cultura Galega ten a condición de persoal laboral e rexerase polo convenio laboral de oficinas e despachos e pola lexislación laboral vixente. Desempeñará as funcións técnicas, administrativas e auxiliares que lle correspondan de acordo coa súa categoría.</p>
<p>2. O persoal do Consello da Cultura Galega poderá estar integrado por:</p>
<p>a) O persoal laboral propio do Consello da Cultura Galega.</p>
<p>b) O persoal procedente doutras administracións, funcionarios ou laboral, destinado no Consello da Cultura Galega. O persoal procedente doutras administracións terá, en todo caso, unha relación xurídico-laboral co Consello da Cultura Galega, quedando na súa administración de orixe na situación prevista na súa normativa de persoal.</p>
<p>c) O persoal eventual designado pola Presidencia na forma e co carácter previsto no artigo 20º i) deste regulamento.</p>
<p>Artigo 50º.-Cadro orgánico de persoal.</p>
<p>1. O Consello contará cun cadro orgánico de persoal no que se relacionará a totalidade do persoal que presta servicio.</p>
<p>2. Elaborarase unha relación na que se describirán os distintos postos de traballo do persoal laboral propio do Consello, os reservados ó persoal de outras administracións públicas e os do persoal eventual.</p>
<p>3. O cadro orgánico de persoal e a relación de postos de traballo, así como calquera modificación destes, deberán ser aprobados polo Pleno do Consello da Cultura Galega.</p>
<p>Artigo 51º.-Selección de persoal.</p>
<p>1. A selección do persoal laboral propio do Consello da Cultura Galega farase por convocatoria pública de acordo con sistemas baseados nos principios de mérito, capacidade, igualdade e publicidade. Aplicaráselle o convenio laboral de oficinas e despachos ou convenio propio.</p>
<p>2. O persoal eventual realizará as funcións de confianza non reservadas ó resto do persoal. O seu nomeamento e cesamento farase de conformidade co previsto no artigo 20º i) deste regulamento.</p>
<p>Artigo 52º.-Incompatibilidades.</p>
<p>O persoal ó servicio do Consello da Cultura Galega estará afectado polas incompatibilidades establecidas con carácter xeral para o persoal das administracións públicas.</p>
<p>Artigo 53º.-Retribucións.</p>
<p>As retribucións do persoal que preste servicio no Consello serán fixadas polo Pleno, por proposta da Presidencia, tendo en conta as particulares características dos labores da institución e a normativa prevista para o persoal ó servicio da Comunidade Autónoma nas correspondentes leis de orzamentos.</p>
<p>TÍTULO VI</p>
<p>Réxime económico-financeiro</p>
<p>Artigo 54º.-Recursos financeiros.</p>
<p>Os recursos financeiros do Consello da Cultura Galega estarán compostos por:</p>
<p>a) A dotación anual que se estableza nos orzamentos xerais da Comunidade Autónoma.</p>
<p>b) Os rendementos de dereito privado do seu patrimonio.</p>
<p>c) Os rendementos das actividades que desenvolva.</p>
<p>d) As contribucións voluntarias das entidades con dereito a representación.</p>
<p>e) As doazóns, legados, herdos ou calquera achega que reciba a título gratuíto.</p>
<p>Artigo 55º.-Capacidade xurídica.</p>
<p>O Consello da Cultura Galega ten plena capacidade para adquirir, gravar, transmitir e posuír calquera clase de bens ou dereitos. Así mesmo poderá exercer todo tipo de accións e contraer obrigas a través dos seus representantes legais, debidamente apoderados e autorizados polo Pleno.</p>
<p>Artigo 56º.-Orzamento.</p>
<p>O orzamento do Consello da Cultura Galega figurará como unha unidade orgánica dentro dos orzamentos xerais da Comunidade Autónoma.</p>
<p>Artigo 57º.-Anteproxecto de orzamento.</p>
<p>O anteproxecto de orzamento anual do Consello da Cultura Galega, elaborado segundo o establecido no texto refundido da Lei de réxime financeiro e orzamentario, será remitido polo seu presidente á Consellería de Economía e Facenda da Xunta de Galicia para a súa integración nos orzamentos xerais da Comunidade Autónoma nunha sección específica diferenciada.</p>
<p>Artigo 58º.-Autorización e disposición dos gastos.</p>
<p>A autorización e a disposición dos gastos, así como o recoñecemento das obrigas e a ordenación dos pagamentos do Consello correspóndelle ó seu presidente, sen prexuízo das delegacións que para o efecto entenda oportunas.</p>
<p>Artigo 59º.-Tesourería.</p>
<p>As dotacións consignadas na sección orzamentaria específica do Consello da Cultura Galega serán entregadas pola Consellería de Economía e Facenda por petición do organismo e ingresadas na tesourería propia do ente.</p>
<p>A Consellería de Economía e Facenda determinará o procedemento para o seu libramento e para a imputación da execución do Consello da Cultura Galega na contabilidade da Comunidade Autónoma.</p>
<p>Artigo 60º.-Intervención.</p>
<p>1. Tódolos actos, documentos e expedientes do Consello da Cultura Galega dos que se deriven dereitos e obrigas de contido económico serán intervidos e contabilizados nos termos descritos no texto refundido da Lei de réxime financeiro e orzamentario de Galicia.</p>
<p>2. A función interventora será exercida pola Unidade de Control Interno a que se refire o artigo 48º deste regulamento.</p>
<p>Artigo 61º.-Contabilidade.</p>
<p>O Consello da Cultura Galega axustará a súa contabilidade ó réxime de contabilidade pública nos mesmos termos cós descritos no texto refundido da Lei de réxime financeiro e orzamentario de Galicia.</p>
<p>Disposición transitoria</p>
<p>Mentres non sexa creada a Unidade de Control Interno á que fai referencia o artigo 48º do presente regulamento, as funcións de control interno serán exercidas a través da Intervención Xeral da Comunidade Autónoma.</p>
<p>Disposición derrogatoria</p>
<p>Queda derrogado o Decreto 127/1984, do 19 de xullo, de Regulamento da Lei do Consello da Cultura Galega.</p>
<p>Disposición derradeira</p>
<p>Este regulamento entrará en vigor o seguinte día ó da súa publicación no Diario Oficial de Galicia.</p>
<p>Santiago de Compostela, vintenove de setembro de dous mil.</p>
<p>Manuel Fraga Iribarne</p>
<p>Presidente</p>
<p>Jesús Pérez Varela</p>
<p>Conselleiro de Cultura, Comunicación Social e Turismo</p>

