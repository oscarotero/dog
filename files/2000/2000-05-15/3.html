---
date: '2000-05-15'
id: A092
page: 7
number: 92
agency: CONSELLERÍA DA PRESIDENCIA E ADMINISTRACIÓN PÚBLICA
section: III. OUTRAS DISPOSICIÓNS
title: >-
  Orde do 26 de abril de 2000 pola que se clasifica como de interese industrial
  a Fundación para la promoción de la Innovación, Investigación y Desarrollo
  Tecnológico en la Industria de Automoción de Galicia.
range: Orde
url: 'https://www.xunta.gal/dog/Publicados/2000/20000515/AnuncioA092_gl.html'
---
<p>Visto o expediente de clasificación da Fundación para la Promoción de la Innovación, Investigación y Desarrollo Tecnológico en la Industria de Automoción de Galicia, con domicilio en Vigo, rúa Avda. de Citröen s/n, edificio Zona Franca 1º (Pontevedra).</p>
<p>Supostos de feito.</p>
<p>1. Luis Eulogio Moreno Diéguez, na súa calidade de representante da fundación, en escrito do 5 de abril de 2000, formulou solicitude de clasificación para efectos da súa inscrición no Rexistro de Fundacións de Interese Galego.</p>
<p>2. A fundación foi constituída en escritura pública outorgada en Vigo o 7 de marzo de 2000, ante o notario Álvaro Moure Goyanes, baixo o número 522 de protocolo por Luis Eulogio Moreno Diéguez que intervén ademais de por si, como xerente, en nome e representación da Agrupación Ceaga, Cluster de Empresas de Automoción de Galicia.</p>
<p>3. Segundo consta no artigo 3 dos seus estatutos o obxecto da fundación é contribuír ó fortalecemento, crecemento e mellora da competitividade da industria da automoción de Galicia mediante a promoción e prestación de sevicios de formación, información e asesoramento especialmente orientados á innovación, investigación e desenvolvemento tecnolóxico.</p>
<p>O obxecto da fundación realizarase principalmente mediante a construcción, posta en marcha e xestión dun centro tecnolóxico para a industria da automoción de Galicia.</p>
<p>4. O padroado da fundación estará constituído por Javier Riera Nieves como presidente, o conselleiro de Industria e Comercio como vicepresidente e Luis Eulogio Moreno Diéguez como secretario.</p>
<p>5. A comisión integrada polos secretarios xerais de tódalas consellerías elevoulle ó conselleiro da Presidencia e Administración Pública proposta de clasificación como de interese industrial da Fundación para la Promoción de la Innovación, Investigación y Desarrollo Tecnológico en la Industria de Automoción de Galicia, dado o seu obxecto e finalidade, polo que, cumpríndose os requisitos esixidos na Lei 7/1983, do 22 de xuño, e na Lei 11/1991, do 8 de novembro, de reforma da lei anterior, de réxime das fundacións de interese galego, e segundo establece o artigo 32.1º e 2º do Decreto 248/1992, do 18 de xuño, polo que se aproba o Regulamento de organización e funcionamento do protectorado das fundacións de interese galego, procede a súa clasificación como de interese industrial e a súa adscrición á Consellería de Industria e Comercio.</p>
<p>Fundamentos de dereito.</p>
<p>1. O artigo 34 da Constitución española recoñece o dereito de fundación para fins de interese xeral de acordo coa lei, e o artigo 27.26º do Estatuto de autonomía para Galicia outórgalle competencia exclusiva sobre o réxime das fundacións de interese galego.</p>
<p>2. De acordo co disposto no artigo 32.2º c) do Decreto 248/1992, do 18 de xuño, polo que se aproba o Regulamento de organización e funcionamento do protectorado das fundacións de interese galego, correspóndelle a esta consellería a clasificación da fundación e a adscrición á consellería correspondente, que exercerá plenamente o protectorado sobre ela.</p>
<p>3. Á vista do que antecede, pódense considerar cumpridas as finalidades tanto legais como regulamentarias establecidas para o caso, de acordo coa proposta realizada pola Comisión de Secretarios Xerais na súa reunión do día 25 de abril de 2000.</p>
<p>Vista a Constitución española de 1978, o Estatuto de autonomía de Galicia (Lei orgánica 1/1981, do 6 de abril); a Lei 7/1983, do 22 de xuño, e a Lei 11/1991, do 8 de novembro, de reforma da anterior, de réxime das fundacións de interese galego, así como as demais normas de desenvolvemento e de xeral aplicación.</p>
<p>Na súa virtude,</p>
<p>DISPOÑO:</p>
<p>Clasificar como de interese industrial a Fundación para la Promoción de la Innovación, Investigación y Desarrollo Tecnológico en la Industria de Automoción de Galicia e adscribila á Consellería de Industria e Comercio, que exercerá plenamente o protectorado sobre ela.</p>
<p>Santiago de Compostela, 26 de abril de 2000.</p>
<p>Jaime Pita Varela</p>
<p>Conselleiro da Presidencia e Administración Pública</p>

