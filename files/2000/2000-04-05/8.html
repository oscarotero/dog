---
date: '2000-04-05'
id: '7912'
page: 4
number: 67
agency: 'CONSELLERÍA DE AGRICULTURA, GANDERÍA E POLÍTICA AGROALIMENTARIA'
section: III. OUTRAS DISPOSICIÓNS
title: >-
  Orde do 15 de marzo de 2000 pola que se regula a concesión de axudas
  económicas en materia de mellora do medio rural.
range: Orde
url: 'https://www.xunta.gal/dog/Publicados/2000/20000405/Anuncio7912_gl.html'
---
<p>O desenvolvemento rural moderno esixe accións dirixidas a unha transformación integral co obxectivo fundamental de eleva-las condicións de vida da poboación rural mediante unha mellor dotación de servicios ou equipamentos que, actuando sobre os núcleos urbanos, parroquias e lugares, reduza desigualdades, acompañe as políticas de mercado e mellore o benestar social da poboación rural de cada zona. Por todo iso,</p>
<p>DISPOÑO:</p>
<p>Artigo 1º</p>
<p>Convocar axudas económicas e técnicas para obras que se executen coa finalidade de mellora-lo hábitat rural.</p>
<p>Artigo 2º</p>
<p>Os beneficiarios destas axudas serán os concellos e entidades locais menores no ámbito territorial da Comunidade Autónoma de Galicia.</p>
<p>Artigo 3º</p>
<p>As accións que intenten beneficiarse das axudas previstas nesta orde deberán contribuír ó equipamento de servicios, á conservación dos núcleos rurais e o seu contorno ou á modernización de infraestructuras do medio rural.</p>
<p>Artigo 4º</p>
<p>As axudas previstas na presente orde serán incompatibles con calquera establecida por outras administracións públicas para o mesmo fin, agás no caso de accións que pola súa singularidade, en canto ó seu alcance e as súas repercusións, así o requiran.</p>
<p>Artigo 5º</p>
<p>As axudas concederanse por un máximo do 65% do orzamento admitido, por parte da consellería, para a realización das accións e cun límite xeral de dez millóns de pesetas (10.000.000 de ptas.). Non obstante, naquelas accións ás que poida atribuírse unha importancia excepcional para o medio rural, xustificada na proposta e cunha elevada repercusión económica, social ou territorial, poderanse supera-los ditos límites.</p>
<p>Artigo 6º</p>
<p>Os límites subvencionables, en función das características das obras, serán:</p>
<p>-Ata un 65%, do orzamento admitido, para as obras novas con carácter demostrativo ou con connotacións innovadoras e que comporten un alto grao de utilización e repercusión na poboación rural.</p>
<p>-Ata un 50%, do orzamento admitido, para as obras novas de infraestructura, dotacións e equipamento.</p>
<p>-Ata un 40%, do orzamento admitido, para a mellora de obras existentes e outras non incluídas nos puntos anteriores.</p>
<p>Artigo 7º</p>
<p>En ningún caso a acumulación de axudas para a realización da acción poderá excede-lo orzamento admitido pola consellería.</p>
<p>Artigo 8º</p>
<p>As solicitudes, conforme o modelo anexo á presente orde, presentaranse nas delegacións provinciais da consellería ou por calquera dos procedementos sinalados no artigo 38.4º da Lei de réxime xurídico das administracións públicas e do procedemento administrativo común, debendo ir acompañadas para a súa tramitación de:</p>
<p>1. Proxecto técnico da acción que se vai realizar, redactado por técnico competente e contendo: memoria descritiva, anexos, orzamento detallado e planos.</p>
<p>2. Escrito de designación dun técnico competente como director das obras.</p>
<p>3. Declaración do conxunto de tódalas solicitudes de axuda, efectuadas ou concedidas, para o mesmo proxecto e as distintas administracións públicas.</p>
<p>4. Esixirase, ademais, a certificación do acordo ou a documentación acreditativa correspondente na que consten as seguintes circunstancias:</p>
<p>a) Decisión de realiza-la mellora.</p>
<p>b) Solicitar da Consellería de Agricultura, Gandería e Política Agroalimentaria os auxilios obxecto da presente orde.</p>
<p>c) Contribuír financeiramente coa cantidade non cuberta pola subvención.</p>
<p>d) A autorización ó alcalde ou presidente, segundo proceda, para solicita-la axuda e, se é o caso, acepta-la resolución e percibi-la subvención correspondente.</p>
<p>e) A dispoñibilidade dos terreos e permisos que poidan derivarse da realización da acción.</p>
<p>f) Compromiso de manter e conserva-las obras trala súa recepción.</p>
<p>Artigo 9º</p>
<p>O prazo de presentación de solicitudes será de trinta días naturais contados a partir do día seguinte ó da publicación da presente orde no Diario Oficial de Galicia.</p>
<p>Artigo 10º</p>
<p>A concesión das subvencións, mediante resolución do conselleiro de Agricultura, Gandería e Política Agroalimentaria, comunicarase a tódalas entidades beneficiarias. A aceptación da subvención deberá efectuarse por escrito e no prazo de dez días contados a partir da recepción da resolución. Contra a resolución, que pon fin á vía administrativa, caberá interpoñer recurso contencioso-administrativo no prazo de dous meses, de conformidade co establecido na Lei 29/1998, do 13 de xullo, reguladora da xurisdicción contencioso-administrativa.</p>
<p>Transcorridos catro meses, contados desde a publicación desta orde no Diario Oficial de Galicia, sen que recaese resolución expresa, as solicitudes entenderanse desestimadas por silencio administrativo.</p>
<p>Artigo 11º</p>
<p>Toda alteración das condicións tidas en conta para a concesión da subvención, e en todo caso a obtención concorrente de subvencións ou axudas outorgadas por outras administracións ou entes públicos ou privados, nacionais ou internacionais poderá dar lugar á modificación da resolución de concesión.</p>
<p>Artigo 12º</p>
<p>Os beneficiarios deberán facilitar toda a información que lles sexa requirida pola Intervención Xeral da Comunidade Autónoma, o Tribunal de Contas e o Consello de Contas, no exercicio das súas funcións de fiscalización e control do destino de axudas.</p>
<p>Artigo 13º</p>
<p>O prazo de execución das accións subvencionadas finalizará o 31 de outubro de 2000.</p>
<p>Artigo 14º</p>
<p>A certificación final das obras realizadas será efectuada polo técnico municipal ou o designado para o efecto pola entidade local menor, segundo corresponda.</p>
<p>A recepción das obras, previa ó pagamento da subvención, comunicarase á consellería e deberá contar, en todo caso, coa participación e aprobación dun técnico dela designado para o efecto.</p>
<p>Tanto a certificación final como a acta de recepción deberán estar en poder da consellería antes do 15 de novembro de 2000, debendo vir acompañadas dunha declaración, á data da certificación final, do conxunto de axudas solicitadas, tanto as aprobadas ou concedidas como as pendentes de resolución, todo isto como requisito ineludible para a aprobación do pagamento da liquidación correspondente.</p>
<p>Artigo 15º</p>
<p>A Consellería de Agricultura, Gandería e Política Agroalimentaria, cando se lle solicite, poderá colaborar tecnicamente e de forma gratuíta na redacción de proxectos, estudio de orzamentos e programación dos investimentos correspondentes ás solicitudes de axuda.</p>
<p>Artigo 16º</p>
<p>Para a valoración obxectiva das accións e a concesión das axudas, teranse en conta os seguintes criterios:</p>
<p>1. Características rurais do núcleo ó que afecta.</p>
<p>2. Limitacións económicas do solicitante para a execución.</p>
<p>3. Repercusión sobre a poboación da contorna e a mellora da súa calidade de vida.</p>
<p>4. O carácter demostrativo e innovador da proposta.</p>
<p>5. Número de beneficiarios afectados coa acción.</p>
<p>Artigo 17º</p>
<p>A concesión destas axudas realizarase con cargo á aplicación orzamentaria 09.02.422D.760.0, denominada Plan de Mellora Rural, e por unha contía máxima de cincocentos millóns de pesetas (500.000.000 de ptas.).</p>
<p>Disposición derradeira</p>
<p>Autorízase o director xeral de Desenvolvemento Rural para dictar, no ámbito da súa competencia, as normas necesarias para o desenvolvemento da presente orde, que entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 15 de marzo de 2000.</p>
<p>Cástor Gago Álvarez</p>
<p>Conselleiro de Agricultura, Gandería e Política</p>
<p>Agroalimentaria</p>

