---
date: '2000-12-15'
id: 155D6
page: 16
number: 242
agency: 'CONSELLERÍA DE AGRICULTURA, GANDERÍA E POLÍTICA AGROALIMENTARIA'
section: III. OUTRAS DISPOSICIÓNS
title: >-
  Orde do 14 de decembro de 2000 de protección das razas bovinas autóctonas en
  perigo de extinción.
range: Orde
url: 'https://www.xunta.gal/dog/Publicados/2000/20001215/Anuncio155D6_gl.html'
---
<p>As razas vacúas autóctonas de Galicia constitúen un valioso caudal xenético que debemos conservar</p>
<p>xa que actualmente están en perigo de extinción. Estas razas coñécense no seu conxunto como a agrupación das morenas galegas. Compoñen este grupo as seguintes razas: cachena, caldelá, frieiresa, limiá e vianesa.</p>
<p>O hábitat natural destas razas son as áreas montañosas de Galicia, moi despoboadas e deprimidas, onde as explotacións agrogandeiras de carácter familiar, con reducido número de animais, conservan cada vez menos exemplares destas razas, xa sexa por nostalxia, afecto, tradición, pola súa adaptación a condicións ambientais extremas, ou tamén pola súa aptitude dinamóxena que resulta indispensable nun medio agroxénico tan complexo.</p>
<p>Organizacións internacionais como FAO/UNEP e a ONU, así como a UE, nos seus programas operativos e de cooperación internacional, instan os gobernos a promoveren a protección, avaliación e conservación das razas de animais domésticos en perigo de extinción por se tratar de recursos zooxenéticos de inestimable valor.</p>
<p>A nova PAC prevé as medidas de desenvolvemento dunha agricultura menos intensiva, o emprego de prácticas de producción que diminúan os efectos contaminantes, a conservación de terras agrícolas abandonadas e a xestión con vistas ó acceso do público e ó esparexemento como instrumentos da política ambiental.</p>
<p>Dentro dos plans de mellora gandeira de Galicia establécense as liñas xerais para preservar, conservar e fomenta-los recursos xenéticos autóctonos galegos, entre eles as razas bovinas do grupo das morenas galegas, sendo preciso incentiva-los gandeiros posuidores deste gando para que colaboren nos respectivos programas de conservación.</p>
<p>No mesmo sentido de apoio, no Regulamento (CE) 1750/1999, polo que se establecen disposicións de aplicación do Reglamento (CE) 1257/1999, dispóñense una serie de axudas horizontais para a cría de animais de razas locais autóctonas da zona e en perigo de extinción.</p>
<p>Por todo isto, de acordo co disposto no artigo 30.1.3 do Estatuto de autonomía de Galicia, e en uso das facultades que me confire a Lei 1/1983, reguladora da Xunta e do seu presidente,</p>
<p>DISPOÑO:</p>
<p>Artigo 1º</p>
<p>O obxectivo desta orde é regula-lo desenvolvemento do programa de conservación e recuperación para as cinco razas de gando vacún autóctono galego en perigo de extinción (cachena, caldelá, frieiresa, limiá e vianesa), xa iniciado en anos anteriores, rexistrando en tódalas explotacións con exemplares destas razas, e sempre e cando os seus propietarios o soliciten, os animais puros destas razas nados e recriados segundo as instruccións técnicas do Plan Integral de Mellora Xenética da Consellería de Agricultura, Gandería e Política Agroalimentaria, de cara</p>
<p>a consegui-lo fomento, a recuperación e a fixación destas razas.</p>
<p>O funcionamento técnico-administrativo dos ditos rexistros estará ó cargo da Dirección Xeral de Producción Agropecuaria, a través do Centro de Recursos Zooxenéticos de Galicia no Pazo de Fontefiz (Ourense).</p>
<p>Artigo 2º</p>
<p>Consideraranse propietarios colaboradores aqueles que teñan animais nalgún dos rexistros das razas anteriormente sinaladas e que se comprometa a colaborar coa Consellería de Agricultura, Gandería e Política Agroalimentaria durante os próximos cinco anos, reproducindo os seus actuais exemplares e poñendo as crías ó dispor da consellería que, despois da compensación económica correspondente, poderá dispoñer delas para a conservación destas razas.</p>
<p>Artigo 3º</p>
<p>Concederáselle-lo título de familia colaboradora a aquelas que teñan animais bovinos autóctonos das razas anteriormente sinaladas en calidade de cedidas pola Consellería de Agricultura, Gandería e Política Agroalimentaria.</p>
<p>Artigo 4º</p>
<p>A familia colaboradora deste programa comprométese a cumprir, ademais das estipulacións específicas do convenio de cesión do gando, aquelas establecidas na presente orde para o propietario rexistrado-colaborador (artigo 5; artigo 6; artigo 7).</p>
<p>Artigo 5º</p>
<p>O propietario colaborador deste programa comprométese a non vende-los animais sen o coñecemento da Consellería de Agricultura, Gandería e Política Agroalimentaria, á cal se lle debe reserva-lo primeiro dereito de merca, debendo comunicarlle a esta a intención de venda cunha antelación mínima de 15 días, así como a cubrilos ou inseminalos co semental ou doses seminais indicadas polos técnicos da Consellería de Agricultura, Gandería e Política Agroalimentaria. Así mesmo, comunicarán os partos, mortes, abortos e outras incidencias ós técnicos veterinarios do Centro de Recursos Zooxenéticos de Galicia no Pazo de Fontefiz (Ourense), encargados da realización práctica do programa.</p>
<p>Artigo 6º</p>
<p>Co obxecto de compensa-los gandeiros con animais destas razas establécense as seguintes axudas:</p>
<p>1. Por propietario rexistrado-colaborador ou familia colaboradora: 10.000 pesetas por ano.</p>
<p>2. Por cada animal nado, macho ou femia, de raza pura obtido segundo o programa, cando cumpra un mes de idade: 25.000 pesetas.</p>
<p>3. Axuda á recría: por cada femia obtida, cando cumpra un ano de idade: 50.000 pesetas comprometéndose a mante-la femia, como mínimo, ata os 24 meses de idade.</p>
<p>As cubricións, inseminacións, altas, baixas e demais incidencias do gando que figuren no programa terán que ser verificadas no impreso correspondente polos veterinarios colaboradores da consellería.</p>
<p>Artigo 7º</p>
<p>As solicitudes presentaranse nas respectivas delegacións provinciais da Consellería de Agricultura, Gandería e Política Agroalimentaria, ou na forma prevista no artigo 38.4º da Lei de réxime xurídico das administracións públicas e do procedemento administrativo común.</p>
<p>O prazo de presentación de solicitudes será de 15 días naturais a partir da data de publicación desta orde.</p>
<p>Se a solicitude non reúne os requisitos sinalados nesta orde, o interesado será requirido para que, no prazo de 10 días, emende a falta ou presente os documentos preceptivos con indicación de que, se así non o fixese, considerarase que desistiu da súa petición, logo de resolución que deberá ser dictada nos termos previstos no artigo 42 da Lei 30/1992, do 26 de novembro, de réxime xurídico das administracións públicas e do procedemento administrativo común, segundo a redacción dada pola Lei 4/1999.</p>
<p>O organo competente para resolver é o conselleiro de Agricultura, Gandería e Política Agroalimentaria, por proposta do director xeral de Producción Agropecuaria.</p>
<p>O prazo para resolver será de tres meses contados a partir do día seguinte ó da finalización do prazo de presentación de solicitudes.</p>
<p>A dita resolución porá fin á vía administrativa, podendo interpoñer contra ela potestativamente recurso de reposición no prazo dun mes, contado a partir do día seguinte ó da súa notificación, de conformidade co establecido na Lei 30/1992, do 26 de novembro, de réxime xurídico das administracións públicas e do procedemento administrativo común, segundo a redacción dada pola Lei 4/1999, do 13 de xaneiro, ou poderase interpoñer directamente recurso contencioso-administrativo ante o Tribunal Superior de Xustiza de Galicia no prazo de dous meses desde o día seguinte ó da data da súa notificación.</p>
<p>Artigo 8º</p>
<p>A documentación que terá que presentarse no momento de face-la solicitude é a seguinte:</p>
<p>a) Impreso de solicitude (anexo I).</p>
<p>b) Fotocopia do DNI/NIF.</p>
<p>c) Certificado da entidade financeira, coa especificación do código conta cliente, aberta a nome do solicitante, para o ingreso da axuda, no suposto de que non sexa a mesma que xa conta no expediente.</p>
<p>d) Fotocopia compulsada da folla de saneamento en vigor.</p>
<p>e) Acreditación de non ter pendentes pagamentos coa Administración tributaria ou da Seguridade Social nin coa Administración pública da Comunidade Autónoma.</p>
<p>f) Declaración do conxunto de tódalas solicitudes de axuda efectuadas ou concedidas, para a mesma finalidade, das distintas administracións públicas competentes.</p>
<p>g) Certificación emitida polos veterinarios responsables do programa do grao de cumprimento técnico do programa.</p>
<p>h) Certificados de nacemento dos animais correspondentes, e fotocopia das fichas de rexistro dos animais adultos que se deran de alta na explotación desde a última campaña. No caso de ser unha explotación que solicite por primeira vez deberá presenta-la fotocopia das fichas de rexistro de tódolos animais adultos da explotación.</p>
<p>Artigo 9º</p>
<p>O beneficiario destas axudas terá obriga de facilitar toda a información que lle sexa requirida pola Intervención Xeral da Comunidade Autónoma, o Tribunal de Contas e o Consello de Contas, no exercicio das súas funcións de fiscalización e control do destino das axudas.</p>
<p>Todo beneficiario estará obrigado así mesmo ó reintegro, total ou parcial, da subvención ou axuda pública percibida no suposto de incumprimento das condicións establecidas para a súa concesión.</p>
<p>Toda alteración das condicións tidas en conta para a concesión da subvención, e en todo caso a obtención concorrente de subvencións ou axudas outorgadas por outras administracións ou entes públicos ou privados, nacionais ou internacionais, poderá dar lugar á modificación da resolución de concesión.</p>
<p>Artigo 10º</p>
<p>A axuda que establece a presente orde financiarase con cargo á aplicación orzamentaria 09.03.712-A.773.0 dotada para esta actuación con 20.366.667 pesetas, dos orzamentos xerais da Comunidade Autónoma de Galicia para o ano 2000.</p>
<p>Disposicións derradeiras</p>
<p>Primeira.-Facúltase o director xeral de Producción Agropecuaria para establece-la normativa adicional necesaria para o adecuado cumprimento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 14 de decembro de 2000.</p>
<p>Cástor Gago Álvarez</p>
<p>Conselleiro de Agricultura, Gandería</p>
<p>e Política Agroalimentaria</p>

