---
date: '2000-07-06'
id: D7F6
page: 10
number: 131
agency: 'CONSELLERÍA DE AGRICULTURA, GANDERÍA E POLÍTICA AGROALIMENTARIA'
section: III. OUTRAS DISPOSICIÓNS
title: >-
  Orde do 26 de xuño de 2000 pola que se establecen medidas de apoio a
  agrupacións e entidades para a mellora da eficacia dos sistemas productivos
  agrarios.
range: Orde
url: 'https://www.xunta.gal/dog/Publicados/2000/20000706/AnuncioD7F6_gl.html'
---
<p>As produccións agrícolas e gandeiras enfróntanse a unha crecente competitividade, sendo claves a calidade e a diminución de custos, o que obriga ás explotacións agropecuarias a incorporar novas técnicas de producción e organización e implica un incremento da demanda de servicios especializados.</p>
<p>A falla de programas e servicios axeitados é máis notoria nas pequenas explotacións, polo que as agrupacións de agricultores e gandeiros son a vía axeitada para a realización de actividades que garantan a viabilidade das explotacións e a competencia dos seus productos no mercado.</p>
<p>Así mesmo, débense ter en conta as entidades e asociacións que desexen incrementa-la formación dos seus compoñentes para a súa intervención na incorporación de novos coñecementos e tecnoloxías, que contribúan á mellora dos procesos productivos agropecuarios.</p>
<p>De acordo co anterior, a realización dos programas de xestión, selección e reproducción animal e vexetal, formación de técnicos e de agricultores, manexo da explotación, etc., son algunhas das actividades que permiten acada-la mellora dos sistemas productivos cunha clara repercusión na economía da explotación e que se realizan a través de agrupacións.</p>
<p>En consecuencia, de acordo co disposto no artigo 30.1º.3 do Estatuto de autonomía de Galicia e en uso das competencias que me confire a Lei 1/1983, reguladora da Xunta e do seu presidente,</p>
<p>DISPOÑO:</p>
<p>Artigo 1º.-Obxecto e finalidade.</p>
<p>O obxeto desta orde é regula-la concesión de axudas a agrupacións de agricultores ou gandeiros, a entidades relacionadas coa agricultura formalmente constituídas, así como a outras entidades, tales como as locais e aquelas sen ánimo de lucro, que desexen realizar actividades encamiñadas á mellora da eficacia dos seus sistemas productivos e das calidades nas súas produccións, ou apoien a realización deste tipo de programas, que presenten un programa de actuación de acordo co contido desta orde.</p>
<p>Artigo 2º.-Tipos e contía das axudas.</p>
<p>1. Os solicitantes poderán optar a axudas para as seguintes actividades:</p>
<p>1.1. Contratación do persoal técnico ou da prestación do servicio mediante contratos homologados para a realización, con carácter exclusivo, de programas de xestión, manexo de explotacións, reproducción e selección, sanidade animal e vexetal e, en xeral, aquelas actividades nas que o resultado sexa o desenvolvemento da explotación.</p>
<p>A contía da subvención, que poderá chegar ó 70% do custo do contrato, modularase en función da importancia do programa que se vai desenvolver.</p>
<p>A dita contía será, como máximo, do 60% do custo do contrato cando o persoal técnico xa fora obxecto de subvención durante un período de tempo igual ou superior a tres anos.</p>
<p>Non obstante o disposto no parágrafo primeiro, non se requirirá a exclusividade nos supostos da prestación daqueles servicios demandados puntualmente polas ganderías e que unha agrupación non poida manter a tempo completo ó longo dun ano.</p>
<p>Para os programas dos niveis I e II, recollidos no artigo 3º desta orde, no caso de que a totalidade das subvencións solicitadas superasen a dotación orzamentaria, aplicaríaselle a cada entidade un coeficiente reductor en función do grao de execución do programa no ano anterior.</p>
<p>Así mesmo, as contías das axudas para os programas de ámbolos dous niveis serán proporcionais ós seguintes parámetros:</p>
<p>a) Número de explotacións e vacas incluídas nos programas.</p>
<p>b) Porcentaxe de explotacións leiteiras incluídas no control leiteiro. Non obstante, non se subvencionará ningún programa que non acade, polo menos, o 25%, salvo que a orientación productiva da agrupación sexa a de carne.</p>
<p>1.2. Adquisición dos bens e servicios necesarios para a correcta execución do programa presentado pola agrupación, asociación ou institución.</p>
<p>A súa contía será, como máximo, do 35% do investimento, anque poderá chegar ó 50% cando as características do programa, tales como innovación, repercusión e risco asumido pola agrupación, así o aconsellen.</p>
<p>Esta porcentaxe de axuda poderá chegar ata o 75%, cando os investimentos supoñan un aumento de custos derivado da protección e mellora do ambiente, da protección e mellora das condicións de hixiene das explotacións gandeiras ou da promoción do benestar animal.</p>
<p>2. Tamén poderán subvencionarse:</p>
<p>2.1. Ata o 100% do seu custo, a realización de congresos, estudios, cursos ou conferencias destinados á formación do persoal técnico dos programas, ou á divulgación de novas tecnoloxías, actuacións, situacións ou programas, entre técnicos ou gandeiros, sempre que se consideren de interese para o programa que se vaia executar ou para a gandería en xeral.</p>
<p>2.2. Ata o 100% dos gastos das asociacións de ámbito galego, segundo o seu grao de representatividade e programa de actividades, durante o primeiro ano da súa creación, ou da ampliación substancial das tarefas no caso das organizacións preexistentes. Neste último caso, as axudas limitaranse ós gastos orixinados polas novas tarefas.</p>
<p>Esta porcentaxe do 100%, que diminuirá anualmente en 20 puntos, concederase durante un período máximo de 5 anos.</p>
<p>2.3. Poxa de gando selecto e concursos de gando, en contía acorde co seu impacto na mellora gandeira, dentro das dispoñibilidades orzamentarias, para a organización e participación nos mesmos, non superando, en ningún caso, os custos totais por concurso e/ou poxa.</p>
<p>A Dirección Xeral de Producción Agropecuaria ou o Ilgga poderán establece-los índices e baremos que crean oportunos para a mellor instrumentación do disposto neste artigo.</p>
<p>Artigo 3º.-Programas de planificación sanitario-productiva.</p>
<p>1. En gando vacún:</p>
<p>Establécense subvencións para a realización de programas especiais encamiñados á planificación sanitario-productiva do rabaño. Os programas poderanse desenvolver en varios niveis de execución, sendo necesario que cada entidade presente unha única solicitude, especificando os distintos niveis de actuacións que pretende desenvolver e achegando a totalidade de datos requiridos que lle permitan á Administración barema-las axudas.</p>
<p>A solicitude limitarase a explotacións cun censo mínimo de 11 vacas, e 7 no caso de explotacións cunha orientación dirixida á producción de carne. No caso de explotacións de orientación productiva leiteira, a solicitude limitarase ás que dispoñan de tanque de refrixeración do leite e que estean realizando, polo menos, unha revisión anual da instalación de muxidura.</p>
<p>Asesoramento na planificación sanitario-productiva da explotación.</p>
<p>* Nivel I.</p>
<p>Os programas específicos de mellora poden abarca-los seguintes aspectos:</p>
<p>a) Control da reproducción.</p>
<p>b) Control da mamite.</p>
<p>c) Control de parasitos.</p>
<p>* Nivel II.</p>
<p>Sobre explotacións incluídas no nivel de actuación I, apoiaranse programas que abrangan os seguintes aspectos:</p>
<p>a) Programas de alimentación.</p>
<p>b) Programas de podoloxía.</p>
<p>c) Apareamentos dirixidos.</p>
<p>d) Asesoramento sobre instalacións/manexo da explotación.</p>
<p>Coa finalidade de levar a cabo os diferentes programas, as agrupacións de gandeiros poderán contar co apoio de laboratorios autorizados ou dependentes da consellería para a realización de análises de alimentos, análises microbiolóxicas de leite e parasitolóxicas.</p>
<p>Así mesmo, poderán subvencionarse outros programas complementarios que propoñan as agrupacións, sempre que estean dirixidos ou realizados polos técnicos que presten os seus servicios, en exclusividade, ós mesmos, de acordo ó disposto no artigo 2.1.1. da presente orde e que aprobe a Dirección Xeral de Producción Agropecuaria ou o Instituto Lacteo e Gandeiro de Galicia (Ilgga), segundo o caso.</p>
<p>2. Noutras especies:</p>
<p>Establécense subvencións para o desenvolvemento de programas en Agrupacións de Defensa Sanitaria, adaptadas a cada producción gandeira e aprobados polos Servicios técnicos da Dirección Xeral de Producción Agropecuaria.</p>
<p>Artigo 4º.-Accions prioritarias.</p>
<p>Tendo en conta que as axudas reguladas nesta orde se outorgan con cargo a un orzamento limitado, segundo o disposto no seu artigo 15, baixo o principio de concorrencia competitiva, establécense os seguintes criterios para a súa adxudicación:</p>
<p>-As agrupacións de agricultores e gandeiros cun programa que teña como finalidade a consolidación ou ampliación das actuacións xa iniciadas con anterioridade e que cumpran os requisitos establecidos nesta.</p>
<p>-As agrupacións de productores con problemas de comercialización que presenten programas conducentes a mellora-la calidade e competitividade dos seus productos.</p>
<p>-As agrupacións con explotacións que estean situadas maioritariamente en zonas desfavorecidas ou de montaña.</p>
<p>-As entidades asociativas agrarias con programas de maquinaria en común.</p>
<p>Artigo 5º.-Documentación complementaria para os programas.</p>
<p>1. Xunto coa solicitude a agrupación deberá achegar un ficheiro en base de datos, coa estructura indicada no anexo II, no que se inclúan os datos das explotacións de gando acollidas ós programas.</p>
<p>No caso de explotacións incluídas no control leiteiro, o CEA, DNI, apelidos e nome deberán coincidir co titular da explotación en control leiteiro.</p>
<p>2. Facturas orixinais ou copias cotexadas dos bens ou servicios adquiridos para levar a cabo o programa.</p>
<p>Artigo 6º.-Obrigas, incompatibilidades e denegación.</p>
<p>Os beneficiarios das axudas para a realización dun programa dos distintos niveis deberanse comprometer a achegar persoal suficientemente capacitado, a xuízo da consellería ou do Ilgga, para a realización do programa e dotalo dos medios necesarios para levalo a cabo.</p>
<p>No caso de que unha explotación se atope incluida dúas ou máis veces na solicitude presentada por unha ou varias agrupacións, excluirase do programa, anque, excepcionalmente, en casos xustificados, poderá manterse a explotación nun programa, unha soa vez, a petición conxunta da agrupación e do titular da explotación.</p>
<p>A execución de tódolos programas, así como a toma de datos e o envío periódico de informes, farase segundo os protocolos establecidos polos servicios técnicos correspondentes da Dirección Xeral de Producción Agropecuaria ou do Ilgga.</p>
<p>Non obstante, poderanse denega-las axudas solicitadas polas agrupacións ou entidades ante programas insuficientemente xustificados en campañas/anos pasados.</p>
<p>Artigo 7º.-Solicitudes.</p>
<p>Tódalas solicitudes presentaranse, preferentemente nas, delegacións provinciais da consellería, ou na forma prevista no artigo 38 da Lei de réxime xurídico das administracións públicas e do procedemento administrativo común, dentro dos 30 días naturais contados a partir do seguinte ó da publicación da presente orde no Diario Oficial de Galicia de acordo co modelo do anexo I.</p>
<p>Ás solicitudes xuntaráselles, ademais da documentación específica de cada programa, a seguinte:</p>
<p>1. A que acredite a personalidade xurídica da entidade solicitante.</p>
<p>2. Relación informatizada de socios titulares das explotacións que participen no programa.</p>
<p>3. Código de identificación fiscal e certificado orixinal da entidade financeira sobre a titularidade da conta na que se solicita o ingreso do importe da axuda.</p>
<p>4. Programa de actuación que se pretende desenvolver, obxectivos, orzamento pormenorizado e prazo de execución.</p>
<p>5. Contrato dos técnicos responsables da súa execución, de se-lo caso.</p>
<p>6. Fotocopia cotexada do título, de se-lo caso.</p>
<p>7. Declaración xurada de exclusividade dos técnicos responsables dos programas de mellora, se é o caso.</p>
<p>8. Factura proforma dos equipos a adquirir, se é o caso.</p>
<p>Artigo 8º.-Seguimento e control da concorrencia e acumulación de axudas.</p>
<p>Os solicitantes das axudas previstas na presente orde xuntarán á solicitude inicial unha declaración do conxunto de tódalas solicitudes de axuda, efectuadas ou concedidas para o mesmo proxecto, polas distintas administracións públicas.</p>
<p>Así mesmo, no momento da xustificación da execución total do proxecto e, en todo caso, antes do pagamento final, o solicitante presentará unha declaración complementaria do conxunto das axudas solicitadas, tanto as aprobadas ou concedidas como as pendentes de resolución para o mesmo proxecto, das distintas administracións públicas competentes ou de calquera dos seus organismos, entes ou sociedades.</p>
<p>Artigo 9º.-Obriga de facilitar información.</p>
<p>Ademais da documentación complementaria que, durante a tramitación do procedemento, lle poidan esixi-los órganos correspondentes da consellería ou do Ilgga, o beneficiario da axuda deberá facilitar toda a información que lle sexa requirida pola Intervención Xeral da Comunidade Autónoma, polo Tribunal de Contas e polo Consello de Contas, no exercicio das súas funcións de fiscalización e control do destino das axudas públicas, así como a que lle sexa solicitada por calquera outro órgano de inspección ou control.</p>
<p>Artigo 10º.-Modificación da resolución de concesión.</p>
<p>Toda alteración das condicións tidas en conta para a concesión das axudas previstas nesta orde e, en todo caso, a obtención concorrente de subvencións ou axudas outorgadas por outras administracións ou entes públicos ou privados, nacionais ou internacionais, poderá dar lugar á modificación da resolución de concesión.</p>
<p>Artigo 11º.-Reintegro da axuda.</p>
<p>Procederá o reintegro total ou parcial do importe da axuda, máis os xuros de demora devengados desde o pagamento, no suposto de incumprimento das con</p>
<p>dicións establecidas para a súa concesión e, en todo caso, nos supostos previstos no Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia.</p>
<p>Artigo 12º.-Instrucción e resolución.</p>
<p>Recibidas as solicitudes das axudas e a súa documentación, serán examinadas polos servicios competentes da Dirección Xeral de Industrias e Alimentación, da Dirección Xeral de Producción Agropecuaria ou do Instituto Lacteo e Gandeiro de Galicia, elevando o respectivo director xeral ou o director do Ilgga a correspondente proposta perante o conselleiro de Agricultura, Gandería e Política Agroalimentaria e presidente do Ilgga, quen resolverá.</p>
<p>A dita resolución poñerá fin á vía administrativa e contra ela poderá interpoñerse potestativamente recurso de reposición perante o mesmo órgano, no prazo dun mes contando a partir do día seguinte ó da súa notificación, ou recurso contencioso-administrativo perante o Tribunal Superior de Xustiza de Galicia, no prazo de dous meses contados a partir do día seguinte ó da súa notificación.</p>
<p>Artigo 13º.-Comunicación.</p>
<p>Dado o carácter de concorrencia competitiva da presente convocatoria de axudas, a súa resolución porase en coñecemento de tódolos solicitantes das axudas, na forma prevista no artigo 59 da Lei 30/1992, do 26 de novembro, de réxime xurídico das administracións públicas e do procedemento administrativo común. Caso de que transcorridos catro meses contados desde a publicación desta orde no Diario Oficial de Galicia, non se dictase e notificase resolución, os interesados poderán entender desestimadas ás súas solicitudes por silencio administrativo.</p>
<p>Artigo 14º.-Xustificacións.</p>
<p>1. As actuacións previstas nos programas aprobados deberanse rematar antes do 30 de outubro de 2000, aínda que se poderá conceder prórroga para a súa execución se as súas características así o aconsellan.</p>
<p>A agrupación beneficiaria deberalle comunica-la finalización da execución do programa preferentemente á delegación provincial da consellería, xuntando os xustificantes de investimento e, en todo caso, unha memoria explicativa sobre a súa realización, antes da data indicada no parágrafo anterior.</p>
<p>2. A contía total das axudas satisfarase de acordo co nivel de execución do programa subvencionado, logo de comprobación por parte dos servicios correspondentes.</p>
<p>3. O incumprimento dos programas propostos suporá a perda total ou parcial da axuda, así como a obriga de restituílas cantidades percibidas, sen prexuízo doutras responsabilidades nas que puidesen incorre-los beneficiarios.</p>
<p>4. Para poder percibi-la axuda, a agrupación beneficiaria terá que acreditar que se atopa ó día nas súas obrigas tributarias e coa Seguridade Social e de non ter pendente de pagamento débeda ningunha, por ningún concepto, coa Administración pública da Comunidade Autónoma.</p>
<p>Artigo 15º.-Financiamento.</p>
<p>As axudas que deriven da aplicación da presente orde financiaranse con cargo ós seguintes conceptos dos orzamentos xerais da Comunidade Autónoma de Galicia para o 2000, aprobados pola Lei 7/1999, do 29 de decembro:</p>
<p>a) 09.03.712-A.773.0 «Apoio á eficacia dos sistemas productivos»: 73.500.0000 pesetas.</p>
<p>b) 09.03.613-A.771.0 «Agrupacións de defensa sanitaria». 34.827.606 pesetas.</p>
<p>c) 09.03.613-A.760.0 «Programas sanitarios especiais»: 4.500.000 pesetas.</p>
<p>d) 09.50.614-A.782.0 «Mellora da eficacia dos sistemas productivos»: 30.000.000 de pesetas.</p>
<p>e) 09.50.712-A.770.0 «Modernización de explotacións»: 78.000.000 de pesetas.</p>
<p>f) 09.04.612-A.770.0 «Promoción cooperativas agrarias»: 5.000.000 de pesetas.</p>
<p>g) 09.04.615-A.770.0 «Regulación das produccións e dos mercados agrarios»: 5.000.000 de pesetas.</p>
<p>h) 09.03.614-A 773.0 «Programas agrarios» 40.000.000 de pesetas.</p>
<p>i) 09.03.614-A 780.0 «Programas agrarios especiais» 35.000.000 de pesetas.</p>
<p>Os ditos importes poderanse incrementar con fondos comunitarios, estatais ou autonómicos, achegados para o efecto.</p>
<p>Disposición adicional</p>
<p>Ademais do disposto nesta orde en canto ós límites e contías das axudas que se van conceder, teranse que respecta-los establecidos nas Directrices comunitarias sobre axudas estatais ó sector agrario (2000/C 28/02), publicadas no Diario Oficial das Comunidades Europeas do 1 de febreiro de 2000, ou nas que as poidan substituír no futuro.</p>
<p>Disposicións derradeiras</p>
<p>Primeira.-Facúltase o director xeral de Producción Agropecuaria, o director do Ilgga e o director xeral de Industrias e Alimentación, en función das súas competencias, para dicta-las instruccións precisas para o desenvolvemento e execución desta orde.</p>
<p>Segunda.-Esta orde entrará en vigor o día siguiente ó da súa publicación no Diario Oficial de Galicia.</p>
<p>Santiago de Compostela, 26 de xuño de 2000.</p>
<p>Cástor Gago Álvarez</p>
<p>Conselleiro de Agricultura, Gandería</p>
<p>e Política Agroalimentaria</p>

