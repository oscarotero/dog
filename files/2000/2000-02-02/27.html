---
date: '2000-02-02'
id: '3566'
page: 1
number: 22
agency: CONCELLO DA CORUÑA
section: VI. ANUNCIOS
title: Anuncio (expediente 19/1999 (621)).
range: Anuncio
url: 'https://www.xunta.gal/dog/Publicados/2000/20000202/Anuncio3566_gl.html'
---
<p>A alcaldía presidencia, con data do 14 de decembro de 1999, adoptou o seguinte acordo:</p>
<p>1. Incoar expediente para a aprobación de bases e estatutos da Xunta de Compensación que se vai constituír para a execución do APE H3.01 Pelamios do Plan xeral de ordenación municipal da Coruña.</p>
<p>2. Aprobar inicialmente o proxecto de estatutos e bases presentado por Xosé Miguel Vázquez García en calidade de secretario da comisión xestora.</p>
<p>3. Ordena-la citación persoal no expediente a aqueles que aparezan como interesados na súa calidae de titulares de bens e dereitos afectados, así como a publicación no Diario Oficial de Galicia do anuncio correspondente segundo modelo oficial que se xunta, facultando a comisión xestora, e no seu nome a Xosé Miguel Vázquez García, para a súa presentación e dilixenciamento ante o órgano correspondente.</p>
<p>O que se fai público de conformidade co disposto no artigo 133.4º en relación co 102, ambos da Ley 1/1997, do 24 de marzo, do solo de Galicia (BOE nº 103, do 30 de abril), advertindo os interesados de que o expediente encóntrase á súa disposición nas oficinas de Xestión do Servicio de Urbanismo, sitas na Avda. da Marina nº 18, entre as 12 e as 14 horas de luns a venres durante o prazo de 20 días a partir da publicación ou notificación do acordo que se traslada, onde poderá consultalo e presentar cantas alegacións teña por conveniente na defensa dos seus dereitos, incluída a petición de incorporación a comisión xestora, nese caso deberá achegar exacta identificación do predio ou predios da súa propiedade así como copia dos títulos xustificativos do seu dominio.</p>
<p>A Coruña, 15 de decembro de 1999.</p>
<p>O alcalde</p>
<p>P.D.</p>
<p>Salvador Fernández Moreda</p>
<p>Bases da actuación da xunta de compensación do APE H3.01 do PGOM da Coruña</p>
<p>Base 1. Finalidade.</p>
<p>Estas bases conteñen aquelas determinacións que, previstas no artigo 167 do Regulamento de xestión urbanística (RX), serven de regras á xunta e ós afectados pola execución da ordenación urbanística do APE H3.01 do PGOM da Coruña, ó fin de realiza-las operacións de reparto de beneficios e cargas, cesións obrigatorias e urbanización dos terreos, necesarias para a adquisición do dereito ó aproveitamento urba</p>
<p>nístico. Ó seu teor formularase o proxecto de compensación, conforme o artigo 133.6º da Lei 1/1997, do solo de Galicia (LSG) e artigo 172 do RG, onde se concretará a operación reparcelatoria.</p>
<p>Base 2. Orzamentos da actuacións</p>
<p>A) Características do polígono (APE H3.01)</p>
<table><tbody><tr><td></td></tr>
<tr><td>Localización</td><td>Zona enseada dos Pelamios</td></tr>
<tr><td></td></tr>
<tr><td>Clasificación</td><td>Solo urbano non consolidado</td></tr>
<tr><td></td></tr>
<tr><td>Superficie</td><td>8.545,00 m</td></tr>
<tr><td></td></tr>
<tr><td>Promotores</td></tr>
<tr><td></td></tr>
<tr><td>Predio</td><td>Superficie</td><td>Titular</td></tr>
<tr><td></td></tr>
<tr><td>1</td><td>1.412,61 m</td><td>Cooperativa Colegio Vázquez</td></tr>
<tr><td></td></tr>
<tr><td>2</td><td>319,40 m</td><td>Promociones Vereda Dos, S.A.</td></tr>
<tr><td></td></tr>
<tr><td>3</td><td>1.526,32 m</td><td>Promociones Vereda Dos, S.A.</td></tr>
<tr><td></td></tr>
<tr><td>Propietarios</td><td>5A</td><td>1.139,80 m</td><td>Marcelino Vázquez Presedo e Mª Arboiro Patiño</td></tr>
<tr><td></td></tr>
<tr><td>6A</td><td>2.507,21 m</td><td>Marcelino Vázquez Presedo e Mª Arboiro Patiño</td></tr>
<tr><td></td></tr>
<tr><td>7A</td><td>683,91 m</td><td>Marcelino Vázquez Presedo e Mª Arboiro Patiño</td></tr>
<tr><td></td></tr>
<tr><td>8</td><td>143,41 m</td><td>Arquitectura y Urbanismo Norte, S.L.</td></tr>
<tr><td></td></tr>
<tr><td></td></tr>
<tr><td>Outros</td></tr>
<tr><td></td></tr>
<tr><td>Predio</td><td>Superficie</td><td>Titular</td></tr>
<tr><td></td></tr>
<tr><td>4</td><td>812,33 m</td><td>Ramón Tomé Bugallo e Mercedes Casal Corral</td></tr>
<tr><td></td></tr>
<tr><td>Características</td><td>Non constan diferencias. Repútanse homoxéneas</td></tr>
<tr><td></td></tr></tbody></table>
<p>B) Sistemas xerais incluídos no ARE-H3.01</p>
<table><tbody><tr><td></td></tr>
<tr><td>Superficie</td><td>2.550,00 m</td></tr>
<tr><td></td></tr>
<tr><td>Promotores</td></tr>
<tr><td></td></tr>
<tr><td>Predio</td><td>Superficie</td><td>Titular</td></tr>
<tr><td></td></tr>
<tr><td>5B</td><td>860,37 m</td><td>Marcelino Vázquez Presedo e Mª Arboiro Patiño</td></tr>
<tr><td></td></tr>
<tr><td>Propietarios</td><td>6B</td><td>1.549,31 m</td><td>Marcelino Vázquez Presedo e Mª Arboiro Patiño</td></tr>
<tr><td></td></tr>
<tr><td>7B</td><td>140,32 m</td><td>Marcelino Vázquez Presedo e Mª Arboiro Patiño</td></tr>
<tr><td></td></tr></tbody></table>
<p>Base 3. Definición e valoración de achegas.</p>
<p>1. A participación na xunta dos propietarios incorporados depende exclusivamente dos predios achegados, sen prexuízo das indemnizacións que lles correspondan por supresión de elementos e das compensacións por gastos especialmente realizados.</p>
<p>2. O dereito dos propietarios será proporcional á superficie das súas parcelas respectivas que, salvo comprobación en contrario, se reflicten na base 2, letra A.</p>
<p>3. A distribución no reparto de cargas, beneficios e perdas realizarase en proporción á cota participativa que corresponda a cada un dos membros que formen a xunta segundo as previsións do artigo 6º dos estatutos.</p>
<p>4. As achegas dos membros á xunta para atende-los gastos que a esta corresponden realizaranse e exaccionaranse ata a súa disolución na forma determinada no artigo 9º.3 dos estatutos.</p>
<p>Base 4. Elementos e dereitos sobre os predios. Réxime. Definición e valoración.</p>
<p>1. A ordenación e urbanización previstas resultan incompatibles coas instalacións preexistentes procedendo en consecuencia a súa supresión e indemnización. Os propietarios están obrigados a relacionar cantos elementos consideren indemnizables, comprobándose pola xunta e levantando, se é o caso, acta contradictoria. Para a súa valoración teranse en conta as seguintes regras:</p>
<p>a) As edificacións valoraranse en función do seu custo de reposición corrixido en atención a criterios de antigüidade, conservación e funcionalidade.</p>
<p>b) No traslado ou cesamento de actividade teranse en conta a posibilidade e renda diferencial de nova instalación, perdas de material, maquinaria e beneficios, gastos de traslado e apertura, indemnizacións ó persoal e demais conceptos usualmente aceptados.</p>
<p>2. Non consta a existencia de cargas ou dereitos reais que graven os predios. De existiren e seren compatibles coa ordenación manteranse sobre o predio resultante do mesmo propietario por aplicación do principio de subrogación real. Nos demais casos procede a súa extinción, valorándose segundo a súa natureza conforme ás regras da lexislación expropiatoria e tributaria e indemnizándose con cargo ó propietario liberado salvo que se trate de servidume predial que terá o carácter de gasto de urbanización.</p>
<p>3. O necesario derribo dos edificios e a execución da urbanización implican a extinción dos arrendamentos rústicos e urbanos. As indemnizacións terán o carácter de gasto de urbanización, e para a súa valoración teranse en conta os criterios reflectidos no artigo 137.3º do RG.</p>
<p>Base 5. Supostos de ocupación ou expropiación de terreos.</p>
<p>1. En caso de propietarios non incorporados á xunta, ésta poderá solicitar da Administración actuante a expropiación dos ditos predios tendo a xunta a condición de beneficiaria, ou ben a ocupación das mesmas ó fin de posibilita-la execución das obras de urbanización previstas, recoñecéndose ós seus titulares o dereito á adxudicación de terreos edificables en proporción á superficie do predio coa reducción axeitada para compensa-los gastos de urbanización correspondentes.</p>
<p>2. O incumprimento polos membros da xunta de compensación das súas obrigas e cargas habilitará a Administración actuante para expropia-los seus respetivos dereitos en favor da xunta de compensación, que terá a condición xurídica de beneficiaria, ou, alternativamente, aplicarse os efectos previstos para a ocupación forzosa no artigo 134 da LSG.</p>
<p>3. Para a valoración e procedemento rexerá a normativa legal de aplicación.</p>
<p>Base 6. Urbanización e edificación.</p>
<p>1. A execución das obras de urbanización poderase realizar mediante empresa urbanizadora incorporada á xunta ou por contrato de obra ó efecto, con aboamento en metálico, soares ou edificacións resultantes, todo iso consignado nos oportunos convenios nos que se terá en conta as equivalencias de valores, prezos e custos da urbanización segundo o oportuno proxecto, o seu carácter fixo e revisable, e a forma de determina-la contraprestación; incluíndose no contrato de obra, ademais das cláusulas típicas, as indicadas no artigo 176.3º do RG.</p>
<p>2. O órgano rector da xunta poderá contrata-la obra utilizando indistintamente calquera dos procedementos e formas legalmente admitidos, segundo o acordo que para o efecto se adopte conforme o previsto no artigo 8º dos estatutos.</p>
<p>3. Se é o caso, poderá ter lugar a edificación e urbanización simultáneas conforme o artigo 41 do RG.</p>
<p>Base 7. Predios resultantes. Definición. Adxudicación e compensación en metálico.</p>
<p>1. Os predios resultantes definiranse no proxecto de compensación tendo en conta:</p>
<p>a) As características da ordenación para efectos da fixación da parcela mínima apta para edificar.</p>
<p>b) Que poderán adxudicarse superficies que unidas a outras do mesmo propietario, aínda situadas fóra do ámbito, constitúan un soar de superficie apta para ser edificado conforme a ordenación aplicable.</p>
<p>2. Os predios resultantes adxudicaranse en proporción á cota de participación, tendo en conta os criterios establecidos para o efecto na LSG e o RG, en especial o criterio de proximidade do predio resultante adxudicado por subrogación real dos antigo/s achegado/s; e habendo lugar ás compensacións en metálico substitutivas ou complementarias, nos supostos e conforme as regras establecidas no artigo 101.1º puntos e) e g) da LSG.</p>
<p>3. Para efectos de valoración dos predios resultantes considerarase que tódolos usos previstos no plan teñen o mesmo valor.</p>
<p>Base 8. Cesións e dereitos da Administración actuante.</p>
<p>As cesións previstas no plan relativas a superficies de vías e zonas verdes entregaranse xunto coas obras e servicios da urbanización previstos totalmente urbanizadas conforme o proxecto aprobado, no tempo e forma establecidos legalmente.</p>
<p>Base 9. Disposición derradeira.</p>
<p>1. Estas bases completan reciprocamente os estatutos que acompañan, aplicándose tamén no non previsto nas mesmas a normativa alí citada, especialmente a LSG, LRSVU e RG sobre a compensación,</p>
<p>reparcelación e valoracións, así como a lexislación expropiatoria, tributaria e hipotecaria.</p>
<p>2. A obrigatoriedade das bases non impide a súa modificación por igual medio que para a súa aprobación. Non obstante, a modificación por unanimidade, afectando só ás relacións entre os membros non require mais trámite que a súa comunicación á Administración actuante.</p>
<p>Base 10. Disposición adicional.</p>
<p>A aprobación, se é o caso, destas bases e proxecto de compensación no seu día, non implican renuncia dos dereitos que se deriven dos convenios, alegacións e/ou recursos que todos ou algún dos propietarios de terreos afectados polo ámbito teñan recoñecidos ou se lles recoñezan.</p>
<p>Estatutos da xunta de Compensación do APE H3.01 do PGOM da Coruña</p>
<p>Artigo 1º.-Denominación, natureza, ámbito e obxecto.</p>
<p>Os presentes estatutos, xunto coas bases de actuación que os acompañan, teñen como fin regula-la constitución, actuación, liquidación e efectos da xunta que co nome de xunta de Compensación da Enseada dos Pelamios -APE H3.01 do PGOM da Coruña- (en diante a xunta) constitúese con carácter de entidade urbanística colaboradora, natureza administrativa e personalidade xurídica propia para a xestión e execución polo sistema de compensación do polígono en solo urbano delimitado no vixente PGOM da Coruña, aprobado definitivamente o 19 de outubro de 1998, como Área de Planeamento Específico H3.01.</p>
<p>Artigo 2º.-Normativa.</p>
<p>1. A xunta constitúese en aplicación do disposto no artigo 133 da Lei 1/1997, do 24 de marzo, do solo de Galicia (LSG) a instancia da comisión xestoria constituída por propietarios que representan máis do 50% do ámbito de actuación.</p>
<p>2. A xunta réxese polos seus estatutos e bases de actuación e pola LSG, en especial os seus artigos 133 a 138, a Lei 6/1998, do 13 de abril, sobre réxime do solo e valoracións (LRSV) e os preceptos vixentes do R.D. lexislativo 1/1992 (LS/1992), o R.D. 1346/1976 (LS/1976) e o Regulamento de xestión urbanística (RG) aprobado por R.D. 3288/1978, en especial os seus artigos 24 e 30 e 157 a 185, a lexislación hipotecaria, especialmente o R.D. 1093/1997, e pola demais lexislación administrativa, civil e mercantil que con carácter directo ou supletorio lles sexa en cada caso de aplicación.</p>
<p>Artigo 3º.-Capacidade. Administración. Actuante. Fins.</p>
<p>1. A xunta ten plena capacidade para o cumprimento dos seus fins, e pode ter todo tipo de titularidades, realizar cantos actos e negocios xurídico patrimoniais ou doutra orde lle sexan necesarios e permitidos polas leis, e exercer ante calquera auto</p>
<p>ridade ou organismo público, tribunais e particulares, cantas accións e dereitos, solicitudes e beneficios lle correspondan na xestión e defensa dos intereses comúns dos seus membros.</p>
<p>2. Baixo a tutela, control e dirección do Concello da Coruña coas facultades que lle corresponden como Administración actuante, e en execución do PGOM da Coruña, a xunta procederá á reparcelación física e xurídica e á urbanización do ámbito mediante os proxectos de compensación e urbanización.</p>
<p>Artigo 4º.-Enderezo.</p>
<p>O enderezo da xunta establécese na Coruña, rúa Manuel Piñeiro Pose, 3ª Torre de San Diego 1º-A, podendo trasladarse a outro lugar por acordo do seu órgano de goberno dando conta á Administración actuante e ó Rexistro de Entidades Urbanísticas Colaboradoras.</p>
<p>Artigo 5º.-Duración e disolución.</p>
<p>1. A xunta terá duración indefinida.</p>
<p>2. Non obstante, disolverase polas seguintes causas:</p>
<p>a) Por mandato xudicial, administrativo ou prescrición legal.</p>
<p>b) Polo cumprimento total do seu obxecto e fins.</p>
<p>c) Voluntariamente, por ausencia de pluralidade de membros e pola súa transformación en sociedade civil e mercantil.</p>
<p>Constatada a causa polo órgano de goberno ou pola Administración actuante, procederase, se é o caso, á liquidación do seu patrimonio con aboamento, garantía ou subrogación do seu pasivo esixible e adxudicación do activo en terreos, dereitos ou metálico os membros en proporción ás suas cotas.</p>
<p>Artigo 6º.-Membros da xunta. Incorporación. Efectos.</p>
<p>1. Serán membros propios da xunta os propietarios de terreos incluídos no seu ámbito e os dos sistemas xerais incluídos na mesa área de reparto (ARE H3.01) que deban facer efectivos os seus dereitos neste, e que, cumprindo os requisitos esixidos, se incorporen a esta en tempo e forma. Neste concepto formarán parte dela:</p>
<p>a) Os que promovan a súa constitución, en calidade de membros da comisión xestora, identificados na base 1 de actuación.</p>
<p>b) Os demais propietarios que soliciten a súa incorporación conforme o artigo 134 da LSG. Na solicitude de incorporación, realizada por escrito ó concello, farase constar expresamente a aceptación do sistema, dos estatutos e bases, e xuntaranse os títulos xustificativos da propiedade, con expresión da súa situación, superficie e lindeiros, declarando así mesmo, as situacións xurídicas, cargas, gravames e arrendamentos que afecten os seus respectivos predios, indicando, se é o caso, os datos identificativos dos titulares dos ditos dereitos.</p>
<p>2. A efectiva incorporación requirirá o outorgamento da escritura pública de constitución ou da adhesión, se é o caso, de conformidade co artigo 163 do RG.</p>
<p>3. A incorporación supón a ocupación e posesión dos terreos pola xunta, a cal actuará como fiduciaria deles como pleno poder dispositivo.</p>
<p>4. Os propietarios do polígono que non se incorporen na forma indicada quedan suxeitos á expropiación forzosa en beneficio da xunta, podendo esta así mesmo solicitar no seu favor a ocupación dos ditos predios, de conformidade co previsto no artigo 134 da LSG.</p>
<p>5. Tamén poderá ser membro da xunta a empresa urbanizadora que achegue total ou parcialmente os fondos ou medios necesarios para levar a cabo as obras de urbanización. A súa incorporación poderá realizarse inicialmente, logo do acordo coa comisión xestora, ou posteriormente mediante acordo co órgano rector da xunta. Os propietarios desconformes con esta incorporación que se comprometan expresamente a sufraga-los gastos de urbanización que lles correspondan non serán afectados por esta na súa cota participativa.</p>
<p>6. O Concello da Coruña, na súa calidade de Administración actuante, designará un representante no órgano rector da xunta, que actuará con voz e sen voto, salvo o que lle corresponda, se é o caso, como titular de aproveitamento conforme a súa cota participativa.</p>
<p>Artigo 7º.-Dereitos e obrigas dos membros.</p>
<p>1. Son dereitos básicos dos membros:</p>
<p>a) Participar por si ou por representante no órgano rector da xunta emitindo o seu voto en proporción á súa cota participativa.</p>
<p>b) Obte-la xusta compensación no reparto de beneficios e cargas mediante a adxudicación de parcelas resultantes ou en metálico segundo proceda en proporción a súa cota.</p>
<p>2. É obriga básica dos membros participar en proporción á súa cota nos gastos que xere a actuación, satisfacendo puntualmente as cantidades necesarias determinadas xustificadamente polo órgano rector.</p>
<p>Son tamén obrigas específicas dos membros:</p>
<p>a) Acreditar e facilitar á xunta cantos documentos e datos se refiran á súa propiedade e ós dereitos de terceiros que a limiten, e regularizar no necesario as ditas titularidades ou situacións.</p>
<p>b) Sinalar no momento da incorporación un enderezo para efectos de notificacións no termo municipal onde o teña a xunta ou onde está sito o ámbito de actuación e, se é o caso, a persoa que o membro representa. No caso de cotitularidade dun predio ou dereito designarán unha soa persoa para o exercicio das suas facultades como membro da xunta e se non o designaren nomearao o órgano actuante.</p>
<p>c) Outorgar cantos documentos e autorizacións sexan necesarios para cumprir coas súas obrigas e co obxecto e fins da xunta.</p>
<p>O incumprimento das súas obrigas por un membro, que supoña obstáculo ou prexuízo á actuación física, xurídica ou económica da xunta lexítima a esta para promover no seu beneficio a expropiación forzosa do seu predio, a utilización da vía de constrinximento ou a aplicación dos efectos previstos para a ocupación forzosa no artigo 134 da LSG.</p>
<p>Artigo 8º.-Goberno e administración da xunta.</p>
<p>1. A xunta será gobernada e administrada pola asemblea de membros, denominada órgano rector, que ten tódalas atribucións e as máis amplas facultades, decisorias e executivas, sen limitación ningunha, sobre tódolos asuntos internos e externos concernentes á constitución, composición, participación, patrimonio funcionamento, réxime xurídico e económico, actividade en xeral e disolución da xunta.</p>
<p>2. Tódolos membros da xunta, por si ou por representante, participarán no órgano rector calquera que sexa a súa cota participativa. En todo caso, o valor do voto de cada membro será equivalente ó da súa cota. A representación, que poderá ser ocasional ou permanente, deberá ser debidamente cumprida, puidendo os representantes permanentes substituír ocasionalmente a súa representación.</p>
<p>3. O órgano rector elixirá un presidente, vicepresidente y secretario da xunta, podendo desempeña-los ditos cargos os propios membros ou os seus representantes, tanto das persoas naturais como xurídicas. O presidente, ou o vicepresidente en caso de vacante, ausencia, enfermidade ou por delegación daquel, convoca e dirixe o desenvolvemento das reunións e executa os acordos do órgano rector, autoriza as actas e certificacións e realizará tódolos demais actos para os que lle faculte ou delegue con carácter xeral ou especial o órgano rector, e ten para o efecto a representación da xunta.</p>
<p>4. O secretario levanta acta das reunións, expide as certificacións, realiza cantos actos de comunicación sexan necesarios e custodia toda a documentación da xunta levando así mesmo a xestión administrativa e económica desta. En caso de vacante, ausencia ou enfermidade o órgano rector, ou provisionalmente o presidente, designarán o seu substituto.</p>
<p>5. A duración dos cargos será indefinida sen prexuízo da súa remoción en calquera momento mediante o pertinente acordo.</p>
<p>6. O órgano rector reunirase con carácter ordinario polo menos unha vez ó ano para aproba-la memoria e contas do exercicio anterior e os orzamentos do seguinte. Con carácter extraordinario reunirase cando o acorde o presidente ou o soliciten membros que teñan o 10% das cotas de participación con expresión dos asuntos que se van tratar, debendo neste caso convocarse e realizarse a reunión nos</p>
<p>seguintes trinta días. Tamén poderá realizarse a reunión, con carácter de universal, estando presentes ou representados tódolos membros, sen necesidade de convocatoria previa e para tratar calquera asunto se así se acorda por unanimidade.</p>
<p>7. As reunións serán convocadas polo presidente, sinalando lugar, día e hora, e asuntos a tratar, mediante carta certificada ou outro medio fidedigno, ós membros con cinco días de antelación. En primeira convocatoria quedará validamente constituída a reunión coa asistencia do 51% das cotas participativas; entendéndose unha hora despois validamente constituída en segunda convocatoria calquera que sexa o número de cotas presentes salvo para:</p>
<p>a) Modificar estatutos ou bases para o cal se requirirá maioría absoluta de cotas participativas.</p>
<p>b) Aprobación do proxecto de compensación que requirirá acordo adoptado por maioría de membros da xunta que á sua vez represente os dous tercios (2/3) das cotas de participación.</p>
<p>8. Para auxilia-lo desempeño das funcións do órgano rector e dos seus cargos contrataranse os medios e servicios profesionais pertinentes, podéndose nomear un xerente da xunta coas facultades que se determinen no correspondente acordo.</p>
<p>Artigo 9º.-Réxime xurídico e económico.</p>
<p>1. A participación na xunta e no reparto de beneficios e cargas vén determinada polo valor dos predios achegados, expresándose nunha cota a porcentaxe sobre o total de participacións. A dita cota define o valor do voto así como determina o importe da participación nos gastos. No caso de incorporación de empresa urbanizadora procederase ó reaxuste de cotas asignándolle a esta a que lle corresponda en contrapartida á sua achega, salvando a dos desconformes.</p>
<p>2. Son gastos da xunta os necesarios e requiridos pola execución da actuación, comprendéndose entre eles, sinaladamente os de:</p>
<p>a) Constitución, funcionamento, disolución e liquidación da xunta, inclusive os producidos con anterioridade para os ditos fins.</p>
<p>b) Honorarios e prezos polos traballos e servicios contratados a terceiros, e en especial os derivados de estudios e asesoramentos técnicos, redacción de documentos urbanísticos, proxectos de obras e servicios e xestión xurídica, administrativa e económica.</p>
<p>c) Os custos de urbanización conforme o artigo 132 LSG e os artigos 59, 60 e 61 do RX e o correspondente proxecto.</p>
<p>d) Indemnnizacións por expropiación ou supresión de bens e dereitos que afecten ós membros ou a terceiros.</p>
<p>e) Pagamento de tributos, dereitos e cargas de todo tipo derivados da actuación e do outorgamento de cantos actos, convenios ou documentos sexan necesarios.</p>
<p>3. Salvo acordo en contra, o pagamento das cotas de contribución ós gastos realizarase no prazo de quince días desde que se practique a notificación e requirimento polo órgano rector, transcorrido o cal sen realizalo incorrerase nun recargo do 10% e nun xuro moratorio ó tipo legal incrementado en dous puntos. Pasado un mes instarase da Administración: a utilización da vía executiva ou a expropiación forzosa se en anterior ocasión foi necesario acudir a esta vía anque estivese en curso; ou a aplicación dos efectos previstos no artigo 134 da LSG.</p>
<p>4. Os acordos do órgano rector obrigan a tódolos membros da xunta, son inmediatamente executivos e non se suspenderán pola súa impugnación ou recurso. Contra os ditos acordos pode interpoñerse recurso ante a Administración actuante no prazo dun mes desde a súa notificación ou coñecemento.</p>

