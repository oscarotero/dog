---
date: '2000-11-23'
id: 1473A
page: 15
number: 227
agency: 'CONSELLERÍA DE AGRICULTURA, GANDERÍA E POLÍTICA AGROALIMENTARIA'
section: III. OUTRAS DISPOSICIÓNS
title: >-
  Orde do 8 de novembro de 2000 pola que se adapta ós regulamentos (CE) 2603/99
  e 1257/1999, a orde da Consellería de Agricultura, Gandería e Política
  Agroalimentaria, que regula a protección integrada do viñedo mediante métodos
  biotecnolóxicos na Comunidade Autónoma de Galicia.
range: Orde
url: 'https://www.xunta.gal/dog/Publicados/2000/20001123/Anuncio1473A_gl.html'
---
<p>No período comprendido entre os anos 1995 e 1999 veuse aplicando na Comunidade Autónoma de Galicia, a regulación da protección integrada do viñedo mediante métodos biotecnolóxicos, a través de normativa encadrada no marco do Regulamento (CEE) 2078/1992, do Consello, do 30 de xuño de 1992, sobre métodos de producción agraria compatibles coas esixencias da protección do ambiente e a conservación do espacio natural.</p>
<p>O programa de protección integrada do viñedo logrou, por parte daqueles viticultores que levaron a cabo a consecución total do dito programa, os obxectivos perseguidos de reducción de tratamentos químicos, a diminución de risco de residuos dos ditos productos na uva colleitada, ampla difusión e implantación en zonas de cultivo de viñedo de métodos biotecnolóxicos de control de pragas respectuosos co ambiente e a conservación do espacio natural, e en definitiva, unha mellor calidade da uva producida.</p>
<p>O 17 de maio de 1999, o Consello da Unión Europea publicou o Regulamento (CE) 1257/1999, sobre a axuda o desenvolvemento rural a cargo do FEOGA e polo que se modifican e derrogan determinados regulamentos. O citado regulamento, nos seus artigos 22, 23 e 24, mantén as medidas agroambientais como un elemento importante para o desenvolvemento rural no novo marco comunitario para o período 2000-2006.</p>
<p>Por outra banda, o Regulamento (CE) 2603/1999 da Comisión, do 9 de decembro de 1999, polo que se establecen as disposicións transitorias para a axuda ó desenvolvemento rural, prevista no Regulamento (CE) 1257/1999, dispón as normas para a exe</p>
<p>cución transitoria entre o réxime de medidas agroambientais aplicadas no período 1995 a 1999 e o novo réxime para o período 2000-2006.</p>
<p>Tendo en conta que actualmente aínda non foi aprobado pola Comisión da U.E. o novo programa de axudas para fomentar métodos de producción agraria compatibles coas esixencias da protección e conservación do espacio natural, así como o programa nacional de medidas de acompañamento derivadas do novo Regulamento (CE) 1257/99, descoñécense os compromisos que deberán cumpri-los beneficiarios destas axudas, e as primas que deberán pagarse debido ó cumprimento deste compromiso.</p>
<p>Neste sentido e vista a orde da Consellería de Agricultura do 28 de outubro de 1999 pola que se convocaban axudas para a protección integrada do viñedo mediante métodos biotecnolóxicos, dentro da aplicación, na Comunidade Autónoma de Galicia, do réxime de medidas agroambientais, é necesario modifica-la mesma no ano 2000, ó disposto no Regulamento (CE) 2603/1999, da Comisión, do 9 de decembro de 1999, pola que se establecen disposicións para a axuda ó desenvolvemento rural previsto polo Regulamento (CE) 1257/1999, do Consello.</p>
<p>En consecuencia, vista a proposta da Dirección Xeral de Producción Agropecuaria e ó amparo do disposto no artigo 30.1º 3 do Estatuto de autonomía de Galicia e no uso das competencias que me confire a Lei 1/1983, reguladora da Xunta e o seu presidente,</p>
<p>DISPOÑO:</p>
<p>Artigo primeiro.-Pola presente orde modifícase e adáptase ó disposto no Regulamento (CE) 2603/1999, da Comisión, do 9 de decembro de 1999, que establece as disposicións transitorias para a axuda o desenvolvemento rural, prevista polo Regulamento (CE) 1257/1999, do Consello, a Orde do 28 de outubro de 1999 (DOG nº 217, do 10 de novembro) pola que se convocan axudas para a protección integrada do viñedo mediante métodos biotecnolóxicos.</p>
<p>Artigo segundo.-Os beneficiarios da axuda citada no artigo primeiro, que ata a data non concluísen co seu período de cinco anos consecutivos destinados</p>
<p>ó cumprimento dos compromisos agroambientais ós que optaron no momento que fixeron a primeira solicitude da devandita axuda, deberán presentar nova solicitude de petición de pagamento da axuda, de acordo co disposto na normativa reguladora dela que se cita no artigo primeiro.</p>
<p>Artigo terceiro.-O prazo para presenta-las solicitudes citadas nos artigos segundo e terceiro desta orde rematará 20 días despois do día seguinte da publicación desta orde.</p>
<p>Artigo cuarto.-Financiamento das actuacións. As axudas con cargo á presente orde financiaranse con cargo á aplicación orzamentario 09.50.712A.773.0 Apoio á eficacia dos sistemas productivos dos orzamentos xerais da Comunidade Autónoma para o dito exercicio, dotado con 4.500.000 pesetas para esta finalidade.</p>
<p>Adicional única.-A presente orde entrará en vigor ó día seguinte da súa publicación no DOG.</p>
<p>Santiago de Compostela, 8 de novembro de 2000.</p>
<p>Cástor Gago Álvarez</p>
<p>Conselleiro de Agricultura, Gandería e Política</p>
<p>Agroalimentaria</p>

