---
date: '2000-04-14'
id: '8102'
page: 6
number: 74
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 30 de marzo de 2000 pola que se promoven accións de integración
  laboral e estímulo da formación empresarial dos alumnos que rematan estudios
  de formación profesional regrada, de educación secundaria obrigatoria ou
  bacharelatos LOXSE no curso 1999-2000.
range: Orde
url: 'https://www.xunta.gal/dog/Publicados/2000/20000414/Anuncio8102_gl.html'
---
<p>O Estatuto de autonomía de Galicia, no seu artigo 31, asígnalle á Comunidade Autónoma a competencia plena no regulamento e administración do ensino en toda a súa extensión, niveis e graos, modalidades e especialidades, no ámbito das súas competencias e sen prexuízo do disposto no artigo 27 da Constitución e nas leis orgánicas que o desenvolven.</p>
<p>O Real decreto 1763/1982, do 24 de xullo, traspasa á Comunidade Autónoma funcións e servicios da Administración do Estado en materia de educación.</p>
<p>A Lei orgánica 1/1990, do 3 de outubro, de ordenación xeral do sistema educativo, nos seus artigos 55 e) e 60.2º, establece que as administracións educativas garantirán a orientación educativa e profesional dos alumnos, especialmente no que se refire ás distintas opcións educativas e á transición do sistema educativo ó mundo laboral.</p>
<p>Neste sentido, o Decreto 120/1998, do 23 de abril, polo que se regula a orientación educativa e profesional na comunidade Autónoma de Galicia, garante a toda a poboación escolar a orientación persoal e educativa, así como a orientación profesional que lle facilite a toma de decisións responsables e a súa adaptación ás permanentes e cada vez máis dinámicas transformacións sociais, económicas e tecnolóxicas, que poñen de manifesto a necesidade de contar con recursos humanos cualificados e permanentemente actualizados, e así contribuír á xeración e mantemento do emprego.</p>
<p>A Lei de réxime financeiro e orzamentario de Galicia e a Lei de orzamentos xerais da Comunidade galega para o ano 2000, establecen os requisitos e normas básicas para a xestión e actividade económico-financeira.</p>
<p>Ademais, continuando coa liña establecida na Orde do 20 de marzo de 1995 (DOG do 12 de abril), é preciso regula-las axudas que permitan promover accións de integración laboral e estímulo de formación empresarial para alumnos que rematan estudios de formación profesional específica, educación secundaria obrigatoria ou bacharelatos LOXSE no curso 1999-2000. Estas actividades inclúense no programa operativo de Galicia para o período 2000-2006, cofinanciado polo Fondo Social Europeo.</p>
<p>Por conseguinte, as propostas que amparan esta orde pretenden contribuír a dinamiza-las iniciativas dos centros, dos axentes sociais e das institucións vencelladas ó mundo laboral, para lograr unha fluidez de información e actuacións de integración profesional con vistas a favorece-las decisións futuras dos mozos e mozas, o emprego e a competitividade das empresas do seu contorno. Trátase dunha adecuación das iniciativas recollidas no Libro Branco da Comisión, antes mencionado, presentado polo Consello Europeo en decembro de 1993 e recollidas no Plan de Crecemento e Emprego de Galicia 1998-2001 e recollidas nas accións cofinanciadas polo Fondo Social Europeo.</p>
<p>Polo que, en uso das facultades que teño atribuídas,</p>
<p>DISPOÑO:</p>
<p>Artigo 1º</p>
<p>A presente convocatoria ten por obxecto establecer axudas para o desenvolvemento das seguintes actividades:</p>
<p>-Reunións, xornadas, cursos, conferencias, seminarios nos que se traten temas de integración laboral e de busca activa de emprego.</p>
<p>Os destinatarios destas accións serán os alumnos dos seguintes cursos e niveis educativos por esta orde de preferencia: 3º FP2, 4º ESO, alumnos que rematen un módulo de nivel 2 ou un ciclo formativo de grao medio ou superior e bacharelatos LOXSE.</p>
<p>As actividades deberán levarse a cabo antes do 31 de xullo do ano 2000 en grupos de vinte alumnos como mínimo, e deberán desenvolverse en colaboración cos centros de educación secundaria a través dos seus:</p>
<p>-Departamentos didácticos, especialmente os relacionados coas familias profesionais.</p>
<p>-Departamentos das respectivas familias profesionais.</p>
<p>-Departamentos da área tecnolóxico-práctica e, en especial, os departamentos responsables da impartición da formación empresarial e da formación e orientación laboral.</p>
<p>-Departamentos de orientación educativa e profesional a través da elaboración e posta en práctica dun plan de orientación profesional establecido para o centro.</p>
<p>Artigo 2º</p>
<p>As referidas accións teñen os seguintes obxectivos:</p>
<p>a) Deseñar actividades ou programas para que o alumnado poida elabora-lo seu propio itinerario profesional de busca activa de emprego, facéndoo consciente da necesidade de formación permanente.</p>
<p>b) Estimular e axuda-lo profesorado na integración de orientación profesional no currículo, así como no establecemento de contactos co mundo productivo e empresarial, para incorpora-los mozos ó mundo laboral.</p>
<p>c) Evita-lo desemprego e a espera da incorporación ó traballo.</p>
<p>d) Potenciar e estimula-la creación de asociacións, cooperativas ou o exercicio do traballo autónomo entre os mozos/as escolarizados nos cursos de fin de ciclo, etapa, previos á integración laboral.</p>
<p>e) Difundi-la existencia e funcionamento dos servicios públicos de emprego, así como doutras fontes de información sobre a oferta de emprego, tanto de carácter público, como de carácter privado e de autoemprego.</p>
<p>f) Facer un seguimento dos alumnos que rematan a súa formación nos centros de educación secundaria ou que abandonan o sistema educativo co fin de facilitárlle-la súa inserción laboral e, cando cumpra, a recualificación profesional.</p>
<p>g) Elaborar e actualizar unha base de datos co curriculum vitae dos alumnos que abandonan o sistema educativo, así como establecer canles de comunicación coas empresas para posibles ofertas de emprego.</p>
<p>Artigo 3º</p>
<p>Poderán concorrer a esta convocatoria as asociacións, federacións e confederacións sen ánimo de lucro legalmente constituídas da Comunidade Autónoma de</p>
<p>Galicia que promovan actividades que teñan por obxectivos os sinalados no artigo anterior. As corporacións non poderán concorrer ás axudas previstas nesta orde.</p>
<p>En todo caso, terán prioridade para a concesión destas axudas as asociacións, federacións e confederacións sen ánimo de lucro que teñan entre os seus obxectivos a promoción da integración laboral e estímulo da formación empresarial, ou que veñan colaborando coa Consellería de Educación e Ordenación Universitaria no desenvolvemento do módulo de formación en centros de traballo.</p>
<p>Artigo 4º</p>
<p>As axudas económicas concederanse con cargo ó concepto orzamentario 07.04.322S.483.0. do exercicio económico do ano 2000, ata un importe máximo de 61.500.000 ptas. As axudas serán cofinanciadas por fondos comunitarios e fondos da Comunidade Autónoma de acordo coa porcentaxe legalmente establecida. Estas axudas son incompatibles con outras axudas provenientes de fondos comunitarios e están amparadas pola regra de «minimis».</p>
<p>Artigo 5º</p>
<p>O/a titular ou representante legal da entidade demandante presentará instancia por duplicado, no rexistro xeral da Consellería de Educación e Ordenación Universitaria, edificio administrativo de San Caetano, s/n, ou nos lugares que determina o artigo 38.4º da Lei 4/1999, de modificación da Lei 30/1992, de réxime xurídico das administracións públicas e do procedemento administrativo común, no prazo de 20 días hábiles a partir da publicación da presente orde.</p>
<p>Artigo 6º</p>
<p>As solicitudes, por duplicado, axustaranse ó modelo establecido no anexo I da presente orde e irán acompañadas dun proxecto e do orzamento de actividades, tamén por duplicado, conforme o anexo II desta orde.</p>
<p>Xuntaráselle á documentación sinalada o seguinte:</p>
<p>a) Certificación bancaria da conta corrente da entidade na que se desexe recibi-lo ingreso do importe da subvención.</p>
<p>b) Copia compulsada dos estatutos, da acta de constitución e da tarxecta de identificación fiscal.</p>
<p>c) Escrito de conformidade do consello escolar de cada centro docente no que se vaian realiza-las actividades de integración laboral e estímulo da formación empresarial.</p>
<p>d) Declaración do conxunto de tódalas solicitudes de axudas efectuadas ou concedidas, para esta mesma finalidade, das distintas administracións públicas competentes.</p>
<p>De acordo co establecido no artigo 71 da Lei de réxime xurídico das administracións públicas e do procedemento administrativo común, para aquelas solicitudes que non acheguen os requisitos anteriormente sinalados, requirirase o interesado para que nun prazo de dez días emende as faltas ou remita os documentos perceptivos; de non o facer, consi</p>
<p>derarase que desistiu da súa petición e arquivarase o expediente.</p>
<p>Artigo 7º</p>
<p>As axudas concederanse de acordo coas seguintes prioridades:</p>
<p>a) Actividades con carácter innovador dirixidas á inserción do alumno/a no mundo laboral coa participación dos orientadores dos centros, profesorado de FOL, etc.</p>
<p>b) Accións destinadas a fomenta-la igualdade de oportunidades para as mulleres e os homes.</p>
<p>c) Iniciativas que desenvolvan sistemas de asesoramento e orientación profesional para os mozos/as, que lles axuden a coñecer e avalia-lo seu potencial profesional e a toma de decisións.</p>
<p>d) Proxectos que axuden a localizar información sobre a oferta formativo-profesional no ámbito local, autonómico, nacional ou incluso comunitario, tendo en conta que a libre circulación de traballadores constitúe un dereito fundamental dos cidadáns da Unión Europea.</p>
<p>e) Propostas tendentes a sensibiliza-los diferentes sectores económicos, servicios de emprego e formación, etc., a través de seminarios específicos de intercambio e publicación de medidas que canalicen toda a información sobre o emprego.</p>
<p>f) Accións que sirvan de reforzo ás políticas e ós programas comunitarios, en especial no ámbito do emprego, os recursos humanos e a integración no mercado de traballo.</p>
<p>Artigo 8º</p>
<p>A valoración das solicitudes será realizada por unha comisión de selección integrada polos seguintes membros:</p>
<p>Presidente: o subdirector xeral de Formación Profesional e de Educación de Adultos.</p>
<p>Vocais: catro inspectores correspondentes ós servicios provincias de Inspección, a xefa do Servicio de Formación de Empresa e Orientación Laboral e o xefe do servicio de Educación de Adultos e Xestión Económica.</p>
<p>Secretario: un funcionario da Dirección Xeral de Ordenación Educativa e Formación Profesional, con voz e sen voto.</p>
<p>Os membros da comisión poderán percibir asistencias, axudas para gastos e locomoción por concorrer ás sesións conforme o Decreto 299/1990, do 24 de maio (DOG do 1 de xuño).</p>
<p>Artigo 9º</p>
<p>A comisión de selección elaborará a proposta de adxudicación de subvencións e elevaraa ó conselleiro de Educación e Ordenación Universitaria, que resolverá o que proceda.</p>
<p>Artigo 10º</p>
<p>A concesión ou denegación das axudas seralle notificada directamente á entidade solicitante pola Dirección Xeral de Ordenación Educativa e Formación Profesional. Contra esta resolución os solicitantes poderán</p>
<p>interpoñer recurso potestativo de reposición perante o conselleiro de Educación e Ordenación Universitaria no prazo dun mes contado a partir do día seguinte ó da recepción da notificación, de acordo co disposto noas artigos 116 e 117 da Lei 4/1999 (BOE do 14 de xaneiro) de modificación da Lei 30/1992, de réxime xurídico das administracións públicas e do procedemento administrativo común, ou ben directamente o recurso contencioso-administrativo no prazo de dous meses perante o Tribunal Superior de Xustiza de Galicia.</p>
<p>As solicitudes entenderanse denegadas de non dictarse resolución expresa no prazo de catro meses contados desde a publicación da presente orde.</p>
<p>Artigo 11º</p>
<p>As axudas concedidas en cada caso irán destinadas a sufraga-los gastos do persoal que imparta as actividades, así como as axudas de custo e desprazamentos que xeren para o desenvolvemento delas de acordo coa normativa de aplicación na Administración pública que, como mínimo, alcanzarán o 75% do importe total da axuda concedida e os gastos de funcionamento xerados polo proxecto, que non superarán o 25% do importe total da subvención.</p>
<p>As axudas serán aboadas unha vez finalizadas as actividades, no momento da completa xustificación por parte do beneficiario da finalidade e da entrega da memoria de actividades, achegando certificación de ter realizado a actividade de acordo co establecido na presente orde e cos investimentos previstos, así como a certificación respecto da percepción ou non percepción doutras axudas e subvencións para a mesma finalidade, para efectos do disposto no artigo 6 da Lei 8/1999, do 30 de decembro, de medidas fiscais e orzamentarias e de función pública e actuación administrativa (DOG do 31). A devandita xustificación farase de acordo coas instruccións que para o efecto dicte a Consellería de Educación e Ordenación Universitaria e que serán postas en coñecemento dos interesados na mesma data en que se lles comunique a súa concesión.</p>
<p>No caso de que as axudas non superen o importe de 1.000.000 de ptas. poderán aboarse da seguinte forma:</p>
<p>1. Unha vez resolta a convocatoria e aceptada a subvención polos interesados, aboarase o 10% da súa contía, logo da xustificación provisional consistente na certificación de que deron comezo as actividades. Así mesmo xuntarase, por parte dos solicitantes, relación nominal e DNI dos alumnos receptores, dos relatores e dos coordinadores da acción. Os grupos terán como mínimo 20 alumnos.</p>
<p>2. Libraranse, en concepto de pagamentos parciais, as cantidades que xustifiquen os beneficiarios, sen exceder, en ningún caso, do 70% da contía total da subvención.</p>
<p>3. A cantidade restante librarase unha vez rematada a actividade no momento da súa completa xustificación económica por parte do beneficiario e da entrega da memoria de actividades.</p>
<p>Artigo 12º</p>
<p>Dado que as actividades se realizan nos centros de ensino secundario, a inspección educativa velará polo desenvolvemento destas accións e asegurarase de que a súa realización sexa compatible coas actividades docentes dos centros educativos, cando se leven a cabo en período lectivo.</p>
<p>Artigo 13º</p>
<p>Os beneficiarios que obteñan axudas no marco da presente convocatoria comprométense:</p>
<p>-Á gratuidade das actividades.</p>
<p>-Á xestión directa do proxecto subvencionado.</p>
<p>-A facilitar canta información demande a Dirección Xeral de Ordenación Educativa e Formación Profesional.</p>
<p>-A que na publicidade e propaganda das accións subvencionadas, así como na convocatoria pública e nos lugares onde se realicen as referidas accións, figure que estas están cofinanciadas pola Xunta de Galicia, Consellería de Educación e Ordenación Universitaria e o Fondo Social Europeo, ambas denominacións cos seus respectivos logotipos.</p>
<p>-Á cesión de cantos documentos e materiais se deriven do proxecto para a súa publicación.</p>
<p>-Á xustificación dos gastos dos fondos recibidos no prazo que se determina.</p>
<p>-Á comunicación do número real de participantes e os axustes realizados.</p>
<p>-A achegar copia dos contratos, se é o caso, do persoal laboral contratado.</p>
<p>-En xeral, ó cumprimento do que establece a presente orde e a normativa laboral que lle sexa de aplicación.</p>
<p>Toda alteración das condicións tidas en conta para a concesión da subvención, e en todo caso a obtención concorrente de subvencións ou axudas outorgadas por outras administracións ou entes públicos ou privados, nacionais ou internacionais, poderá dar lugar á modificación da resolución de concesión.</p>
<p>Artigo 14º</p>
<p>Como remate de todo o proceso, os beneficiarios quedan obrigadas a presentar, no Servicio de Educación de Adultos e Xestión Económica antes do 15 de setembro do ano 2000, unha memoria detallada do seu desenvolvemento, que poderá servir como documento de difusión e debate. A memoria incluirá xustificación económica detallada (un orixinal e dúas copias).</p>
<p>Artigo 15º</p>
<p>A entidade queda sometida ás actuacións de comprobación e seguimento que realice a Dirección Xeral de Ordenación Educativa e Formación Profesional, e, se é o caso, a Inspección Educativa. Igualmente, queda sometida ás accións de control financeiro que poidan realiza-la Intervención Xeral da Comunidade Autónoma, o Consello de Contas e as que se poidan efectuar pola Comisión e o Tribunal de Contas da Unión Europea.</p>
<p>Artigo 16º</p>
<p>Procederá ó reintegro, total ou parcial, da subvención percibida e os xuros de demora producidos desde o momento do seu pagamento nos seguintes casos:</p>
<p>a) Incumprimento da obriga de xustificación.</p>
<p>b) Obtención da subvención sen reuni-los requisitos esixidos para a súa concesión.</p>
<p>c) Incumprimento das condicións impostas ós beneficiarios con motivo da concesión da subvención ou axuda pública.</p>
<p>d) Cando haxa un exceso de subvención percibida de acordo co establecido no punto 8 da Lei 8/1999, do 30 de decembro, de medidas fiscais e orzamentarias e de función pública e actuación. administrativa.</p>
<p>Artigo 17º</p>
<p>O procedemento de reintegro da subvención, nos supostos previstos no artigo anterior, será iniciado de oficio pola Dirección Xeral de Ordenación Educativa e Formación Profesional tan pronto como teña coñecemento do incumprimento. A incoación do procedemento de reintegro comunícase ó beneficiario da subvención, poñendo de manifesto cos feitos co fin de que formule as alegacións e presente os documentos ou xustificantes que considere pertinentes, no prazo dos quince días seguintes á comuncación.</p>
<p>Transcorrido o prazo de alegacións, a dirección Xeral dictará resolución esixindo, no caso de que proceda, o reintegro, que haberá de producirse no prazo dos quince días seguintes á notificación da resolución. Transcorrido este prazo sen que se teña producido o reintegro, a dirección xeral iniciará o procedemento para esixi-lo reintegro correspondente segundo a Orde do 21 de xullo de 1998 (DOG do 7 de agosto) da Consellería de Economía e Facenda pola que se regula o procedemento de recadación nos supostos de reintegros de axudas ou subvencións públicas, pensións asistenciais e subsidios económicos.</p>
<p>As cantidades que se van reintegrar terán a consideración de ingresos de dereito público, séndolles de aplicación para a súa cobranza o establecido no Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario.</p>
<p>Artigo 18º</p>
<p>Contra a presente orde os interesados poderán interpoñer recurso contencioso-administrativo no prazo de dous meses ante o Tribunal Superior de Xustiza de Galicia.</p>
<p>Artigo 19º</p>
<p>Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 30 de marzo de 2000.</p>
<p>Celso Currás Fernández</p>
<p>Conselleiro de Educación e Ordenación</p>
<p>Universitaria</p>
<p>Director Xeral de Ordenación Educativa e Formación Profesional</p>
<p>ANEXO II</p>
<p>Modelo de proxecto</p>
<p>1. Obxectivos do proxecto.</p>
<p>2. Contidos e metodoloxía do proxecto.</p>
<p>3. Ámbito territorial de desenvolvemento das actividades.</p>
<p>4. Tipo e número de actividades que se van realizar.</p>
<p>5. Centros onde se van realiza-las actividades.</p>
<p>6. Número de beneficiarios que hai que atender e niveis educativos.</p>
<p>7. Período de realización.</p>
<p>8. Materiais didácticos.</p>
<p>9. Valoración económica do proxecto.</p>
<p>9.1. Valoración económica de cada actividade.</p>
<p>9.1.1. Custo de persoal, axudas de custo e desprazamento.</p>
<p>9.1.2. Gastos xerais de funcionamento.</p>
<p>9.2. Valoración total do proxecto.</p>

