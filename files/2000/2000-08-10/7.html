---
date: '2000-08-10'
id: '100E2'
page: 11
number: 155
agency: 'CONSELLERÍA DE FAMILIA E PROMOCIÓN DO EMPREGO, MULLER E XUVENTUDE'
section: III. OUTRAS DISPOSICIÓNS
title: >-
  Resolución do 26 de xullo de 2000, do Servicio Galego de Promoción da
  Igualdade do Home e da Muller, pola que se abre un novo prazo de solicitude de
  axudas e subvencións para a realización por empresas de cursos de formación
  para as súas propias traballadoras.
range: Resolución
url: 'https://www.xunta.gal/dog/Publicados/2000/20000810/Anuncio100E2_gl.html'
---
<p>O Decreto 488/1997, do 26 de decembro, modificado polo Decreto 117/1999, do 23 de abril, polo que se establece a estructura orgánica da Consellería de Familia e Promoción do Emprego, Muller e Xuventude, determina no artigo 1 que a devandita consellería é o órgano da Administración autonómica ó que lle corresponde o exercicio das competencias e funcións en materia de familia, menores, muller, xuventude, formación ocupacional e promoción do emprego, de acordo co establecido no Estatuto de autonomía e nos termos sinalados na Constitución española.</p>
<p>Ó Servicio Galego de Promoción da Igualdade do Home e da Muller, organismo autónono de carácter administrativo adscrito á Consellería de Familia e Promoción do Emprego, Muller e Xuventude, creado por Lei 3/1991, do 14 de xaneiro, correspóndelle, entre outras funcións, elaborar plans de actuación, programas piloto e plans-ponte para fomenta-lo emprego e facilita-la formación profesional das mulleres (artigo 3.8º).</p>
<p>Por outra banda, no III Plan de Igualdade de Oportunidades das Mulleres Galegas, dedícase unha área específica á formación e ó emprego. Dentro dela, un obxectivo prioritario é consolida-la formación</p>
<p>como medida prioritaria para a mellora e o incremento do emprego.</p>
<p>Neste marco, e tendo en conta o réxime xeral do Decreto 377/1998, do 23 de decembro, polo que se establece o réxime xeral das axudas e subvencións da Consellería de Familia e Promoción do Emprego, Muller e Xuventude en materia de medidas activas de emprego, publicouse a Orde do 23 de decembro de 1999, pola que se establecen liñas de actuación e estímulo á formación de mulleres naquelas profesións e actividades consideradas prioritarias en Galicia. Esta orde non tivo a repercusión esperada no que se refire ós cursos para mulleres traballadoras xestionados por empresas, exclusivamente para a formación das súas propias traballadoras.</p>
<p>O obxecto da presente resolución é a apertura dun novo prazo para que as empresas soliciten axudas e subvencións para a realización de cursos de formación para as súas propias traballadoras, que faciliten a mellora da cualificación profesional das mesmas, axústándose ó disposto na Orde do 23 de decembro de 1999, pola que se establecen liñas de acción e estímulo á formación de mulleres naquelas profesións ligadas a sectores e actividades considerados prioritarios en Galicia, no texto refundido da Lei de réxime financeiro e orzamentario de Galicia e na Lei 7/1999, do 29 de decembro, de orzamentos xerais da Comunidade Autónoma de Galicia para o ano 2000.</p>
<p>As devanditas axudas financiaranse con cargo ó crédito existente, 14.778.500 ptas., na aplicación orzamentaria 14.50.212A 471.0, recollida na Lei 7/1999, do 29 de decembro, de orzamentos xerais da Comunidade Autónoma de Galicia para o ano 2000.</p>
<p>Na súa virtude, en uso das facultades que teño atribuídas, e para a súa debida aplicación nos créditos orzamentarios para o fin para o que foron establecidos,</p>
<p>DISPOÑO:</p>
<p>Artigo 1º.-Obxecto.</p>
<p>A presente resolución ten por obxecto a apertura dun novo prazo para a formalización de solicitudes por parte das empresas, de axudas e subvencións para a formación das súas propias traballadoras, segundo o establecido na Orde do 23 de decembro de 1999, pola que se establecen liñas de actuación e estímulo á formación de mulleres naquelas profesións ligadas a sectores e actividades consideradas prioritarias en Galicia (DOG do 14-1-2000), rexendo con carácter xeral para a presente convocatoria as bases establecidas na devandita orde coas particularidades dispostas na presente resolución, respecto á selección das alumnas, prazo de solicitude, inicio e remate e obrigas das beneficiarias das axudas e subvencións.</p>
<p>Poderán participar nas accións formativas previstas na presente resolución as traballadoras en activo, con exclusión das que presten os seus servicios en calquera tipo de Administración pública, sexa cal for o seu vínculo con ela.</p>
<p>Artigo 2º.-Selección de alumnas.</p>
<p>A empresa que vai imparti-lo curso realizará unha convocatoria pública entre as súas traballadoras mediante anuncios que se publicarán en modelo normalizado, na que, necesariamente, se deberá facer consta-lo financiamento da acción por parte do Servicio Galego de Promoción da Igualdade do Home e da Muller, polo menos a través do taboleiro de anuncios da empresa.</p>
<p>As traballadoras en activo deberán acredita-la súa condición mediante a presentación dun certificado de vida laboral expedido pola Tesourería Xeral da Seguridade Social.</p>
<p>Artigo 3º.-Inicio e remate.</p>
<p>Con carácter xeral as accións formativas deberanse iniciar antes do 15 de setembro, mentres que o remate e xustificación delas se producirá, necesariamente, como data límite o 30 de novembro de 2000, debendo estar xustificados os custos inherentes a elas, mediante certificación do xefe do Servicio de Cooperación, Estudios e Programas do Servicio Galego de Promoción da Igualdade do Home e da Muller, o 30 de decembro de 2000.</p>
<p>Artigo 4º.-Solicitudes.</p>
<p>1. As entidades que, cumprindo as condicións establecidas no artigo 2º, desexen colaborar na impartición das accións formativas previstas na presente resolución, deberán formaliza-la correspondente solicitude no modelo normalizado que se publicou</p>
<p>como anexo I da Orde do 23 de decembro de 1999 (DOG nº 9, do venres 14 de xaneiro de 2000), asinada polo titular ou representante legal da entidade debidamente acreditado.</p>
<p>A solicitude deberá ir acompañada da seguinte documentación:</p>
<p>a) DNI do solicitante e documentación que acredite que posúe poder suficiente para actuar en nome da empresa.</p>
<p>b) Tarxeta de identificación fiscal da empresa.</p>
<p>c) Unha ficha por cada un dos cursos solicitados no modelo normalizado (anexo II da Orde do 23 de decembro de 1999).</p>
<p>d) Memoria detallada xustificativa da acción no modelo normalizado que se publicou como anexo III á Orde do 23 de decembro de 1999, na que se farán consta-los criterios que se van utilizar para a selección das alumnas e número de traballadoras da empresa.</p>
<p>e) Se é o caso, compromiso de promoción profesional, por un período de alomenos seis meses, dun mínimo do 15% das alumnas, asumido pola empresa.</p>
<p>f) Declaración expresa subscrita polo/a titular ou polo/a representante legal da entidade de non percibir ningún tipo de axuda da mesma natureza concedida por calquera outra entidade pública ou privada.</p>
<p>g) Declaración pola que se expresa a submisión ás actuacións de comprobación do Servicio Galego de Promoción da Igualdade do Home e da Muller.</p>
<p>h) No caso de ter impartido cursos incluídos na programación do Servicio Galego de Promoción da Igualdade do Home e da Muller ou da Consellería de Familia e Promoción do Emprego, Muller e Xuventude correspondentes ó exercicio de 1999, debera xustifica-lo grao de promoción profesional acadado polas alumnas formadas.</p>
<p>i) Ficha de solicitude de transferencia bancaria (anexo IV da Orde do 23 de decembro de 1999).</p>
<p>2. As solicitudes presentaranse no Servicio Galego de Promoción da Igualdade do Home e da Muller ou nas delegacións provinciais da Consellería de Familia e Promoción do Emprego, Muller e Xuventude que correspondan ó domicilio da solicitante ou por calquera das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común, modificado pola Lei 4/1999. Se as solicitudes fosen presentadas nas delegacións provinciais, estas remitiranas o día seguinte ó da súa recepción ó Servicio Galego de Promoción da Igualdade do Home e da Muller.</p>
<p>Artigo 5º.-Prazo.</p>
<p>1. O prazo para a presentación das solicitudes será dun mes, contado a partir do día seguinte ó da publicación da presente resolución no Diario Oficial de Galicia.</p>
<p>2. No suposto de que a solicitude non cumpra os requisitos sinalados na convocatoria ou a documentación achegada conteña erros ou sexa insuficiente, o órgano competente requirirá o solicitante para que, no prazo de dez (10) días, achegue os documentos preceptivos ou emende os erros detectados, de conformidade co previsto no artigo 71 da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999.</p>
<p>Artigo 6º.-Obrigas dos beneficiarios.</p>
<p>É obriga das empresas beneficiarias destas axudas, ademais das previstas no artigo 14 da Orde do 23 de decembro de 1999 mencionada no artigo 1º desta resolución, o sometemento ás actuacións de control, comprobación e inspección que efectúe o Servicio Galego de Promoción da Igualdade do Home e da Muller, ás de control financeiro que correspondan, se é o caso, á Intervención Xeral da Comunidade Autónoma, ás previstas na lexislación do Tribunal de Contas e ás do Consello de Contas.</p>
<p>Artigo 7º.-Modificación.</p>
<p>A alteración das condicións tidas en conta para a concesión da subvención e, en todo caso, a obtención concorrente de subvencións ou axudas outorgadas por outras administracións ou entes públicos ou privados, nacionais ou internacionais, poderá dar lugar á modificación da resolución de concesión, de conformidade co previsto no artigo 78.7º do Decreto lexislativo 1/1999, modificado pola Lei 8/1999.</p>
<p>Artigo 8º.-Revogación.</p>
<p>O incumprimento total ou parcial de calquera das condicións, así como a duplicación da axuda ou o seu uso fraudulento constituirá causa deteminante de revogación da axuda e do reintegro desta por parte do beneficiario ou solicitante, xunto cos xuros de demora, de acordo co establecido no artigo 78.9º do Decreto lexislativo 1/1999, modificado pola Lei 8/1999.</p>
<p>Disposicións adicionais</p>
<p>Primeira.-A concesión das subvencións recollidas na presente resolución estará supeditada á existencia de crédito orzamentario.</p>
<p>Segunda.-As empresas beneficiarias destas subvencións están suxeitas ó réxime de infraccións e sancións previstas no artigo 79 do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia, modificado pola Lei 8/1999, do 30 de decembro.</p>
<p>Disposición derradeira</p>
<p>Primeira.-A presente resolución entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 26 de xullo de 2000.</p>
<p>Aurora Montes Santa-Olalla</p>
<p>Directora xeral do Servicio Galego de Promoción da Igualdade do Home e da Muller</p>

