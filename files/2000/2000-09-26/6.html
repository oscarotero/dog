---
date: '2000-09-26'
id: 1198E
page: 13
number: 187
agency: CONSELLERÍA DE MEDIO AMBIENTE
section: III. OUTRAS DISPOSICIÓNS
title: >-
  Decreto 219/2000, do 21 de xullo, polo que se declara definitivamente a Lagoa
  do Rei espacio natural en réxime de protección xeral.
range: Decreto
url: 'https://www.xunta.gal/dog/Publicados/2000/20000926/Anuncio1198E_gl.html'
---
<p>A protección e conservación do noso patrimonio natural é un mandato recollido no artigo 45 da Constitución e unha necesidade para asegura-la pervivencia dos nosos ecosistemas e os seus compoñentes.</p>
<p>As competencias en materia de protección do ambiente e da paisaxe fóronlle conferidas á Comunidade Autónoma de Galicia polo artigo 27.30º do Estatuto de autonomía, asumidas pola Xunta de Galicia a través do Real decreto 1535/1984, do 20 de xuño.</p>
<p>A Lei 4/1989, do 27 de marzo, de conservación dos espacios naturais e da flora e fauna silvestres, dispón no seu artigo 21.2º que as comunidades autónomas con competencias plenas na materia poderán establecer outras figuras de protección distintas ás reguladas no seu artigo 12.</p>
<p>Consonte as citadas normas legais foi aprobado o Decreto 82/1989, do 11 de maio, polo que se regula a figura de espacio natural en réxime de protección xeral.</p>
<p>Por orde da Consellería de Medio Ambiente do 15 de xullo de 1999 someteuse a información pública e audiencia ós interesados o informe para a inclusión definitiva no Rexistro de Espacios Naturais de Galicia da Lagoa do Rei, como establece o artigo 5 do Decreto 82/1989, sen que se presentasen alegacións.</p>
<p>Pola mesma orde, procedeuse, ó abeiro do artigo 6 do mencionado decreto, á declaración provisional da citada Lagoa do Rei como espacio natural en réxime de protección xeral.</p>
<p>Por todo isto, de conformidade coa proposta do conselleiro de Medio Ambiente e logo da deliberación do Consello da Xunta de Galicia, na súa reunión do día vinteún de xullo de dous mil,</p>
<p>DISPOÑO:</p>
<p>Artigo 1º</p>
<p>Segundo o Decreto 82/1989, declárase definitivamente a Lagoa do Rei, cunha superficie total de 4,45 ha, como espacio natural en réxime de protección xeral, e ordénase a súa inclusión definitiva no Rexistro de Espacios Naturais de Galicia.</p>
<p>Artigo 2º</p>
<p>Os límites da Lagoa do Rei como espacio natural en réxime de protección xeral, representados graficamente no anexo ó presente decreto, son os seguintes:</p>
<p>Norte: terreos do Colexio Santo Anxo (Rábade).</p>
<p>Leste: terreos veciñais do concello de Begonte.</p>
<p>Oeste: terreos do concello de Rábade.</p>
<p>Sur: predios particulares e terreos do concello de Begonte.</p>
<p>Artigo 3º</p>
<p>A declaración como espacio natural en réxime de protección xeral, consonte o artigo 3 do Decreto 82/1989, suporá unhas limitacións con respecto ás actividades que se poidan desenvolver.</p>
<p>1. En todo o espacio natural quedan prohibidas as seguintes actividades:</p>
<p>-Os vertidos de toda natureza.</p>
<p>-As acumulacións de lixos, entullos ou calquera tipo de residuo sólido.</p>
<p>-As actividades cinexéticas.</p>
<p>-As actividades acuáticas.</p>
<p>-A substitución das masas forestais autóctonas por outras de carácter alóctono.</p>
<p>2. Poderán levarse a cabo de xeito ordenado os usos e actividades tradicionais; para o resto das actividades requirirase informe preceptivo e vinculante da Consellería de Medio Ambiente, que será solicitado polo promotor ou titular das accións, actividades, proxectos ou obras que se pretendan emprender.</p>
<p>En calquera caso, precisan autorización da Consellería de Medio Ambiente as seguintes actividades:</p>
<p>-A actividade urbanística.</p>
<p>-A pesca fluvial.</p>
<p>-As actividades extractivas ou de recolleita de flora e fauna.</p>
<p>-A introducción de especies de flora e fauna.</p>
<p>-Os aproveitamentos forestais.</p>
<p>-As repoboacións forestais.</p>
<p>-Os movementos de terras.</p>
<p>-As actividades científicas e de educación ambiental.</p>
<p>-A acampada.</p>
<p>-As queimas.</p>
<p>-As actividades ruidosas.</p>
<p>3. De preverse efectos negativos nas accións que se vaian emprender, a Consellería de Medio Ambiente poderá esixi-lo estudio ambiental que corresponda.</p>
<p>Disposición adicional</p>
<p>O presente decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, vinteún de xullo de dous mil.</p>
<p>Manuel Fraga Iribarne</p>
<p>Presidente</p>
<p>José Carlos del Álamo Jiménez</p>
<p>Conselleiro de Medio Ambiente</p>

