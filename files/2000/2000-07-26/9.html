---
date: '2000-07-26'
id: F8DA
page: 11
number: 144
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 16 de xuño de 2000, da Delegación Provincial de Pontevedra, pola
  que se dispón o rexistro, o depósito e a publicación, no Diario Oficial de
  Galicia, do convenio colectivo da empresa Kiwi Atlántico, S.A.
range: Resolución
url: 'https://www.xunta.gal/dog/Publicados/2000/20000726/AnuncioF8DA_gl.html'
---
<p>Visto o texto do convenio colectivo para a empresa Kiwi Atlántico, S.A. con nº de código 3602871, que tivo entrada nesta delegación provincial o día 13-6-2000, subscrito en representación da parte económica pola representación da empresa, e da parte social polo delegado de persoal, con data do 12-6-2000. De conformidade co disposto no artigo 90.2º e 3º, do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo, e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación provincial</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo, que</p>
<p>consta nesta delegación provincial, e a notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Vigo, 16 de xuño de 2000.</p>
<p>Antonio Coello Bufill</p>
<p>Delegado provincial de Pontevedra</p>
<p>Convenio colectivo de traballo para a empresa</p>
<p>Kiwi Atlántico, S.A.</p>
<p>Artigo 1º.-Ámbito de aplicación.</p>
<p>Este convenio regulará as relacións laborais entre a empresa Kiwi Atlántico, S.A. e tódolos traballadores que presten servicios nela, exceptuando unicamente aquelas persoas ás que alude o artigo 2 de Estatuto dos traballadores.</p>
<p>Artigo 2º.-Vixencia e duración.</p>
<p>Este convenio colectivo terá unha duración de dous anos, contados desde o 1 de xaneiro de 2000, finalizando o seu efecto o 31 de decembro de 2001.</p>
<p>Entenderase prorrogado de ano en ano, agás denuncia de calquera das partes, con tres meses de antelación, alomenos, á data do seu remate. A devandita renuncia terá que ser por escrito, dirixida á outra parte afectada polo convenio.</p>
<p>Artigo 3º.-Ámbito persoal.</p>
<p>As condicións pactadas forman un todo orgánico, indivisible e, para os efectos da súa aplicación práctica, serán consideradas globalmente.</p>
<p>Respectaranse as situacións persoais que con carácter de cómputo anual excedan destas normas estrictamente ad personam.</p>
<p>Como as melloras económicas que se implantan en virtude deste convenio teñen o carácter de mínimas no seu conxunto, subsistirán os pactos, cláusulas, implantadas pola empresa, que significarán condicións máis beneficiosas para os traballadores.</p>
<p>Artigo 4º.-Xornada laboral.</p>
<p>A xornada laboral ordinaria será de corenta horas semanais de traballo efectivo.</p>
<p>Durante os meses de xullo e agosto realizarase xornada continuada.</p>
<p>Artigo 5º.-Garantía sobre ordenación do traballo.</p>
<p>A) Non contratar eventuais mentres haxa fixos descontinuos sen chamar.</p>
<p>B) Non faceren horas extraordinarias os fixos-descontinuos mentres permanezan outros de igual condición.</p>
<p>C) Chamar por orde de antigüidade e dar de alta a medida que se precisen ata que se poida esgota-la xornada e, cando isto non sexa posible, prescindir dos de menor antigüidade con baixa na Seguridade</p>
<p>Social, por diminución do producto. É dicir, os traballadores causarán altas e baixas na empresa de acordo coa prestación laboral real e cursando a baixa definitiva na campaña, do persoal afectado por diminución do producto ou finalización da tempada; para favorecer que o persoal que non poida traballar cun mínimo de continuidade poida acceder a outros traballos.</p>
<p>D) En relación cos traballos de posta en marcha e finalización de campaña, observarase o disposto no artigo 20 do Real decreto 1563/1995, do 21 de setembro, sobre xornadas especiais de traballo.</p>
<p>Artigo 6º.-Traballos en domingos e festivos.</p>
<p>Se por excepcional necesidade da empresa o traballador non puidese desfrutar do seu descanso neses días farao dentro da semana seguinte, sinalándose o día con anterioridade.</p>
<p>Artigo 7º.-Pase de eventuais a fixos descontinuos.</p>
<p>Os traballadores eventuais pasarán á condición de fixos-descontinuos cando realizasen tres campañas de trinta días de traballo como mínimo; cando non se teñan acadado os trinta días por campaña, terán a preferencia de ser contratados sen perda da condición de eventuais.</p>
<p>Artigo 8º.-Vacacións.</p>
<p>Os traballadores afectados por este convenio desfrutarán de trinta días naturais de vacacións.</p>
<p>As datas de desfrute acordaranse entre empresario e traballadores e non se poderán iniciar nin en domingo nin en festivo.</p>
<p>Artigo 9º.-Roupas de traballo.</p>
<p>A empresa dotará o seu persoal das axeitadas roupas de traballo. O persoal recibirá dúas fundas por ano ou peza similar. A primeira funda será entregada ó comezo da campaña e a outra a primeiros de maio e será obrigatorio o seu uso para o persoal ó que se lle entreguen as devanditas roupas.</p>
<p>Artigo 10º.-Licencias e permisos.</p>
<p>O persoal da empresa terá dereito a licencia en calquera dos casos seguintes:</p>
<p>A) Matrimonio traballador: 16 días naturais.</p>
<p>B) Tres días nos casos do nacemento de fillo ou enfermidade grave ou pasamento de parentes ata segundo grao de consanguinidade ou afinidade. Cando, con tal motivo, o traballador precise realizar un desprazamento para o efecto, o prazo será de catro días.</p>
<p>C) Por traslado do domicilio habitual: un día.</p>
<p>D) Necesidade de atender persoalmente asuntos propios que non admiten demora: 2 días.</p>
<p>E) O tempo necesario nos casos de asistencia a consulta médica de especialistas na Seguridade Social, cando coincidindo o horario de consulta co de traballo prescriba a dita consulta o facultativo de medicina xeral, debendo presentarlle o traballador ó empresario o volante xustificativo da referida prescrición médica.</p>
<p>Artigo 11º.-Retribucións.</p>
<p>Todo o persoal afectado por este convenio percibirá as retribucións consignadas na táboa anexa I para o ano 2000.</p>
<p>Incremento para o ano 2001: aplicaranse as retribucións consignadas na táboa anexa II.</p>
<p>Artigo 12º.-Revisión salarial.</p>
<p>No caso de que o IPC rexistrase o 31 de decembro de 2000 un incremento respecto do 1 de xaneiro superior ó incremento salarial para o ano 2001, efectuarase unha revisión salarial no exceso sobre a dita porcentaxe.</p>
<p>Artigo 13º.-Complemento de transporte.</p>
<p>Os traballadores afectos por este convenio terán dereito a percibir un complemento de transporte de 3.700 ptas. ó mes no ano 2000. Para o ano 2001 esta cantidade será de 5.900 ptas.</p>
<p>Artigo 14º.-Baixa por incapacidade temporal.</p>
<p>Durante as situacións de baixa por incapacidade temporal, as empresas completarán ata o 100 % do salario base do convenio máis a antigüidade, se é o caso, á correspondente prestación económica da Seguridade Social.</p>
<p>Artigo 15º.-Clasificación empresarial.</p>
<p>As clasificacións do persoal consignadas neste convenio son simplemente enunciativas e non supoñen a obriga de ter provistas tódalas prazas enumeradas se a necesidade e o volume da industria non o require.</p>
<p>Categorías:</p>
<p>* Persoal administrativo.</p>
<p>-Oficial de 1ª. É aquel empregado que actúa ás ordes dun xefe, se o houber, e que ten un servicio determinado ó seu cargo, dentro do cal exerce iniciativa e posúe responsabilidade con ou sobre outros empregados ás súas ordes, realizando traballos que requiren cálculo, estudio, preparación ou condicións axeitadas.</p>
<p>Considéranse incluídos nesta categoría os contables que leven eles sós a contabilidade.</p>
<p>-Oficial de 2ª. É o empregado que con iniciativa e responsabilidade restrinxida e subordinada a un xefe ou a un oficial de primeira, se o houbese, realiza traballos de carácter auxiliar ou secundario que só esixen coñecementos xerais da técnica administrativa.</p>
<p>-Auxiliar. É o empregado que se dedica a operacións elementais administrativas e, en xeral, ás puramente mecánicas e inherentes ó traballo da oficina ou despacho.</p>
<p>* Especialistas da industria.</p>
<p>-Encargado de almacén. É o empregado que, ás ordes directas do empresario ou persoa en quen delegue, dicta as normas para a perfecta organización e distribución do traballo ó persoal de almacén e transporte, facilitando os datos necesarios para a boa marcha administrativa ás oficinas e tendo ó</p>
<p>corrente de canto aconteza á empresa, a quen lle facilitará os datos concretos de producción diariamente ou cando o empresario considere oportuno.</p>
<p>-Oficial 1ª-conductor carreta. É a persoa debidamente capacitada e autorizada pola empresa, que ten encomendada a conducción da carreta elevadora mecánica e a conservación dos seus elementos accesorios.</p>
<p>-Empaquetador. É a persoa que selecciona, coloca e encaixa a froita axeitándoa convenientemente no interior dos envases. Ademais, transporta a froita seleccionada no interior do almacén duns lugares a outros.</p>
<p>-Peón. É a quen se lle confían traballos elementais, para os que non se require ningunha preparación; requírese fundamentalmente unha contribución de esforzo físico, a atención debida e a vontade de levar a cabo o traballo que se lle ordene.</p>
<p>-Aprendiz. Son aprendices aqueles traballadores que teñan vixente un contrato de formación. Realizarán os labores correspondentes ó oficio que estean aprendendo.</p>
<p>Artigo 16º.-Gratificacións extraordinarias.</p>
<p>O persoal afectado por este convenio colectivo percibirá as gratificacións extraordinarias correspondentes ós meses de xullo e decembro, polo importe dunha mensualidade cada unha delas, calculadas sobre o salario que se fixa na táboa anexa correspondente.</p>
<p>Estas pagas serán aboadas o 15 de xullo e o 15 de decembro.</p>
<p>Artigo 17º.-Axudas de custo e desprazamentos.</p>
<p>As axudas de custo para o persoal que, en razón de métodos da organización da empresa, deba efectuar saídas quedan establecidas do seguinte xeito:</p>
<p>Axuda de custo completa. Fíxase unha cantidade de 5.000 ptas. para tódalas categorías.</p>
<p>Media axuda de custo. Fíxase unha cantidade de 2.000 ptas., igualmente para tódalas categorías.</p>
<p>Nos desprazamentos que se efectúen en coche propio aboarase a cantidade de 30 ptas./km.</p>
<p>Artigo 18º.-Comisión paritaria.</p>
<p>As partes acordan nomear unha comisión paritaria composta por unha representación dos traballadores e outra da empresa; o seu número fixarase no seu momento, para a interpretación das cláusulas do convenio.</p>
<p>Artigo 19º.-Lexislación aplicable.</p>
<p>No que non está expresamente disposto neste convenio observarase o que determine o Estatuto dos traballadores, a Lei orgánica de liberdade sindical e as demais disposicións concordantes.</p>
<p>Artigo 20º.-Comisión negociadora.</p>
<p>Este convenio foi negociado en representación da empresa por José Pérez Expósito, José Aníbal Piñeiro Serodio e Antonio Escudero Álvarez, e dos traballadores, polo delegado de persoal Ramón Pesqueira Martínez.</p>
<p>ANEXO I</p>
<p>Táboa salarial ano 2000</p>
<p>Categorías:</p>
<p>Persoal administrativo:</p>
<p>Enxeñeiros e licenciados127.785</p>
<p>Enxeñeiros técnicos119.920</p>
<p>Oficial de 1ª100.184</p>
<p>Oficial de 2ª94.722</p>
<p>Auxiliar87.963</p>
<p>Especialistas de industria:</p>
<p>Encargado de almacén105.500</p>
<p>Oficial 1ª conductor de carreta91.610</p>
<p>Empaquetador84.525</p>
<p>Peón83.777</p>
<p>AprendizSMI</p>
<p>ANEXO II</p>
<p>Táboa salarial ano 2001</p>
<p>Categorías:</p>
<p>Persoal administrativo:</p>
<p>Enxeñeiros e licenciados131.618</p>
<p>Enxeñeiros técnicos123.518</p>
<p>Oficial de 1ª103.189</p>
<p>Oficial de 2ª97.564</p>
<p>Auxiliar90.602</p>
<p>Especialista de industria:</p>
<p>Encargado de almacén108.665</p>
<p>Oficial 1ª-conductor carreta94.358</p>
<p>Empaquetador87.061</p>
<p>Peón86.290</p>
<p>AprendizSMI</p>

