---
date: '2000-12-11'
id: '15266'
page: 16
number: 238
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 288/2000, do 16 de novembro, polo que se aproban os estatutos do
  Consorcio para o Servicio Contra Incendios e de Salvamento da Comarca de
  Verín.
range: Decreto
url: 'https://www.xunta.gal/dog/Publicados/2000/20001211/Anuncio15266_gl.html'
---
<p>A Comunidade Autónoma de Galicia ten transferidas, entre outras, as competencias sobre prevención e a extinción de incendios.</p>
<p>A necesidade de dar unha resposta eficaz deste servicio fai necesaria unha organización axeitada del en todo o territorio galego. Este feito aconsellou que a Xunta de Galicia elaborara o Plan Galego de Dotación de Parques Contra Incendios Urbanos baseado en criterios de racionalidade técnica e económica que permita dota-la Comunidade Autónoma dun servicio integrado de extinción de incendios que garanta este servicio en toda Galicia, baixo condicións aceptables, en función do risco e a dificultade técnica da extinción, sendo o Parque Contra Incendios e Salvamento da Comarca de Verín un dos parques previstos no plan galego.</p>
<p>O Consello da Xunta de Galicia, na súa reunión do vintesete de novembro de mil novecentos noventa e oito, acordou participar no Consorcio do Parque Contra Incendios e Salvamento da Comarca do Salnés, segundo o disposto no punto 3º do artigo 196 da Lei 5/1997, do 22 de xullo, de Administración local de Galicia.</p>
<p>A elaboración e aprobación dos estatutos do consorcio fíxose segundo as normas de procedemento establecidas nos artigos 137 e seguintes da Lei 5/1997, do 22 de xullo, de Administración local de Galicia.</p>
<p>Polo exposto, e en aplicación do artigo 196 da Lei 5/1997, por proposta do conselleiro de Xustiza, Interior e Relacións Laborais e logo de deliberación do Consello da Xunta de Galicia na súa reunión do dezaseis de novembro de dous mil,</p>
<p>DISPOÑO:</p>
<p>Artigo único.- Aproba-los estatutos do consorcio para o Servicio Contra Incendios e Salvamento da Comarca de Verín, sendo o seu texto o que se recolle no anexo deste decreto.</p>
<p>Disposición derradeira</p>
<p>Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, dezaseis de novembro de dous mil.</p>
<p>Manuel Fraga Iribarne</p>
<p>Presidente</p>
<p>Antonio Pillado Montero</p>
<p>Conselleiro de Xustiza, Interior e Relacións Laborais</p>
<p>ANEXO</p>
<p>CONSORCIO PARA O SERVICIO CONTRA INCENDIOS E SALVAMENTO</p>
<p>DA COMARCA DE VERÍN</p>
<p>A Comunidade Autónoma de Galicia ten asumidas competencias sobre prevención e extinción de incendios e protección civil.</p>
<p>A necesidade dunha resposta eficaz dos servicios de salvamento ante calquera circunstancia que poida supoñer un perigo para a vida das persoas ou para os seus bens, así como a optimización e racionalización dos medios e recursos dispoñibles, fai necesaria unha organización axeitada destes servicios en todo o territorio da Comunidade Autónoma de Galicia.</p>
<p>Por outra parte os servicios de prevención e extinción de incendios e salvamento non se desenvolveron de forma suficiente dando unha cobertura axeitada a toda Galicia e non sempre se ten posibilidades para intervir dunha maneira rápida e eficaz.</p>
<p>Doutra banda, conforme a Decisión do Consello da Unión Europea, do 29 de xullo de 1991, polo que se crea o número único para as chamadas de urxencia denominado, un, un, dous (112), o Goberno da Xunta de Galicia en setembro de 1997 acordou a prestación do servicio público de atención de urxencias en Galicia a través do número telefónico 112, no que deberán quedar integrados os servicios contra incendios e salvamento como centros asociados do servicio 112, e un deles será o da comarca de Verín.</p>
<p>Capítulo I</p>
<p>Disposicións xerais</p>
<p>Artigo 1º</p>
<p>Ó abeiro do establecido na lexislación vixente, constitúese un consorcio entre a Xunta de Galicia, a Deputación Provincial de Ourense e os concellos de Castrelo do Val, Cualedro, Laza, Monterrei, Oímbra, Riós, Verín e Vilardevós, que son os que integran a comarca de Verín.</p>
<p>Artigo 2º</p>
<p>Para a constitución do consorcio requírese acordo de constitución e de aprobación definitiva dos seus estatutos por parte dos plenos da Deputación Provincial de Ourense e dos concellos que o integran,</p>
<p>así como acordo do Consello da Xunta de Galicia polo que decida formar parte do consorcio:</p>
<p>-Os estatutos aprobaranse mediante decreto da Xunta de Galicia que se publicará no Diario Oficial de Galicia xunto co texto íntegro dos estatutos.</p>
<p>-Unha vez publicados os estatutos, o alcalde do concello onde radica o consorcio convocará a tódolos representantes das entidades que o integran co gallo de elixi-los órganos rectores e inicia-lo funcionamento do consorcio.</p>
<p>Artigo 3º</p>
<p>O consorcio constitúese voluntariamente e por un período de tempo indefinido.</p>
<p>Ten carácter administrativo e personalidade xurídica propia e independente das entidades que o integran e capacidade xurídica para o cumprimento dos fins estatutarios.</p>
<p>Artigo 4º.-Enderezo.</p>
<p>1. O consorcio terá a súa sede no parque de bombeiros no municipio de Verín.</p>
<p>2. Créase unha subsede do consorcio en Laza, que estará suxeita ás directrices de actuación que sinale a sede principal, e con dependencia orgánica e funcional dela.</p>
<p>3. Por acordo do pleno do consorcio, poderá modificarse o domicilio fixado no punto anterior.</p>
<p>4. Provisionalmente, para o suposto de que o consorcio estivese constituído antes da construcción do parque de bombeiros, desígnase como sede provisional o Concello de Verín.</p>
<p>Artigo 5º.-Obxecto.</p>
<p>Constitúe obxecto do consorcio a prestación en réxime de xestión directa do servicio de contra incendios e salvamento.</p>
<p>Entre os fins do servicio estará colaborar cos servicios municipais de protección civil dos concellos consorciados no salvamento de persoas e bens, a extinción de incendios e a prevención e actuación ante calquera tipo de sinistro e situacións de risco e o asesoramento e asistencia en materia de seguridade, e sempre que se faga precisa a súa colaboración e sexa requirida para iso polo alcalde do concello consorciado que o precise.</p>
<p>Artigo 6º.-Ámbito de actuación.</p>
<p>1. O servicio que presta o consorcio esténdese ós concellos consorciados.</p>
<p>Así mesmo, actuará fóra do ámbito que lle é propio nos casos de sinistro, calamidade, catástrofe e grave perigo, cando fose requirido para iso, sempre que o demanden os órganos competentes, e o autorice o presidente do consorcio.</p>
<p>2. O consorcio asume o exercicio das competencias das entidades consorciadas cando a lexislación vixente obrigue a estas ó cumprimento dos fins expresados no artigo anterior.</p>
<p>3. Formará parte da rede de emerxencias do Servicio 112-SOS-Galicia, de acordo co protocolo de actuación que ó efecto establecerase.</p>
<p>Artigo 7º.-Regulación dos servicios.</p>
<p>O consorcio regulará o réxime interno e de funcionamento dos seus propios servicios, de acordo coa lexislación do réxime local e os presentes estatutos.</p>
<p>Capítulo II</p>
<p>Órganos de goberno</p>
<p>Artigo 8º</p>
<p>Os órganos de goberno do consorcio son os seguintes:</p>
<p>-Pleno.</p>
<p>-Presidente.</p>
<p>-Vicepresidentes.</p>
<p>-Xerente.</p>
<p>Artigo 9º.-Composición do Pleno.</p>
<p>O Pleno do consorcio, máximo órgano colexiado del, estará integrado por:</p>
<p>-O alcalde de cada un dos concellos consorciados, ou concelleiro en quen delegue.</p>
<p>-Dous representantes da Deputación Provincial de Ourense, designados polo presidente da deputación.</p>
<p>-Dous representantes nomeados pola Xunta de Galicia, designados pola consellería con competencias en materia de protección civil.</p>
<p>Con voz pero sen voto:</p>
<p>* O funcionario que desempeñe as funcións de secretario do consorcio.</p>
<p>* O xerente do consorcio.</p>
<p>* A petición dos membros con voto do Pleno, poderán convocarse con voz pero sen voto os responsables técnicos dos servicios municipais de Protección Civil de cada concello, designados polos alcaldes.</p>
<p>Artigo 10º.-Presidente e vicepresidente.</p>
<p>O presidente do consorcio será elixido polo pleno do consorcio por maioría absoluta do número legal dos seus membros. De igual xeito, serán elixidos o vicepresidente primeiro e vicepresidente segundo.</p>
<p>Os cargos de presidente e vicepresidente renovaranse cada vez que se renoven os concellos consorciados, como consecuencia da celebración de eleccións municipais. Para tal efecto, o pleno do consorcio deberá celebrar sesión dentro do mes seguinte ó da sesión constitutiva das corporacións consorciadas.</p>
<p>O presidente exercerá as competencias que se lle atribúen nos presentes estatutos.</p>
<p>O vicepresidente substituirá ó presidente nos casos de ausencia, vacante ou enfermidade e nos demais que regulamentariamente proceda. Exercerá as mes</p>
<p>mas competencias que o presidente, durante o tempo que dure a substitución.</p>
<p>Artigo 11º.-Nomeamentos e cesamento dos representantes.</p>
<p>Os membros do Pleno poderán ser destituídos por acordo do mesmo órgano que os nomease.</p>
<p>Artigo 12º</p>
<p>As atribucións do Pleno serán as seguintes:</p>
<p>a) Aprobación do orzamento da entidade.</p>
<p>b) Aprobación das contas anuais e as operacións de crédito que poidan contratarse.</p>
<p>c) Aprobación de modificación e liquidación dos orzamentos.</p>
<p>d) Aprobación da memoria anual de actividades.</p>
<p>e) Iniciativa para a integración de novos entes e separación de membros do consorcio.</p>
<p>f) Aprobación do cadro de persoal orgánico.</p>
<p>g) Aprobación do programa anual.</p>
<p>h) Proposta de rectificación ou modificación dos estatutos.</p>
<p>i) Aprobación dos regulamentos que estime pertinentes dentro das súas competencias, así como as normas de funcionamento do propio Pleno.</p>
<p>j) O control da actuación do xerente.</p>
<p>k) Aprobación de convenios, concertos e acordos de cooperación, colaboración ou calquera outro, con administracións públicas ou entidades privadas.</p>
<p>l) Aprobación de proxectos de obras e servicios.</p>
<p>m) Aprobación de pregos de cláusulas administrativas e prescricións técnicas para a execución de proxectos de obras, servicios e subministracións que sexan da súa competencia. A adxudicación dos diversos tipos de contratos previstos na Lei 13/1995, do 18 de maio, de contratos das administracións públicas, de acordo cos artigos 310 e seguintes da Lei 5/1997, de réxime local de Galicia.</p>
<p>n) A administración do patrimonio.</p>
<p>ñ) Sinala-lo enderezo do consorcio.</p>
<p>o) En xeral tódalas funcións que non están atribuídas dun modo expreso a outro órgano do consorcio.</p>
<p>p) Servir de comité asesor de protección civil a nivel comarcal e entidade de apoio ó presidente do consorcio, asumindo a nivel comarcal as funcións previstas no artigo 14 do Decreto 378/1998, do 4 de decembro, polo que se aproban as medidas de coordinación de protección civil.</p>
<p>Artigo 13º.-Competencias do presidente do consorcio.</p>
<p>Serán funcións propias do presidente as seguintes:</p>
<p>a) Desempeña-la representación legal del para tódolos efectos.</p>
<p>b) Aproba-la orde do día, convocar, presidir, suspender e levanta-las sesións, así como dirixi-las deliberacións do Pleno.</p>
<p>c) Decidi-los empates nos acordos co seu voto de calidade.</p>
<p>d) Vixia-lo cumprimento e publicación dos acordos do Pleno.</p>
<p>e) Presenta-lo proxecto de orzamento ordinario.</p>
<p>f) Supervisa-lo funcionamento administrativo e técnico do consorcio.</p>
<p>g) Autorizar e ordenar gastos e pagos con cargo ós orzamentos do consorcio, de acordo coa lexislación vixente.</p>
<p>h) Delegar funcións no vicepresidente ou no órgano que considere.</p>
<p>i) As demais competencias que lle atribúan as normas legais da Comunidade Autónoma, así mesmo recoñeceranse as competencias en materia de contratación establecidas para o presidente das entidades locais no artigo 314.1º da Lei 5/1997.</p>
<p>Artigo 14º.-Xerente.</p>
<p>1. O xerente é o órgano ó que lle corresponde realiza-la xestión ordinaria dos asuntos de competencia do Pleno, baixo a inmediata dirección e dependencia do presidente e será nomeado polo Pleno entre persoas que posúan a formación axeitada que os capacite para realiza-las funcións propias do cargo.</p>
<p>2. Serán funcións do xerente:</p>
<p>a) Dirixir e xestiona-lo servicio e resolve-los asuntos que se lle asignen.</p>
<p>b) Elaborar e presenta-lo anteproxecto de orzamentos, os plans de actuación e programa de necesidades do consorcio.</p>
<p>c) Prestar asistencia técnica ó presidente e ó Pleno.</p>
<p>d) Informa-los asuntos que deban tratarse nas sesións do Pleno.</p>
<p>e) Exerce-la xefatura do persoal ó seu cargo, así como propoñe-las reformas que supoñan unha mellora do funcionamento das dependencias e servicios.</p>
<p>f) Prepara-los expedientes para a adquisición de material e realización das obras de mellora e mantemento do servicio.</p>
<p>g) Propoñerlle ó presidente do consorcio os pagamentos que deben de realizarse.</p>
<p>h) Propoñerlle e tramita-la contratación, destino, ascensos, excedencias, xubilacións, permisos e baixas do persoal do consorcio, segundo as disposicións legais vixentes.</p>
<p>i) Elabora-las estatísticas de actividades realizadas, así como a memoria anual acerca do funcionamento, custo e rendemento dos servicios ó seu</p>
<p>cargo, propoñendo as modificacións encamiñadas a unha maior eficacia do servicio.</p>
<p>j) Asistir ás sesións do Pleno con voz e sen voto.</p>
<p>k) As demais funcións que o Pleno lle encomende.</p>
<p>Artigo 15º.-Funcións reservadas a funcionarios de Administración local con habilitación de carácter nacional.</p>
<p>As funcións reservadas a habilitados de carácter nacional exerceranse:</p>
<p>Por unha banda, a través de funcionarios con tal habilitación dalgunha das entidades locais que integran o consorcio baixo o réxime de acumulación previsto no artigo 31.2º do R.D. 1732/1994, do 29 de xullo, sobre provisión de postos de traballo reservados a funcionarios da Administración local con habilitación de carácter nacional; por outra banda, a través do servicio de asistencia da Deputación Provincial de Ourense, de conformidade co establecido no artigo 5 do devandito texto regulamentario.</p>
<p>Capítulo III</p>
<p>Réxime funcional</p>
<p>Artigo 16º</p>
<p>1. O Pleno reunirase en sesión ordinaria unha vez cada dous meses.</p>
<p>2. Celebrarase sesión extraordiaria a petición do presidente cando o considere oportuno, ou a petición dun tercio dos membros do Pleno.</p>
<p>3. O presidente poderá convocar sesións extraordinarias con carácter urxente. Nas ditas convocatorias non se esixirá a antelación mínima de 5 días á que se refire o artigo 17º.1.</p>
<p>Nas sesións extraordinarias urxentes, o Pleno deberá pronunciarse previamente sobre a urxencia da sesión. De non apreciarse a dita urxencia por maioría simple, levantarase acto seguido a sesión.</p>
<p>Artigo 17º</p>
<p>1. O presidente convocará as sesións cunha antelación mínima de 5 días e remitirá a orde do día a cada un dos membros do Pleno.</p>
<p>2. O Pleno constitúese validamente coa asistencia dun tercio do número legal dos seus membros, que nunca poderá ser inferior a tres. Este quórum deberase manter durante toda a sesión.</p>
<p>En todo caso, requírese a asistencia do presidente e do secretario ou dos que legalmente os substitúan.</p>
<p>Artigo 18º</p>
<p>1. Os acordos do Pleno adoptaranse, como regra xeral, por maioría dos membros presentes, agás nos supostos previstos nos puntos 2 e 3 do artigo 215 da Lei 5/1997.</p>
<p>2. Cada representante do Pleno terá un voto.</p>
<p>Capítulo IV</p>
<p>Do persoal</p>
<p>Artigo 19º</p>
<p>O persoal ó servicio do consorcio estará integrado por:</p>
<p>a) O persoal de prevención e extinción de incendios e salvamento.</p>
<p>b) O persoal que de conformidade co artigo 15 atenda as funcións reservadas a funcións da Administración local con habilitación de carácter nacional, salvo que estas funcións sexan asumidas polo servicio de asistencia da deputación provincial.</p>
<p>Artigo 20º</p>
<p>A División ou Unidade Operativa de Prevención e Extinción de Incendios e Salvamento estará composta polo xerente que será o xefe de servicio que realizará as funcións técnicas que lle son propias, así como as de dirección do resto do persoal; a escala operativa poderá estar formada por xefes de quenda, xefes de saída e bombeiros.</p>
<p>Artigo 21º</p>
<p>1. O persoal do consorcio terá carácter de funcionario ou laboral en atención ás funcións que desenvolvan.</p>
<p>2. As funcións deste persoal serán as que determinan nas normas de réxime interior do consorcio.</p>
<p>Artigo 22º</p>
<p>O consorcio aprobará o seu propio cadro de persoal, de acordo co previsto e acordará a súa provisión polos sistemas legais establecidos.</p>
<p>Capítulo V</p>
<p>Do réxime económico e financeiro</p>
<p>Artigo 23º</p>
<p>Para o cumprimento dos seus fins o consorcio disporá dos seguintes recursos:</p>
<p>a) As contribucións dos entes asociados.</p>
<p>b) Os créditos que figuren nos orzamentos xerais da Comunidade Autónoma e da Deputación Provincial de Ourense.</p>
<p>c) As subvencións e outros ingresos de dereito público.</p>
<p>d) As taxas, contribucións especiais e prezos públicos fixados de acordo coa lei.</p>
<p>e) Ingresos de dereito privado.</p>
<p>f) Calquera outro recurso que puidera serlle atribuído de acordo coa lexislación vixente.</p>
<p>g) O producto de operacións de crédito.</p>
<p>Artigo 24º</p>
<p>1. As contribucións de cada ente consorciado ó orzamento ordinario de ingresos do consorcio para cada ano efectuaranse da maneira seguinte:</p>
<p>A Comunidade Autónoma de Galicia achegará o 50% da cantidade do total do orzamento do consorcio.</p>
<p>A Deputación Provincial de Ourense achegará o 30% da cantidade do total do orzamento do consorcio.</p>
<p>Os concellos consorciados contribuirán co equivalente ó 20% do dito orzamento, segundo a distribución que resulte do cadro incorporado como anexo II ós presentes estatutos.</p>
<p>2. O orzamento de ingresos do consorcio para cada exercicio económico será aprobado polo Pleno del.</p>
<p>Artigo 25º</p>
<p>1. Cada ente consorciado obrígase a consignar no seu orzamento ordinario a cantidade suficiente para atende-las súas obrigas económicas relativas ó consorcio.</p>
<p>2. Unha parte da cantidade consignada nos orzamentos de cada ente consorciado ingresarase por anticipado cada dous meses, na Tesourería do consorcio.</p>
<p>Artigo 26º</p>
<p>Os entes consorciados poderán ceder medios materiais ó consorcio. Os medios cedidos seguirán sendo propiedade do ente que os achega ó que reverterán en caso de separación ou disolución do consorcio. No caso de que se constrúa un novo Parque Contra Incendios e Salvamento para o consorcio, os concellos consorciados están obrigados a achega-los medios tendentes para tal finalidade.</p>
<p>Artigo 27º</p>
<p>O orzamento do consorcio apróbao o Pleno.</p>
<p>Este orzamento será elevado ós entes consorciados para o seu coñecemento.</p>
<p>Capítulo VI</p>
<p>Réxime xurídico</p>
<p>Artigo 28º</p>
<p>A actuación do consorcio rexerase polo establecido nos presentes estatutos e nos regulamentos de organización e réxime interior, os que se supeditaran ó ordenamento xurídico vixente.</p>
<p>No non establecido nas disposicións anteriores aplicarase a lexislación reguladora do réxime aplicable ás entidades locais.</p>
<p>Artigo 29º</p>
<p>A tódalas actuacións do consorcio seralles aplicable a Lei 30/1992, de réxime xurídico das administracións públicas e do procedemento administrativo común, a Lei 7/1985, de bases do réxime local e o Real decreto lexislativo 781/1986, que aproba o texto refundido das disposicións legais vixentes en materia de réxime local e a Lei 13/1995, do 18 de maio, de contratos de administracións públicas e a Lei 5/1997, do 22 de xullo, de Administración local de Galicia.</p>
<p>Artigo 30º</p>
<p>As modificacións estatutarias, así como as altas e baixas dos concellos integrantes do ente local consorciado, seguirán o procedemento establecido no artigo 143 da Lei 5/1997.</p>
<p>Nos dous casos, e previamente, procederase á liquidación dos compromisos e obrigas, así como das posibles responsabilidades a que houbese lugar.</p>
<p>A separación requirirá os seguintes requisitos:</p>
<p>a) Que trancorresen 5 (cinco) anos desde a incorporación do dito ente ó consorcio.</p>
<p>b) Ser solicitada a separación con 1 (un) ano de aviso previo.</p>
<p>c) Que sexa aprobada a separación en acordo plenario do ente.</p>
<p>Artigo 31º</p>
<p>1. Calquera que sexa o momento no que se adopte o acordo de incorporación ó consorcio dun novo ente non producirá efectos ata a aprobación do orzamento ordinario do seguinte exercicio económico do consorcio.</p>
<p>2. No caso de que unha entidade das que integran o consorcio decida unilateralmente separarse del, manifestarao cun ano de antelación, sen deixar de cumprir cos compromisos contraídos nese prazo.</p>
<p>Artigo 32º</p>
<p>1. Para a modificación dos estatutos do consorcio local así como para a súa disolución, seguiranse as mesmas regras e o mesmo procedemento que o establecido pola lexislación estatal básica e polos artigos 143 e 144 da Lei 5/1997, para a modificación dos estatutos ou disolución das mancomunidades dos municipios.</p>
<p>2. En caso de disolución do consorcio practicarase liquidación de tódolos seus bens e dereitos, e o resultado positivo ou negativo será atribuído a cada un dos integrantes do consorcio, na mesma proporción que a establecida para a fixación das contribucións ó consorcio.</p>
<p>Artigo 33º</p>
<p>O consorcio facilitaralles ós entes consorciados un informe anual sobre a propia xestión e prestará a súa cooperación e asistencia cando sexa requirida.</p>
<p>Disposicións derradeiras</p>
<p>Primeira.-Unha vez publicado no Diario Oficial de Galicia os presentes estatutos, o presidente da comisión xestora procederá á convocatoria da sesión constitutiva do Pleno do consorcio no prazo máximo de 1 mes na que se procederá á elección do presidente e vicepresidentes do consorcio do xeito establecido no artigo 10 dos estatutos, iniciándose o seu funcionamento.</p>
<p>Segunda.-A presente disposición entrará en vigor o día seguinte da súa publicación no Diario Oficial de Galicia.</p>
<p>ANEXO I</p>
<p>RELACIÓN DE CONCELLOS QUE INTEGRAN A COMARCA DE VERÍN</p>
<p>Castrelo do Val.</p>
<p>Cualedro.</p>
<p>Laza.</p>
<p>Monterrei.</p>
<p>Oímbra.</p>
<p>Riós.</p>
<p>Verín.</p>
<p>Vilardevós.</p>
<p>ANEXO II</p>
<p>RATIOS E CRITERIOS DE ACHEGA DOS CONCELLOS CONSORCIADOS (20%)</p>
<p>Castrelo do Val: 5,89%.</p>
<p>Cualedro: 7,05%.</p>
<p>Laza: 6,09%.</p>
<p>Monterrei: 9,89%.</p>
<p>Oímbra: 5,70%.</p>
<p>Riós: 6,85%.</p>
<p>Verín: 50,00%.</p>
<p>Vilardevós: 8,54%.</p>

