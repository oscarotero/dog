---
date: '2000-05-24'
id: A786
page: 8
number: 100
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 13 de abril de 2000, da Delegación Provincial de Pontevedra,
  pola que se dispón o rexistro, o depósito e a publicación, no Diario Oficial
  de Galicia, do convenio colectivo da empresa Maconsi, S.L. (servicio de cociña
  e alimentación do Hospital do Meixoeiro).
range: Resolución
url: 'https://www.xunta.gal/dog/Publicados/2000/20000524/AnuncioA786_gl.html'
---
<p>Visto o expediente do convenio colectivo para a empresa Maconsi, S.L. (servicio de cociña e alimentación do Hospital do Meixoeiro), con nº de código 3602552, que tivo entrada nesta delegación provincial o día 11-4-2000, subscrito en representación da parte económica pola representación da empresa, e da parte social, polo comité de empresa, en data 22-3-2000. De conformidade co disposto no artigo 90.2º e 3º, do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación provincial</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo, obrante nesta delegación provincial, e a notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Vigo, 13 de abril de 2000.</p>
<p>Antonio Coello Bufill</p>
<p>Delegado provincial de Pontevedra</p>
<p>Ámbito de aplicación e disposicións xerais</p>
<p>Capítulo I</p>
<p>Artigo 1º.-Ámbito de aplicación.</p>
<p>O presente convenio regulará as relacións de traballo entre a empresa Maconsi, S.L. e o persoal dependente dela, no servicio de cociña e alimentación do Hospital do Meixoeiro, Vigo.</p>
<p>Artigo 2º.-Carácter.</p>
<p>O convenio ten carácter de mínimo necesario e indivisible para tódolos efectos, no sentido de que as condicións pactadas nel constitúan un todo orgánico e para efectos da súa aplicación práctica serán consideradas global e conxuntamente vinculadas á totalidade.</p>
<p>Artigo 3º.-Aplicación preferente.</p>
<p>As disposicións que contén este convenio aplicaranse con preferencia a calquera outra.</p>
<p>Artigo 4º.-Vixencia e duración.</p>
<p>A vixencia deste convenio será de dous anos, do 1 de xaneiro de 2000 ó 31 de decembro de 2001, independentemente da súa publicación no BOP, e producirá efectos a patir do día 1 de xaneiro.</p>
<p>Artigo 5º.-Comisión paritaria.</p>
<p>Para examinar e resolver cantas cuestións se deriven da interpretación, vixencia e aplicación deste convenio, a súa mesa negociadora constitúe unha comisión paritaria integrada por tres representantes da dirección e tres representantes do comité de empresa.</p>
<p>A comisión paritaria terá as seguintes funcións:</p>
<p>-Resolución de cantos asuntos ou reclamacións se sometan á súa consideración, así como de calquera das condicións establecidas neste convenio.</p>
<p>-Vixilancia e cumprimento do convenio colectivo.</p>
<p>-Atención ás denuncias de incumprimento deste.</p>
<p>Artigo 6º.-Condicións máis beneficiosas.</p>
<p>Serán respectadas na súa totalidade estrictamente ad personam aquelas condicións máis beneficiosas que teña o traballador/a concedidas pola empresa, por pacto ou por costume.</p>
<p>Artigo 7º.-Denuncia e prórroga.</p>
<p>O presente convenio entenderase prorrogado por un ano, se algunha das partes non o denuncia cunha antelación de dous meses ó seu vencemento.</p>
<p>Artigo 8º.-Equiparación.</p>
<p>Os traballadores/as afectados por este convenio quedan equiparados ó persoal subalterno do Sergas segundo categoría que se reflicte no artigo 1 do capítulo II. A partir desta equiparación toda modificación que repercuta no persoal subalterno do Hospital do Meixoeiro de Vigo aplicarase de igual forma ós traballadores/as afectados por este convenio.</p>
<p>Remuneracións salarios complementos</p>
<p>Capítulo II</p>
<p>Artigo 1º.-Remuneracións.</p>
<p>As remuneracións dos traballadores/as serán iguais e polos mesmos conceptos que as que perciba mensualmente o persoal subalterno do Sergas, segundo o grupo ó que se encontre equiparado e que é o seguinte:</p>
<p>Xestor/a: grupo B.</p>
<p>Encargado/a: grupo C.</p>
<p>Xefe/a de cociña: grupo C.</p>
<p>Cociñeiros/as: grupo C.</p>
<p>Camareiros/as: grupo D código 24.</p>
<p>Axudantes: grupo E.</p>
<p>O salario estará ó dispor do traballador o día 1 de cada mes.</p>
<p>Artigo 2º.-Antigüidade.</p>
<p>O concepto de antigüidade será retribuído cos mesmos criterios e contía que ten establecido o Sergas.</p>
<p>Artigo 3º.-Horas extraordinarias.</p>
<p>Realizaranse soamente as que se precisen por calquera urxencia xustificada e, en todo caso, con coñecemento dos representantes legais dos traballadores/as. En caso de realización serán compensadas con tempo de descanso.</p>
<p>Artigo 4º.-Gratificacións extraordinarias.</p>
<p>Establécense como gratificacións extraordinarias as de xullo e Nadal, que se aboarán os días 15 de cada un dos meses de xullo e de decembro.</p>
<p>Artigo 5º.-Complemento de nocturnidade.</p>
<p>As horas traballadas entre as 22 e as 7 horas terán a consideración de nocturnas e, consecuentemente retribuiranse cos mesmos criterios con que se lles apliquen ós traballadores/as do Sergas do correspondente nivel.</p>
<p>Artigo 6º.-Complemento de festividade.</p>
<p>Remunéraranse tódolos domingos e festivos igual ca ó persoal do Sergas, sendo recoñecidos tamén como festivos os seguintes: 24 de decembro, 31 de decembro e 5 de xaneiro.</p>
<p>Artigo 7º.-Complemento de ILT ou accidente.</p>
<p>A empresa estará obrigada a aboar ata o 100% do salario e tódolos complementos en caso de accidente ou baixa por enfermidade desde o primeiro día.</p>
<p>Dereitos sindicais de representación</p>
<p>Capítulo III</p>
<p>Artigo 1º.-Organización sindical dos traballadores/as na empresa.</p>
<p>A empresa considera os sindicatos debidamente implantados no seu seo como elementos básicos e esenciais para canaliza-las relacións entre traballador/a e empresario/a.</p>
<p>En consecuencia, a empresa Maconsi respectará o dereito dos traballadores/as que o desexen a sindicárense libremente e non poderá condiciona-lo ingreso de ningún traballador/a na empresa á súa afiliación sindical ou a que renunie a iso e non incorrerá en conducta que supoña discriminación por razón de afiliación a un sindicato. En concreto, non poderá despedir ou prexudicar un traballador pola súa afiliación ou actividade sindical.</p>
<p>A empresa recoñece o dereito dos traballadores/as afiliados a un sindicato a ter reunións, recadar cotas e distribuír información sindical fóra das horas de traballo sen prexudica-la norma ou a actividade da empresa.</p>
<p>Deberá existir un taboleiro de anuncios no que os sindicatos debidamente implantados nela lle poderán dar publicidade a informacións e comunicacións.</p>
<p>Artigo 2º.-Representantes dos traballadores/as.</p>
<p>O comité de empresa terá os dereitos e facultades que lle recoñece a lexislación.</p>
<p>Entre outras facultades deberán ser informados das propostas de modificación da organización do traballo, das propostas de sancións, variacións no cadro de persoal; e, en xeral, vixiarán o cumprimento das disposicións vixentes.</p>
<p>Artigo 3º.-Garantías dos representantes dos traballadores/as.</p>
<p>Os membros do comité de empresa non poderán ser despedidos ou sancionados durante o exercicio das súas funcións, nin no ano inmediato seguinte ó seu cesamento, agás que este se produza por revogación ou demisión, se a causa do despedimento ou sanción se basea no exercicio legal da súa representación. Se o despedimento ou sanción por faltas moi graves ou graves obedecese a outras causas, deberá tramitarse expediente contradictorio no que serán oídos, ademais do interesado/a, o comité de empresa.</p>
<p>Os citados representantes dos traballadores non poderán ser discriminados nas súa promoción profesional ou económica por causa do desempeño da súa representación.</p>
<p>Artigo 4º.-Crédito horario.</p>
<p>Os membros do comité de empresa dispoñen dun crédito horario de 24 horas mensuais, retribuídas para o exercicio das súas funcións de representación, que poderán ser acumuladas nun ou varios membros do comité durante cada un dos 12 meses do ano.</p>
<p>Artigo 5º.-Desconto en nómina da cota sindical.</p>
<p>A empresa descontarálle-la cota sindical ós traballadores/as afiliados ós sindicatos, logo da correspondente autorización deles e remitirállela ós sindicatos correspondentes.</p>
<p>Artigo 6º.-Asembleas.</p>
<p>Os traballadores/as terán dereito a dispoñer de dúas horas mensuais para se reuniren. Co ánimo de dificultar ó mínimo a organización do traballo, o tempo que se empregará en cada reunión non deberá supera-los 50 minutos e realizarase en horario acordado entre a dirección e o comité de empresa.</p>
<p>Artigo 7º.-Sección sindical.</p>
<p>Os sindicatos que acrediten teren máis do 50% da afiliación entre os traballadores/as do cadro de persoal terán dereito á creación da sección sindical, o delegado/a da cal terá recoñecido, entre outros, os mesmos dereitos que ten o comité de empresa.</p>
<p>Contratación e cadro de persoal</p>
<p>Capítulo IV</p>
<p>Artigo 1º.-Contratacións e altas na Seguridade Social.</p>
<p>Ó comezo da relación laboral, a empresa quedará obrigada a estender por escrito o contrato de traballo</p>
<p>que teña as especificacións recollidas pola normativa legal de aplicación, tanto sexa de carácter temporal como de duración indefinida, entregándolle copia deste contrato ó interesado/a.</p>
<p>A empresa estará obrigada a lles entregar ós traballadores/as fotocopia de alta deles na Seguridade Social, para o que disporá do prazo de dúas semanas desde a súa incorporación ó traballo. Así mesmo, a empresa obrígase á colocación da fotocopia dos boletíns de cotización no taboleiro de anuncios das súas oficinas no Hospital do Meixoeiro.</p>
<p>Artigo 2º.-Substitucións.</p>
<p>Os contratos de traballo de carácter temporal para a substitución de baixas ou período de vacacións deberán realizarse polo tempo en que dure a ILT ou o período de vacacións. Os contratos deberanse realizar tendo en conta as categorías profesionais que figuran no artigo 1º do capítulo II, a súa retribución.</p>
<p>Para a súa contratación teranse en conta os/as que figuran na bolsa de traballo constituída para o efecto.</p>
<p>Artigo 3º.-Cadro de persoal fixo.</p>
<p>A partir do 1 de abril de 2000, o cadro de persoal do centro de traballo queda establecido da seguinte forma:</p>
<p>Xestor/a: 1.</p>
<p>Encargado/a: 1.</p>
<p>Xefe/a de cociña: 1.</p>
<p>Cociñeiros/as: 5.</p>
<p>Camareiros/as: 36.</p>
<p>Axudantes: 13.</p>
<p>No tocante a camareiros/as, dous deles/as son os/as que só prestan os seus servicios nas fins de semana.</p>
<p>Non obstante, a presencia física diaria establécese en:</p>
<p>Responsable: 1.</p>
<p>Cociñeiros/as: 4.</p>
<p>Camareiros/as: 26.</p>
<p>Axudantes de cociña: 10.</p>
<p>Artigo 4º.-Promoción interna.</p>
<p>En caso de vacantes nunha categoría superior, o acceso a estas levarase a cabo por orde de antigüidade, sempre que se reúnan os requisitos de cualificación profesional para o posto que se vai cubrir, exceptuando o persoal de mando ou confianza.</p>
<p>Xornada de traballo, vacacións, licencias,</p>
<p>permisos e excedencias</p>
<p>Capítulo V</p>
<p>Artigo 1º.-Xornada de traballo.</p>
<p>Durante a vixencia do convenio a xornada laboral será de 1.624 horas anuais, computando os trinta</p>
<p>minutos de descanso como tempo efectivo de traballo.</p>
<p>A súa aplicación acordarase entre o comité e os representantes da empresa.</p>
<p>Artigo 2º.-Festivos.</p>
<p>Os traballadores/as terán dereito a 14 días festivos, os cales se desfrutarán de acordo cos criterios establecidos ata o de agora.</p>
<p>Artigo 3º.-Vacacións.</p>
<p>A empresa, de acordo co comité, elaborará as quendas correspondentes ás vacacións seguindo cada ano unha quenda rotatoria de preferencia. As vacacións desfrutaranse entres os meses de xuño e setembro, ambos inclusive, e a súa duración será dun mes, ó que se lle poderán engadir días festivos.</p>
<p>Se ó inicio das vacacións un traballador/a estivese de baixa por accidente, enfermidade grave ou enfermidade con hospitalización, entendendo esta dentro do período de baixa, terá dereito ó desfrute delas ó mes seguinte da súa incorporación ó traballo.</p>
<p>Artigo 4º.-Licencias e permisos.</p>
<p>Logo de solicitude dos traballadores/as afectados considerarase licencia retribuída polo tempo e os casos seguintes:</p>
<p>a) Matrimonio do traballador/a: 15 días naturais.</p>
<p>b) Matrimonio de pais, fillos ou irmáns: 1 día natural.</p>
<p>c) Parto de esposa: 5 días naturais.</p>
<p>d) Falecemento, enfermidade grave, hospitalización ou intervención cirúrxica de:</p>
<p>-Cónxuxe ou compañeiro/a: 5 días naturais.</p>
<p>-Parentes de primeiro grao (pais ou fillos, por consanguinidade, afinidade ou convivencia demostrable): 3 días naturais.</p>
<p>-Irmáns ou parentes ata segundo grao de consanguinidade ou afinidade: 2 días naturais.</p>
<p>Se entre o traballador/a e os parentes anteriormente detallados houbese convivencia, a licencia será de 5 días naturais. O mesmo ocorrerá se o suposto d) se producise fóra de praza.</p>
<p>e) Falecemento de tíos/as: 1 día natural.</p>
<p>-Convivencia: 2 días.</p>
<p>f) Traslado de domicilio: 2 días laborables.</p>
<p>g) Permiso por lactación: os/as traballadores/as, por lactación dun fillo/a menor de nove meses terán dereito a unha hora de ausencia do traballo, que poderán dividir en dúas fraccións. Os traballadores/as, pola súa propia vontade, poderá substituír este dereito pola reducción da xornada normal dunha hora coa mesma finalidade.</p>
<p>Da mesma forma este dereito será de aplicación ós casos de adopción.</p>
<p>h) Todo o anteriormente exposto seralles de aplicación ás parellas de feito, fidedignamente acreditadas e inscritas no rexistro público correspondente.</p>
<p>i) Os traballadores/as que cursen estudios para a obtención dun título oficial, académico ou profesioal, terán dereito a un permiso retribuído de ata 6 días ó ano para concorrer a exames logo de comunicación por parte dos traballadores á empresa e a súa posterior xustificación.</p>
<p>Igualmente, o traballador, solicitándoo coa debida antelación, terá dereito a dispor de 5 días de licencia ó ano non retribuído pola empresa.</p>
<p>Artigo 5º.-Solicitude e xustificación de permisos e licencias.</p>
<p>Os traballadores/as que necesiten un permiso ou licencia deberán comunicarllo á empresa con xustificante de recepción, sempre e cando a circunstancia sexa previsible, se non é así abondará con comunicación telefónica.</p>
<p>Xustificaranse tódolos permisos e licencias a posteriori cos documentos acreditativos correspondentes que se detallan a seguir:</p>
<p>a) e b) Por matrimonio: fotocopia do libro de familia.</p>
<p>c) Por natalidade: fotocopia de partida de nacemento.</p>
<p>d) Por falecemento: esquela ou documento acreditativo.</p>
<p>Por hospitalización ou intervención cirúrxica: documento de ingreso no hospital.</p>
<p>Por enfermidade grave de familiar: deberase presentar xustificante de facultativo xeral ou pediatra da Seguridade Social.</p>
<p>Por traslado de domicilio: fotocopia de calquera documento oficial no que conste o novo domicilio (cambio de domicilio na Seguridade Social, contrato de compañía da auga, gas, electricidade, certificado do Concello, etc.).</p>
<p>Outras ausencias ó posto de traballo.</p>
<p>Ausencias temporais inferiores a 1 día: a ausencia temporal do centro ou posto de traballo por tempo inferior a unha xornada laboral, indispensable para o cumprimento dun deber inescusable de carácter público ou persoal moi urxente (xulgados, notarios, médicos, etc.), será imprescindible acreditala debidamente e será polo tempo indispensable para cumpri-la obriga de que se trate. Estes permisos serán autorizados pola dirección ou persoas en quen delegue, dándolle ó interesado/a o oportuno vale de saídas e que informará mensualmente dos concedidos, permisos, causas e duración. Formato de solicitude (anexo 2).</p>
<p>Asistencia a consultorios médicos: tódolos traballadores/as terán dereito a tres horas retribuídas pola empresa cada vez que teñan que asistir ó médico de cabeceira que lle correspondese ó traballador; se tivese o seu consultorio en localidade distinta daquela na que presta o seu servicio o traballador/a, este/a poderá dispor do tempo necesario.</p>
<p>O traballador que teña que acudir ó consultorio médico estará obrigado/a a avisar con anterioridade a empresa, debendo xustificar que foi atendido polo médico de cabeceira. Para a súa asistencia á consulta do especialista, os traballadores terán dereito a todo o tempo necesario, logo de presentación do volante médico de cabeceira.</p>
<p>Os traballadores/as terán dereito para poder asistir ó consultorio médico cos seus fillos menores de 4 anos ou minusválidos (calquera que sexa a súa idade), un máximo de tres veces ó mes.</p>
<p>Ausencias por enfermidade: as ausencias por enfermidade deberánselle comunicar telefonicamente ó encargado/a de quenda antes do comezo da quenda de que se trate.</p>
<p>Tódalas ausencias por enfermidade xustificaranse mediante información do médico de cabeceira e o parte de baixa por enfermidade, que se entregarán na dirección ou enviaranse por correo certificado en casos de enfermidades de duración superior a tres días, seguindo o mesmo trámite para os partes de confirmación.</p>
<p>A non presentación do informe ou parte de baixa considerarase como falta sen xustificar para os efectos disciplinarios que regulamentariamente correspondan.</p>
<p>Licencias non retribuídas: aplicarase o disposto na normativa vixente.</p>
<p>Artigo 6º.-Días de libre disposición.</p>
<p>Durante a vixencia deste convenio os traballadores/as terán os mesmos días retribuídos de libre disposición que teñan os do persoal do Sergas, o seu desfrute realizarase de acordo cos seguintes criterios: 4 días no período de xaneiro a xullo e 5 días de agosto a decembro. Cando un traballador/a desfrute de vacacións fóra dos meses establecidos, estes 9 días poderán xuntarse ás vacacións. Non obstante, por situacións excepcionais os traballadores/as poderán dispoñer dos 9 días de forma continuada logo de coñecemento do comité e acordo coa empresa.</p>
<p>Artigo 7º.-Excedencias.</p>
<p>A empresa está obrigada a lle conceder a todo o persoal que o solicite e leve nela o tempo mínimo de dous anos de servicio, a excedencia voluntaria, a cal terá unha duración mínima de seis meses e máxima de 3 anos, quedando a empresa obrigada a reincorporar automaticamente o traballador/a excedente que o solicite, cunha antelación dun mes, tempo de aviso previo, co obxecto de que a empresa poida adapta-lo dito persoal.</p>
<p>Artigo 8º.-Excedencia especial.</p>
<p>A nai traballadora terá dereito a solicitar unha excedencia especial, ata que o fillo cumpra os dous anos de idade, garantíndose a súa incorporación inmediata, con reserva do posto de traballo e sen que afecte o dereito da excedencia ordinaria do artigo anterior. Este dereito é optativo para o pai traballador; poderá exercelo só un membro da parella, no caso de ámbolos dous traballaren na mesma empresa.</p>
<p>Unicamente durante o primeiro ano se computará a antigüidade.</p>
<p>Prevención de riscos laborais</p>
<p>Capítulo VI</p>
<p>Artigo 1º.-Comité de seguridade e saúde.</p>
<p>Consonte a Lei de saúde laboral, constitúese un comité de seguridade e saúde. A súa composición será de 2 representantes dos traballadores/as e 2 da empresa. Con carácter anual este comité realizará un estudio de riscos e elaborará un plan para os eliminar. Os representantes dos traballadores/as disporán do mesmo crédito de horas retribuídas cós membros do comité de empresa, co obxecto de facilita-la súa formación e funcións.</p>
<p>Artigo 2º.-Control médico obrigatorio.</p>
<p>Todo o persoal comprendido neste convenio terá dereito e obriga de efectuar unha revisión médica por conta da empresa cada 6 meses.</p>
<p>O control médico obrigatorio consistirá en:</p>
<p>-Audiometría.</p>
<p>-Control da vista.</p>
<p>-Analítica de sangue.</p>
<p>-Analítica de urina.</p>
<p>-Expirometría.</p>
<p>-Exploración clínica.</p>
<p>-Vacinas do tétano, hepatite e gripe.</p>
<p>Todo traballador/a realizará a revisión en horas de traballo e na clínica da mutua aseguradora da empresa.</p>
<p>Artigo 3º.-Vestiarios.</p>
<p>A empresa facilitará vestiarios adecuados e duchas.</p>
<p>Artigo 4º.-Roupa de traballo.</p>
<p>Proverase a tódolos traballadores/as de dobre uniforme no mes de xaneiro (uniforme e zocos) das demais pezas como luvas, mandiletas, chaquetas, pezas de abrigo e protección, adecuadas e accesibles, sempre que sexa necesario.</p>
<p>Uniformes de premamá: proveranse en cada caso que sexa necesario.</p>
<p>Artigo 5º.-Póliza de seguro.</p>
<p>Sempre que sexan derivados de accidente ou enfermidade profesional, a empresa indemnizará os traballadores nos seguintes supostos e cantidades:</p>
<p>-En caso de morte ou invalidez total: 3.000.000 de ptas.</p>
<p>-En caso de invalidez absoluta: 4.000.000 de ptas.</p>
<p>Artigo 6º.-Cambios de posto de traballo por embarazo.</p>
<p>As traballadoras embarazadas terán dereito a que se lles cambie o posto de traballo a outro máis acorde coa súa situación.</p>
<p>Subrogación dos traballadores/as</p>
<p>Capítulo VII</p>
<p>Artigo 1º.-Adscrición do persoal.</p>
<p>Primeiro.-Ó termo da concesión da contrata dos traballadores/as da empresa contratista saínte, pasarán a estar adscritos á nova titular da contrata, quen se subrogará en tódolos dereitos e obrigas, sempre que se dea algún dos seguintes supostos:</p>
<p>a) Traballadores/as en activo que presten os seus servicios no dito centro, sexa cal fose a modalidade do seu contrato de traballo.</p>
<p>b) Traballadores/as que con contrato de interinidade substitúan algún dos traballadores/as enunciados no apartado anterior.</p>
<p>c) Traballadores/as de novo ingreso que por esixencias do cliente se incorporasen ó centro como consecuencia dunha ampliación de contrata.</p>
<p>Segundo.-Tódolos supostos anteriormente considerados deberán ser acreditados de forma que faga fe e documentalmente pola empresa saínte á entrante, nun prazo de tres días hábiles, mediante os documentos que se detallan ó final deste artigo.</p>
<p>O indicado prazo contarase desde o primeiro momento en que a empresa entrante lle comunique de forma que faga fe á saínte e á Asociación Provincial de Empresarios de Hostelería de Pontevedra se-la nova adxudicataria do servicio. De non cumprir este requisito, a empresa entrante, automaticamente e sen máis formalidades, subrogarase en todo o persoal que presta os seus servicios no centro de traballo.</p>
<p>En calquera caso, o contrato de traballo entre a empresa saínte e os traballadores/as só se extingue no momento en que se produza o dereito da subrogación del á nova adxudicataria. Enténdese que os traballadores/as non poderán ser trasladados do centro de traballo a non ser que sexa por mutuo acordo entre as partes.</p>
<p>Terceiro.-Documentos que lle deberá facilita-la empresa saínte á entrante:</p>
<p>-Certificado do organismo competente de estar ó día do pagamento da Seguridade Social.</p>
<p>-Fotocopia das catro últimas nóminas mensuais dos traballadores/as afectados.</p>
<p>-Fotocopias dos TC-1 e TC-2 de cotizacións á Seguridade Social dos catro últimos meses.</p>
<p>-Relación de persoal na que se especifique nome e apelidos, domicilio, número de afiliación á Seguridade Social, antigüidade, xornada, horario, modalidade da súa contratación e data de desfrute das súas vacacións.</p>
<p>-Copia do documento debidamente dilixenciado por cada traballador/a afectado no que se faga constar que este recibiu da empresa saínte a súa liquidación de partes proporcionais dos seus haberes ata o momento da súa subrogación, non quedando pendente ningunha cantidade. Este documento deberá estar en poder da nova adxudicataria na data do inicio do servicio como nova titular.</p>
<p>Cuarto.-O empresario/a saínte estará obrigado a lle liquidar ó entrante as partes proporcionais dos conceptos retributivos dos traballadores/as co obxecto de cobraren estes integramente as pagas correspondentes.</p>
<p>Artigo derradeiro.-Partes asinantes.</p>
<p>Pola empresa: Manuel Conde Silva e José Manuel Cotilla González.</p>
<p>Polo comité de empresa: Margarita Rodríguez Bastos, María José Valderrama Martínez, José María Sáez Ruíz e Mª Carmen Rodríguez Soto.</p>
<p>Pola sección sindical de CC.OO.: José Luís Tizón Guisande.</p>
<p>Por CC.OO.: Eduardo Fernández Pérez.</p>
<p>Vigo, 5 de abril de 2000.</p>

