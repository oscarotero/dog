---
date: '2000-01-26'
id: 491A
page: 1053
number: 17
agency: UNIVERSIDADE DA CORUÑA
section: IV. OPOSICIÓNS E CONCURSOS
title: >-
  Resolución do 22 de decembro 1999 pola que se convocan probas selectivas para
  ingreso na escala de auxiliares de arquivos, bibliotecas e museos polo sistema
  de promoción interna.
range: Resolución
url: 'https://www.xunta.gal/dog/Publicados/2000/20000126/Anuncio491A_gl.html'
---
<p>Por acordo da Xunta de Goberno desta universidade do 2 de xuño de 1998, adoptado en cumprimento do precepto contido na disposición adicional terceira dos estatutos desta, creáronse trinta e tres prazas da escala de auxiliares de arquivos, bibliotecas e museos (grupo C de funcionarios) co obxecto de ser cubertas polo sistema de promoción interna co persoal que actualmente ten a categoría profesional de auxiliar técnico de biblioteca (grupo IV de persoal laboral), que, simultaneamente, foi declarada a extinguir no devandito acordo.</p>
<p>De conformidade co previsto no acordo do Consello de ministros do 27 de marzo de 1991 e artigo 37 da Lei 31/1990, do 27 de decembro, en relación co establecido na disposición transitoria décimo quinta da Lei 30/1984, do 2 de agosto, e o Real decreto 253/1995, do 10 de marzo, e de acordo co disposto nos estatutos desta universidade, aprobados polo Decreto 253/1992, do 10 de setembro (DOG do 17), e co fin de atende-las necesidades de persoal de Administración e servicios.</p>
<p>Este rectorado, no uso das competencias que lle están atribuídas no artigo 18 da Lei 11/1983, do 25 de agosto, de reforma universitaria, en relación co artigo 3.2º e) da mesma norma, así como nos estatutos desta universidade,</p>
<p>RESOLVE:</p>
<p>Primeiro.-Convocar probas selectivas para cubrir trinta e tres prazas da escala de auxiliares de arquivos, bibliotecas e museos (grupo C) da Universidade da Coruña polo sistema de promoción interna e polo procedemento de concurso-oposición, con suxeición ás bases que a seguir se indican.</p>
<p>Bases da convocatoria</p>
<p>1. Solicitudes.</p>
<p>1.1. Os que desexen tomar parte nestas probas selectivas deberán solicitalo na instancia segundo modelo que figura como anexo IV desta convocatoria. Á instancia xuntarase fotocopia do documento nacional de identidade, acreditándose ademais o pagamento dos dereitos de exame na forma prevista no punto 1.2.</p>
<p>As solicitudes dirixiranse ó rector da Universidade da Coruña no prazo de 20 días naturais contados a partir do seguinte ó da publicación desta convocatoria no Boletín Oficial do Estado.</p>
<p>A presentación das solicitudes farase no rexistro xeral da universidade na Coruña (edificio do Rectorado, rúa da Maestranza, s/n, C.P. 15001) e Ferrol (Vicerrectorado do Campus, doctor Vázquez Cabrera, s/n, C.P. 15403), ou nas restantes formas previstas no artigo 38.4º da Lei 30/1992, do 26 de novembro, de réxime xurídico das administracións públicas e</p>
<p>do procedemento administrativo común (BOE do 27 de novembro), modificada por Lei 4/1999, do 13 de xaneiro (BOE do 14).</p>
<p>1.2. Os dereitos de exame serán de 7.515 pesetas que se ingresarán, directamente ou mediante transferencia, en calquera das oficinas da Caixa Postal, na conta corrente número 1302-1700-42-0017957982, «Probas selectivas para acceso á escala de auxiliares de arquivos, bibliotecas e museos», ó nome da Universidade da Coruña. Coa solicitude xuntarase xustificante acreditativo do ingreso, do que a súa falla determinará a exclusión do aspirante. En ningún caso o pagamento suporá a substitución do trámite de presentación, en tempo e forma, da solicitude perante o órgano expresado no punto 1.1.</p>
<p>1.3. Os méritos da fase de concurso correspondentes á antigüidade e experiencia profesional dos aspirantes deberán acreditarse mediante certificación expedida pola xerencia da universidade, referida á data de publicación no BOE desta convocatoria, que será incorporada á solicitude. Os cursos de formación deberanse acreditar mediante a presentación dos certificados orixinais ou fotocopias compulsadas.</p>
<p>1.4. Os aspirantes que padezan algunha discapacidade poderán indicalo no recadro número 14 da instancia e solicitar, se é o caso, as posibles adaptacións de tempos e medios para a realización dos exercicios nos que esta adaptación sexa necesaria, expresándoo no recadro número 15.</p>
<p>1.5. Os aspirantes quedan vinculados ós datos que fagan constar nas súas solicitudes, podendo unicamente demanda-la súa modificación mediante escrito motivado, dentro do prazo establecido na base 1.1. para a presentación de solicitudes. Transcorrido o dito prazo, non se admitirá ningunha petición desta natureza, agás causa excepcional sobrevida e xustificada, e discrecionalmente apreciada polo tribunal.</p>
<p>2. Requisitos dos cantidatos.</p>
<p>2.1. Para ser admitido á realización destas probas selectivas, os aspirantes deberán reunir e mantelos seguintes requisitos:</p>
<p>a) Ser traballador laboral fixo coa categoría profesional de auxiliar técnico de biblioteca da Universidade da Coruña.</p>
<p>b) Posuír unha antigüidade de, alomenos, dous anos na devandita categoría profesional.</p>
<p>c) Estar en posesión do título de bacharelato superior ou formación profesional de 2º grao ou equivalente, ou estar en condicións de obtelo na data na que remate o prazo de presentación das solicitudes. Así mesmo, para efectos desta convocatoria, considéranse equivalentes á posesión da titulación:</p>
<p>-Ter aprobadas as probas de acceso á universidade para maiores de vintecinco anos ou estar en condicións de obte-lo certificado correspondente na data na que remate o prazo de presentación de solicitudes.</p>
<p>-Ter unha antigüidade de, alomenos, dez anos na categoría profesional de auxiliar técnico de biblioteca.</p>
<p>Para estes efectos, computaranse os servicios prestados polos interesados, como persoal laboral ou funcionario, na área de biblioteca, en postos de traballo ou categorías profesionais con funcións equivalentes á devandita categoría profesional.</p>
<p>d) Non estar separado, mediante expediente disciplinario, do servicio de calquera das administracións públicas, nin estar inhabilitado para o desempeño de funcións públicas por sentencia firme.</p>
<p>2.2. Tódolos requisitos deberán posuírse no momento de finaliza-lo prazo de presentación das solicitudes e gozar deles durante o proceso selectivo.</p>
<p>3. Listas de admitidos e excluídos.</p>
<p>3.1. Expirado o prazo de presentación de solicitudes, no prazo máximo de vinte días naturais, o rector da universidade dictará resolución na que se declaren aprobadas as listas de aspirantes admitidos e excluídos, que serán feitas públicas no taboleiro de anuncios do Rectorado da universidade e no Vicerrectorado do campus de Ferrol, con mención expresa do nome, apelidos e documento nacional de identidade e, se é o caso, as causas de exclusión.</p>
<p>Os aspirantes excluídos disporán dun prazo de dez días, contados a partir da publicación da referida resolución, para emenda-lo defecto que motivase a exclusión. Transcorrido o devandito prazo, o rector dictará resolución pola que se declare aprobada a lista definitiva de admitidos e excluídos, que será publicada nos taboleiros de anuncios do Rectorado e Vicerrectorado de Ferrol, contra a que os interesados poderán recurrir potestativamente en reposición ante o rector nos termos e prazos previstos nos artigos 116 e 117 da Lei 30/1992, do 26 de novembro, de réxime xurídico das administracións públicas e do procedemento administrativo común (BOE do 27), modificada por Lei 4/1999, do 13 de xaneiro (BOE do 14); ou presentar impugnación ante a xurisdicción do contencioso-administrativo nos casos e na forma establecidos nas devanditas normas.</p>
<p>3.2. O feito de figurar na lista de admitidos non prexulga que se lles recoñeza ós interesados a posesión dos requisitos esixidos, que terán que acreditarse no seu momento, de acordo co previsto na base 8.1 desta convocatoria.</p>
<p>4. Sistema selectivo.</p>
<p>4.1. O procedemento de selección dos aspirantes será o de concurso-oposición, coa valoración de méritos, exercicios e puntuacións que se especifican no anexo I.</p>
<p>4.2. O programa das probas da fase de oposición é o que figura como anexo II.</p>
<p>5. Tribunal cualificador.</p>
<p>5.1. O tribunal cualificador é o que figura como anexo III desta convocatoria.</p>
<p>5.2. O tribunal na súa constitución, composición e funcionamento aterase ó disposto no artigo 13 do R.D. 364/1995 e na Lei 30/1992, do 26 de novembro, de réxime xurídico das administracións públicas e</p>
<p>do procedemento administrativo común (BOE do 27 de novembro), modificada por Lei 4/1999, do 13 de xaneiro (BOE do 14).</p>
<p>5.3. O tribunal poderá dispoñe-la incorporación ós seus traballos de asesores especialistas no número que considere necesario.</p>
<p>5.4. O tribunal terá a categoría terceira das recollidas no Decreto 299/1990, do 24 de maio (DOG do 1 de xuño).</p>
<p>6. Calendario das probas.</p>
<p>6.1. O lugar e data de comezo dos exercicios será feito público na resolución rectoral que aprobe as listas definitivas de aspirantes admitidos e excluídos.</p>
<p>6.2. A duración máxima das probas selectivas será dun ano desde a data de publicación desta convocatoria.</p>
<p>6.3. A orde de actuación dos aspirantes será a que determine, con carácter xeral, a Dirección Xeral da Función Pública da Comunidade Autónoma para o ano en que se realice a proba.</p>
<p>7. Listas de aprobados.</p>
<p>7.1. Concluído o primeiro exercicio da fase de oposición, o tribunal cualificador fará pública no Rectorado da Coruña, no Vicerrectorado do campus de Ferrol, e no lugar ou lugares de realización do exercicio, así como naqueloutros que considere oportuno, a relación dos aspirantes que o superasen, con indicación da puntuación obtida por cada un deles en cada unha das dúas probas que o compoñen. Concluído o segundo exercicio, o tribunal fará pública a puntuación obtida por cada aspirante, así como a puntuación total acadada na fase de oposición.</p>
<p>7.2. O tribunal fará pública a valoración dos méritos da fase de concurso unha vez realizado o último exercicio da fase de oposición.</p>
<p>7.3. A cualificación final realizarase de acordo co previsto no anexo I desta convocatoria.</p>
<p>7.4. O tribunal fará pública a relación dos aspirantes que superaron as probas selectivas, a cal en ningún caso poderá incluír un número de aspirantes aprobados superior ó das prazas convocadas.</p>
<p>8. Presentación de documentos.</p>
<p>8.1. No prazo de 20 días naturais a partir do día seguinte a aquel en que se fixese pública a relación definitiva de aprobados nas probas selectivas, estes deberán presentar no Servicio de Persoal da Universidade da Coruña (rúa da Maestranza, s/n) os seguintes documentos:</p>
<p>a) Certificado de xerencia que acredite o cumprimento das condicións esixidas nas letras a) e b) do punto 2.1. desta convocatoria.</p>
<p>b) Focotopia compulsada do título esixido para acceder ás probas ou, se é o caso, certificación da xerencia que acredite te-la antigüidade equivalente a que se refire a letra c) do punto 2.1. desta convocatoria.</p>
<p>8.2. Quen dentro do prazo fixado, e salvo caso de forza maior, non presentase a documentación ou do seu exame se deducise que carece dalgún dos requisitos esixidos na base 2, non poderá ser nomeado</p>
<p>funcionario de carreira da escala auxiliar de arquivos, bibliotecas e museos, e quedarán anuladas as súas actuacións, sen prexuízo da responsabilidade en que incorrese.</p>
<p>9. Nomeamento de funcionarios e toma de posesión.</p>
<p>9.1. Cumpridos debidamente polos aspirantes que superaron as probas selectivas os trámites de presentación de documentos, o tribunal elevará ó rector a relación definitiva dos aspirantes con proposta de que sexan nomeados funcionarios da escala auxiliar de arquivos, bibliotecas e museos.</p>
<p>9.2. Os nomeamentos especificarán o destino adxudicado. Dadas as peculiaridades deste proceso de promoción interna, exclúese a adxudicación de destino con base na orde de puntuación obtida no proceso selectivo, adxudicándose ós aspirantes o posto de auxiliar de arquivos, bibliotecas e museos correspondente ó que viñan desempeñando como auxiliares técnicos de biblioteca.</p>
<p>9.3. A toma de posesión dos aspirantes aprobados será efectuada para todos eles na data que determine a xerencia, cesando o día anterior na súa categoría de auxiliares técnicos de biblioteca, dentro do prazo dun mes contado desde a data de publicación do seu nomeamento no Boletín Oficial do Estado.</p>
<p>Segundo.-Estas probas selectivas axustaranse ó disposto na Lei 31/1990, do 27 de decembro, ó acordo do Consello de ministros do 27 de marzo de 1991, á Lei 30/1984, do 2 de agosto, de medidas para a reforma da función pública, ó Real decreto 364/1995, do 10 de marzo (BOE do 10 de abril), que aproba o Regulamento xeral de ingreso de persoal ó servicio da Administración xeral do Estado, ós estatutos desta universidade, aprobados por decreto da Xunta de Galicia 253/1992, do 10 de setembro (DOG do 17 de setembro) e as bases desta convocatoria.</p>
<p>Terceiro.-Esta convocatoria, as súas bases, e cantos actos administrativos se deriven delas poderán ser recorridos potestativamente en reposición ante o rector nos termos e prazos previstos nos artigos 116 e 117 da Lei 30/1992, do 26 de novembro, de réxime xurídico das administracións públicas e do procedemento administrativo común (BOE do 27), modificada por Lei 4/1999, do 13 de xaneiro (BOE do 14); ou se impugnados ante a xurisdicción do contencioso-administrativo nos casos e na forma establecidos nas devanditas normas, no prazo de dous meses a partir do día seguinte ó da publicación da resolución.</p>
<p>A Coruña, 22 de decembro de 1999.</p>
<p>José Luis Meilán Gil</p>
<p>Rector da Universidade da Coruña</p>
<p>ANEXO I</p>
<p>Procedemento de selección</p>
<p>O procedemento de selección será o de concurso-oposición, que consta das seguintes fases:</p>
<p>1. Fase de oposición, que constará dos seguintes exercicios:</p>
<p>1.1. Primeiro exercicio: de carácter eliminatorio. Proba escrita constituída por 110 preguntas tipo test,</p>
<p>relativas a todo o temario, cunha soa resposta verdadeira. O tempo de realización deste exercicio será 1 hora e 50 minutos e valorarase de 0 a 70 puntos, sendo necesario para aprobar obter un mínimo de 35 puntos. Tódalas preguntas terán a mesma valoración, e non se puntuarán negativamente as respostas erróneas.</p>
<p>1.2. Segundo exercicio: non eliminatorio e de mérito. Consistirá na traducción sen diccionario dun texto de castelán para o galego, e de galego para o castelán. O tempo de realización deste exercicio será de 1 hora e valorarase de 0 a 5 puntos.</p>
<p>2. Fase de concurso: para os aspirantes que superen a fase de oposición a valoración de méritos farase da seguinte forma:</p>
<p>2.1. Antigüidade: máximo 12,50 puntos.</p>
<p>A antigüidade recoñecida, referida á data de publicación no BOE da convocatoria, valorarase da seguinte forma:</p>
<p>-Por cada ano completo de servicios: 0,625 puntos.</p>
<p>-Por cada mes completo de servicios que reste: 0,052 puntos.</p>
<p>2.2. Carreira profesional: máximo 12,50 puntos.</p>
<p>A antigüidade na categoría profesional de auxiliar técnico de biblioteca, ou categorías profesionais equivalentes, referida á data de publicación no BOE da convocatoria, valorarase a razón de 0,07 puntos por cada mes completo de servicios.</p>
<p>2.3. Formación: máximo 5 puntos.</p>
<p>a) Cursos de formación recibidos:</p>
<p>-Cursos de aptitude: 0,02 puntos/hora.</p>
<p>-Cursos de asistencia: 0,01 puntos/hora.</p>
<p>-Curso de iniciación á lingua galega: 0,01 puntos/hora.</p>
<p>-Cursos de perfeccionamento de lingua galega: 0,02 puntos/hora.</p>
<p>b) Cursos de formación impartidos: 0,03 puntos/hora.</p>
<p>Nos cursos nos que non figure o número de horas, a puntuación farase polo mínimo de 5 horas.</p>
<p>No caso de te-los cursos de iniciación e de perfeccionamento de galego, só puntuará o de perfeccionamento.</p>
<p>Puntuación final.</p>
<p>A puntuación da fase de oposición virá determinada pola suma das puntuacións obtidas nos exercicios que a compoñen. A puntuación final do proceso selectivo virá determinada pola suma da correspondente á fase de oposición e maila correspondente ós méritos da fase de concurso, sempre que os aspirantes tivesen superada a fase de oposición.</p>
<p>No caso de empate entre dous ou máis candidatos, figurará en primeiro lugar aquel que obtivese maior puntuación no primeiro exercicio. De persisti-lo empate, dirimirase a favor do que tivese maior antigüidade.</p>
<p>ANEXO II</p>
<p>Programa</p>
<p>Tema 1. A Lei 30 de reforma da función pública: definición e clasificación dos funcionarios.</p>
<p>Tema 2. Situacións administrativas dos funcionarios.</p>
<p>Tema 3. Deberes e dereitos dos funcionarios.</p>
<p>Tema 4. A Lei de bibliotecas de Galicia: estructura da Lei. Concepto de biblioteca pública e sistema bibliotecario de Galicia.</p>
<p>Tema 5. Estructura orgánica da Universidade da Coruña.</p>
<p>Tema 6. O persoal de Administración e Servicios nos estatutos da Universidade da Coruña.</p>
<p>Tema 7. A biblioteca e o arquivo como servicios da Universidade da Coruña.</p>
<p>Tema 8. Normas provisionais de préstamo da biblioteca universitaria da Coruña.</p>
<p>Tema 9. Manuel de circulación do sistema de xestión de bibliotecas VTLS: préstamos, renovacións, reservas.</p>
<p>Tema 10. Rexistros de usuarios no sistema VTLS.</p>
<p>Tema 11. Manual de OPAC de VTLS: buscas.</p>
<p>Tema 12. Tipos de pantallas e impresión de resultados no sistema VTLS.</p>
<p>ANEXO III</p>
<p>Tribunal cualificador</p>
<p>Titulares.</p>
<p>Presidente: José Ramón Soraluce Blond. Vicerrector de Infraestructuras e Servicios.</p>
<p>Vocais:</p>
<p>José Luis Mínguez-Goyanes de la Rica. Vicesecretario xeral.</p>
<p>Mª Ángeles Campos Rodríguez. Xefa do Servicio da biblioteca.</p>
<p>Mª de las Nieves Peiró Graner. Profesora titular de universidade.</p>
<p>María José Gutiérrez Calvete, en representación da Xunta de persoal funcionario de administración e servicios.</p>
<p>Secretario: Justiniano Rodríguez Soto. Xefe do servicio de persoal, que actuará con voz e sen voto.</p>
<p>Suplentes.</p>
<p>Presidente: Manuel José Recuero Astray. Vicerrector do Campus de Ferrol.</p>
<p>Vocais:</p>
<p>Juan Ramón Rego Álvarez de Mon. Vicexerente.</p>
<p>Mercedes Corrales Lorenzo. Xefa da Sección de servicio ós usuarios.</p>
<p>Juan José Fuentes Romero. Profesor titular de universidade.</p>
<p>Teresa González Martínez, en representación da Xunta de persoal funcionario de administración e servicios.</p>
<p>Secretario: Daniel Miguélez Costa. Xefe da Sección de selección e formación de persoal, que actuará con voz e sen voto.</p>

