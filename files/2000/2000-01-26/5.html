---
date: '2000-01-26'
id: '4902'
page: 1042
number: 17
agency: CONSELLERÍA DE SANIDADE E SERVICIOS SOCIAIS
section: III. OUTRAS DISPOSICIÓNS
title: >-
  Orde do 23 de decembro de 1999 pola que se declara de interese galego a
  Fundación para a Protección de Discapacitados Psíquicos de Vilalba-A Terra Chá
  e se ordena a súa inscrición no Rexistro de Fundacións de Interese Galego.
range: Orde
url: 'https://www.xunta.gal/dog/Publicados/2000/20000126/Anuncio4902_gl.html'
---
<p>Con data do 20 de decembro de 1999 foi publicada, no Diario Oficial de Galicia, a orde da Consellería</p>
<p>da Presidencia e Administración Pública, do 1 de decembro de 1999, pola que se clasifica como de interese asistencial a Fundación para a Protección de Discapacitados Psíquicos de Vilalba-A Terra Chá, adscribíndoa á Consellería de Sanidade e Servicios Sociais, que exercerá plenamente o protectorado sobre ela.</p>
<p>Esta fundación, de acordo co establecido no artigo 6 dos seus estatutos, ten como obxecto proporcionar asistencia social para discapacitados psíquicos en idade laboral cunha minusvalidez temporal ou permanente que lles impida a súa integración nunha empresa ou nun centro especial de emprego, prestando funcións tutelares, asistenciais, ocupacionais e, en xeral, calquera tipo de actividades formativas ou educacionais tendentes a mellora-la calidade de vida dos seus beneficiarios.</p>
<p>Por todo isto, en virtude das competencias que me confire o artigo 34 da Lei 1/1983, do 22 de febreiro, reguladora da Xunta e do seu presidente, e segundo o establecido no artigo 8 da Lei 7/1983, do 22 de xuño, de réxime das fundacións de interese galego, modificada pola Lei 11/1991, do 8 de novembro, e o artigo 32.3º a) do Decreto 248/1992, do 18 de xuño, polo que se aproba o Regulamento de organización e funcionamento do protectorado das fundacións de interese galego,</p>
<p>DISPOÑO:</p>
<p>Primeiro.-Declarar de interese galego a Fundación para a Protección de Discapacitados Psíquicos de Vilalba-A Terra Chá, ó cumpri-los seus estatutos as prescricións que, para tal efecto, sinala a vixente lexislación en materia de fundacións de interese galego.</p>
<p>Segundo.-Ordena-la inscrición da Fundación para a Protección de Discapacitados Psíquicos de Vilalba-A Terra Chá no Rexistro de Fundacións de Interese Galego, sección da Consellería de Sanidade e Servicios Sociais, para os efectos constitutivos que sinala o artigo 8 da Lei 7/1983, do 22 de xuño, de réxime das fundacións de interese galego, modificada pola Lei 11/1991, do 8 de novembro.</p>
<p>Terceiro.-A dita fundación queda sometida ó disposto no resto da normativa de xeral aplicación, en especial á obriga de dar publicidade suficiente ás súas actividades e á ausencia de ánimo de lucro na prestación do seus servicios, quedando obrigada a lle render contas anualmente ó protectorado e xustificar, a través dunha memoria anual, o cumprimento das cargas fundacionais, así como presentarlle o proxecto de orzamento ó protectorado con anterioridade ó inicio do exercicio económico para o que se formula, e debendo solicita-las preceptivas autorizacións do protectorado cando sexan necesarias.</p>
<p>Santiago de Compostela, 23 de decembro de 1999.</p>
<p>José María Hernández Cochón</p>
<p>Conselleiro de Sanidade e Servicios Sociais</p>

