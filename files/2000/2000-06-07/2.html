---
date: '2000-06-07'
id: B462
page: 8723
number: 110
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Decreto 134/2000, do 19 de maio, polo que se acepta a cesión, a título
  gratuíto, á Comunidade Autónoma de Galicia dun predio, sito na parroquia de
  Tenorio, termo municipal de Cotobade (Pontevedra), para a construcción dun
  centro de ESO.
range: Decreto
url: 'https://www.xunta.gal/dog/Publicados/2000/20000607/AnuncioB462_gl.html'
---
<p>O Pleno da Corporación municipal do Concello de Cotobade, reunido en sesión extraordinaria que tivo lugar o día 30 de decembro de 1999, acordou cederlle á Comunidade Autónoma de Galicia un terreo, situado na parroquia de Tenorio, no termo municipal de Cotobade (Pontevedra), para a construcción dun centro de ESO.</p>
<p>Conforme os artigos 17.1º da Lei 3/1985, do 12 de abril, do patrimonio da Comunidade Autónoma de Galicia, e 34 do seu regulamento aprobado polo Decreto 50/1989, do 9 de marzo, a adquisición pura</p>
<p>e simple de bens a título gratuíto ou lucrativo requirirá decreto do Consello da Xunta, por proposta da Consellería de Economía e Facenda. Así mesmo, os artigos 23.1º da mesma Lei e 38.1º do regulamento establecen que non se poderán adquirir bens ou dereitos a título lucrativo cando o valor dos gravames, cargas ou afeccións impostos sobre eles supere o seu valor intrínseco; aínda que non se consideran carga, gravame ou afección os investimentos que teña que realiza-la Comunidade Autónoma para da-lo destino de uso xeral ou servicio público da súa competencia que fixe o cedente ou doador.</p>
<p>Na súa virtude, por proposta do conselleiro de Economía e Facenda, feita nos termos nos que o Concello de Cotobade acordou a cesión e logo de deliberación do Consello da Xunta de Galicia na súa reunión do día dezanove de maio de dous mil,</p>
<p>DISPOÑO:</p>
<p>Artigo 1º</p>
<p>Acéptase a cesión gratuíta dun predio sito na parroquia de Tenorio, no termo municipal de Cotobade (Pontevedra), que a seguir se describe:</p>
<p>Rústico: o que chaman Monte de Tenorio, sito no Monte de Picadas, na parroquia de Tenorio, no termo municipal de Cotobade (Pontevedra).</p>
<p>Superficie: setenta e dúas áreas.</p>
<p>Lindes: norte, sur e oeste resto do predio matriz, isto é, monte veciñal en man común da parroquia de Tenorio; leste, predios de Benita Fontenla Turiño, de María de la Iglesia García e de Manuel Ozón Pazos, María Manuela Rosa Ozón Pazos, Benito José Ozón Godoy e María del Carmen Ozón Godoy (na actualidade, monte veciñal en man común da parroquia de Tenorio e terreos do Concello de Cotobade de acceso á parcela).</p>
<p>Inscrito a favor do Concello de Cotobade, que foi adquirido mediante cesión feita pola Comunidade de Montes Veciñais en Man Común da parroquia de Tenorio a favor do dito concello, no folio 196, do libro 67, inscrición 1ª do predio nº 7.307.</p>
<p>Artigo 2º</p>
<p>O terreo cedido destinarase á construcción dun centro de ESO.</p>
<p>Artigo 3º</p>
<p>A Consellería de Economía e Facenda, a través da Secretaría Xeral e do Patrimonio, procederá á formalización da cesión no correspondente documento público e á inscrición do ben no Rexistro da Propiedade a nome da Comunidade Autónoma.</p>
<p>Disposición derradeira</p>
<p>A Consellería de Economía e Facenda, a través da Secretaría Xeral e do Patrimonio, levará a cabo tódolos trámites necesarios para a efectividade deste decreto.</p>
<p>Santiago de Compostela, dezanove de maio de dous mil.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>

