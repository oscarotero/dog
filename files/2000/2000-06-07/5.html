---
date: '2000-06-07'
id: B46E
page: 8725
number: 110
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 15 de maio de 2000 pola que se efectúa convocatoria pública de axudas
  ós estudiantes universitarios galegos, descendentes de galegos ou residentes
  en Galicia interesados en solicita-los créditos para financiamento dos seus
  estudios universitarios do primeiro ciclo e primeiro e segundo ciclo, e
  prorroga-los concedidos na convocatoria anterior.
range: Orde
url: 'https://www.xunta.gal/dog/Publicados/2000/20000607/AnuncioB46E_gl.html'
---
<p>O Estatuto de autonomía de Galicia, no seu artigo 31, establece como competencia plena da Comunidade Autónoma de Galicia a regulación e administración do ensino en toda a súa extensión, niveis e graos, modalidades e especialidades, no ámbito das súas competencias.</p>
<p>O Real decreto 1754/1987, do 18 de decembro (BOE nº 16, do 19 de xaneiro de 1988) transferiulle á Comunidade Autónoma competencias en materia de universidades. Estas competencias foron asumidas pola Comunidade Autónoma e asignadas á Consellería de Educación e Ordenación Universitaria no Decreto 62/1988, do 17 de marzo (DOG nº 66, do 6 de abril).</p>
<p>A Lei 11/1989, do 20 de xullo (DOG nº 156, do 16 de agosto), de ordenación do sistema universitario de Galicia, determina a constitución do sistema uni</p>
<p>versitario de Galicia con tres universidades: Universidade da Coruña, de Santiago de Compostela e de Vigo.</p>
<p>A Consellería de Educación e Ordenación Universitaria, a través da Dirección Xeral de Universidades, está a levar a cabo diversas accións de apoio económico ós estudiantes de ensino universitario, coas que se pretende favorece-la calidade, a competencia, a igualdade de oportunidades e a excelencia no rendemento académico.</p>
<p>Neste sentido, a Consellería de Educación e Ordenación Universitaria asinou un convenio de colaboración o día 24 de xuño de 1999 (DOG nº 144, do 28 de xullo) coas entidades financeiras: Banco Pastor, Caixa de Aforros de Galicia, Caixa de Aforros de Vigo, Caixa de Aforros de Pontevedra, Caixa de Aforros de Ourense, Banco Gallego, Banco Simeón e Banco Etcheverría, para facilitarlles ós estudiantes galegos, descendentes de galegos ou residentes en Galicia créditos a baixos xuros para o financiamento dos seus estudios universitarios.</p>
<p>En virtude de todo o anterior, esta consellería</p>
<p>DISPÓN:</p>
<p>Artigo 1º.-Obxecto.</p>
<p>a) Convócanse axudas para os estudiantes universitarios galegos, descendentes de galegos ou residentes en Galicia que reúnan os requisitos e condicións establecidas na presente orde interesados en solicita-los créditos a que se refire este convenio para financia-los seus estudios universitarios do primeiro ciclo e primeiro e segundo ciclo correspondentes ó curso 2000/2001.</p>
<p>b) Convocánse axudas para os estudiantes universitarios galegos, descendentes de galegos ou residentes en Galicia interesados en solicita-la prórroga para o financiamento dos xuros do préstamo concedido por Orde do 22-11-1999 (DOG nº 236, do 9 de decembro).</p>
<p>Artigo 2º.-Orzamento.</p>
<p>A Consellería de Educación e Ordenación Universitaria financiará a parte correspondente dos créditos ou das súas prórrogas con cargo á partida orzamentaria 07.05.322C.483.0 dos orzamentos xerais da Comunidade Autónoma de Galicia para o ano 2000, cunha contía máxima de 24.991.000 ptas., acadando unha contía global de 1.865 millóns de pesetas en axudas, de acordo co estipulado no convenio asinado coas entidades bancarias.</p>
<p>Artigo 3º.-Beneficiarios.</p>
<p>Poderán ser beneficiarios do préstamo subsidiado ou da prórroga os estudiantes galegos, descendentes de galegos ou residentes en Galicia que cumpran as condicións establecidas na presente convocatoria.</p>
<p>Artigo 4º.-Requisitos.</p>
<p>A) Os créditos poderán ser solicitados polos estudiantes universitarios que cumpran os seguintes requisitos:</p>
<p>a) Estar en posesión da nacionalidade española ou dun Estado membro da Unión Europea.</p>
<p>b) Estar matriculado no curso 2000/2001 nalgunha das universidades en estudios universitarios conducentes á obtención de títulos de carácter oficial e validez en todo o territorio nacional.</p>
<p>c) Ter superados nos plans de estudios estructurados por créditos un mínimo de 60 créditos do primeiro curso das ensinanzas conducentes á obtención de titulacións oficiais universitarias de primeiro ciclo, e un mínimo de 120 créditos nos dous primeiros cursos nas ensinanzas de primeiro e segundo ciclo.</p>
<p>Nos planos de estudios estructurados por materias, ter aprobado o primeiro curso nas ensinanzas conducentes á obtención de titulacións oficiais do primeiro ciclo e ter aprobado o primeiro e segundo curso nas ensinanzas de primeiro e segundo ciclo.</p>
<p>B) As prórrogas poderán ser solicitadas polos estudiantes universitarios que cumpran os seguintes requisitos:</p>
<p>-Estar matriculado no curso 2000/2001 na titulación para a que se lle concedeu o crédito no curso 1999/2000.</p>
<p>Artigo 5º.-Características do préstamo.</p>
<p>Os préstamos serán concedidos pola entidade bancaria de acordo cos termos do convenio e a presente orde.</p>
<p>A contía será como máximo de 500.000 ptas. por cada petición.</p>
<p>Artigo 6º.-Financiamento dos xuros.</p>
<p>Os xuros serán financiados da seguinte forma:</p>
<p>a) A Consellería de Educación e Ordenación Universitaria contribuirá ó pagamento da terceira parte dos xuros do primeiro ano de duración do préstamo (1,34%), sen prexuízo da posibilidade da concesión dunha prórroga de ata un máximo de tres anos, de acordo co disposto en cada convocatoria, se as necesidades orzamentarias da consellería así o permitisen. A subvención será aboada á entidade financeira con carácter anual, facéndose as dilixencias administrativas para o seu aboamento antes do primeiro vencemento anual.</p>
<p>b) A entidade financeira pola que opte o alumno, farase cargo doutro tercio dos xuros (1,33%), sempre e cando permaneza vixente a axuda relacionada na alínea a) anterior.</p>
<p>c) A terceira parte dos xuros restantes (1,33%), serán a cargo do alumno prestatario, sempre e cando se manteñan as axudas anteriores. Polo tanto, o alumno liquidará o préstamo ó tipo de xuro neto do 1,33% nominal anual. No caso de que o alumno non acredite</p>
<p>a prórroga da axuda da consellería, citada na alínea a) anterior, o préstamo pasará automaticamente a liquidarse ó tipo de xuro do 4% nominal anual.</p>
<p>Artigo 7º.-Solicitudes.</p>
<p>As solicitudes, segundo modelo anexo I desta orde, presentaranse no rexistro xeral da Consellería de Educación e Ordenación Universitaria, dirixidas á Dirección Xeral de Universidades (edificio administrativo San Caetano, s/n, 15704 Santiago de Compostela) ou ben en calquera dos centros previstos no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, (BOE do 14 de xaneiro) para a presentación de instancias.</p>
<p>Se no uso deste dereito a solicitude é remitida por correo, presentarase en sobre aberto, para que sexa datada e selada polo funcionario de correos antes de que proceda á súa certificación.</p>
<p>As solicitudes para o préstamo deberán ir acompañadas da seguinte documentación:</p>
<p>a) Fotocopia do documento nacional de identidade.</p>
<p>b) Certificación académica orixinal completa ou copia compulsada na que consten as cualificacións da convocatoria de xuño, do curso 1999/2000. Os que acceden ó 2º ciclo dunha licenciatura a través do correspondente curso de adaptación, por estaren en posesión dun título de diplomado ou por teren realizado o primeiro ciclo dalgunha titulación que permita o acceso, deberán achegar ademais da certificación académica correspondente ó curso de adaptación, a referente á diplomatura ou ós estudios de 1º ciclo realizados, segundo corresponda.</p>
<p>No caso de validación deberá presenta-la certificación da institución de orixe.</p>
<p>c) Xustificante da matrícula correspondente ó curso 2000/2001.</p>
<p>d) Declaración xurada de familia numerosa, en caso de selo.</p>
<p>e) Copia compulsada da declaración da renda correspondente ó exercicio de 1999 ou documento acreditativo da Axencia Tributaria de non estar suxeito á declaración ante a Facenda.</p>
<p>f) Declaración do conxunto de tódalas solicitudes efectuadas ou concedidas, para o mesmo proxecto, das distintas administracións públicas competentes.</p>
<p>g) De se-lo caso, documento acreditativo da súa condición de galego ou ascendencia galega (copia do libro de familia, partida de nacemento,...).</p>
<p>h) Naqueles casos en que o solicitante non sexa galego, nin teña ascendencia galega, pero sexa residente en Galicia, presentará a certificación de residencia, expedida polo concello correspondente, na que conste o tempo de residencia nel.</p>
<p>As solicitudes de prórroga deberán ir acompañadas da seguinte documentación:</p>
<p>a) Fotocopia do documento nacional de identidade.</p>
<p>b) Certificación académica ou copia compulsada dos estudios realizados no curso 1999/2000.</p>
<p>c) Xustificante da matrícula correspondente ó curso 2000/2001.</p>
<p>d) Declaración do conxunto de tódalas solicitudes efectuadas ou concedidas, para o mesmo proxecto, das distintas administracións públicas competentes.</p>
<p>O prazo de presentación de solicitudes rematará o 15 de setembro de 2000.</p>
<p>Artigo 8º.-Tramitación.</p>
<p>Unha vez comprobado que tódalas solicitudes reúnen os requisitos establecidos na presente orde de convocatoria, exporanse as listas provisionais das solicitudes admitidas e excluídas nos taboleiros de anuncios da Consellería de Educación e Ordenación Universitaria, das súas delegacións provinciais, e dos vicerrectorados de estudiantes das tres universidades galegas, sinalando, se é o caso, as causas de exclusión.</p>
<p>Así mesmo, estas listas tamén poderán ser consultadas na páxina web da Xunta de Galicia-Consellería de Educación e Ordenación Universitaria (http: www.xunta.es).</p>
<p>As listas provisionais estarán expostas desde o día 9 ata o día 21 de outubro de 2000. Os interesados poderán, durante ese mesmo prazo, formula-las reclamacións para emendar erros e faltas de documentos ante a Dirección Xeral de Universidades, presentando, se é o caso, a documentación necesaria.</p>
<p>Transcorrido este prazo sen que se emenden as causas de exclusión, arquivarase o expediente sen máis trámites.</p>
<p>Artigo 9º.-Criterios de selección.</p>
<p>Para os efectos de selección terase en conta a nota media do expediente académico que se calculará de acordo co seguinte baremo:</p>
<p>Matrícula de honra: 4 puntos.</p>
<p>Sobresaliente: 3 puntos.</p>
<p>Notable: 2 puntos.</p>
<p>Aprobado: 1 punto.</p>
<p>Segundo o plan de estudios que se cursase, a nota media calcularase do modo que segue:</p>
<p>a) Estudios organizados por materias:</p>
<p>Media= suma de notas de cada materia/nº total de convocatorias empregadas.</p>
<p>b) Planos de estudios estructurados por créditos:</p>
<p>Media= (N1.P1+N2.P2+........)/(C1.N1+C2.N2+.......)</p>
<p>Onde:</p>
<p>N1= nº de créditos de cada materia.</p>
<p>P1= puntuación de cada materia.</p>
<p>C1= nº de convocatorias empregadas en cada materia.</p>
<p>A comisión avaliadora poderá tamén ter en conta a declaración da renda correspondente ó exercicio de 1999, e a declaración xurada de familia numerosa.</p>
<p>Artigo 10º.-Comisión avaliadora.</p>
<p>A selección dos candidatos será realizada por unha comisión de avaliación integrada por:</p>
<p>-Presidente:</p>
<p>O director xeral de Universidades ou, por delegación, o subdirector xeral de Universidades.</p>
<p>-Vocais:</p>
<p>Un representante por cada unha das Universidades da Comunidade Autónoma.</p>
<p>Un representante da Dirección Xeral de Universidades.</p>
<p>-Secretario:</p>
<p>Un funcionario da Dirección Xeral de Universidades, que actuará con voz e voto.</p>
<p>Artigo 11º.-Obrigas dos beneficiarios.</p>
<p>a) Destina-lo crédito para a finalidade para a que se concede.</p>
<p>b) Asina-lo contrato de préstamo coa entidade bancaria.</p>
<p>c) Amortiza-lo capital obxecto do préstamo e o pagamento dos seus xuros.</p>
<p>d) Así como aquelas condicións específicas que as entidades financeiras de acordo coa súa norma de funcionamento, e o convenio do 24 de xuño de 1999 (DOG nº 144, do 28 de xullo) determinan.</p>
<p>e) Presentar unha declaración complementaria do conxunto das axudas solicitadas, tanto as aprobadas ou concedidas como as pendentes de resolución, para o mesmo proxecto, das distintas administracións públicas competentes ou calquera dos seus organismos, entes ou sociedades.</p>
<p>O incumprimento destas obrigas por parte do interesado dará lugar ó arquivo do expediente sen máis trámites.</p>
<p>Artigo 12º.-Incompatibilidades.</p>
<p>Estes créditos son incompatibles con outros que poidan ser concedidos para o mesmo fin por outras administracións públicas ou calquera dos seus organismos, entes ou sociedades.</p>
<p>Artigo 13º.-Resolución.</p>
<p>Efectuada a selección pola comisión, esta elevará, a través da Dirección Xeral de Universidades, un informe proposta motivado ó conselleiro de Educación e Ordenación Universitaria, quen resolverá. Contra esta resolución, que esgota a vía administrativa, os interesados poderán interpoñer recurso</p>
<p>potestativo de reposición perante o conselleiro de Educación e Ordenación Universitaria no prazo dun mes a partir do día seguinte ó da publicación da resolución no DOG, segundo o disposto nos artigos 116 e 117 da Lei 4/1999 (BOE do 14 de xaneiro), de modificación da Lei 30/1992, de réxime xurídico das administracións públicas e do procedemento administrativo común, ou ben directamente o recurso contencioso-administrativo no prazo de dous meses perante o Tribunal Superior de Xustiza.</p>
<p>Disposicións adicionais</p>
<p>Primeira.-O incumprimento total ou parcial de calquera das condicións establecidas na presente orde constituirá causa determinante de revogación da axuda e do seu reintegro polo beneficiario ou solicitante, segundo o disposto no artigo 6 da Lei 8/1999, do 30 de decembro de medidas fiscais e orzamentaria e de función pública e actuación administrativa, que modifica o artigo 78 do texto refundido da Lei de réxime financeiro e orzamentario, aprobado polo Decreto-lexislativo 1/1999, do 7 de outubro.</p>
<p>Segunda.-As renuncias que se produzan poderán ser substituídas pola Dirección Xeral de Universidades de acordo coa lista de reserva, se a houbese.</p>
<p>Terceira.-Se por calquera causa, no momento en que a comisión avaliadora teña que examina-las solicitudes, algún dos compoñentes non puidese asistir, será substituído pola persoa que para o efecto se nomee. Este nomeamento deberá recaer noutra persoa da dirección xeral ou da universidade correspondente en virtude da súa representación.</p>
<p>Cuarta.-Para os efectos establecidos no artigo 42.2º da Lei 30/1992, do 26 de novembro, modificada pola Lei 4/1999 (BOE do 14 de xaneiro), o prazo máximo para resolve-las solicitudes correspondentes ás accións especificadas nesta orde será de seis meses contados a partir da publicación da orde no DOG, producindo efecto desestimatorio a falta de resolución.</p>
<p>Disposicións derradeiras</p>
<p>Primeira.-Facúltase o director xeral de Universidades para dictar, no ámbito das súas competencias, as resolucións precisas para o desenvolvemento desta orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 15 de maio de 2000.</p>
<p>Celso Currás Fernández</p>
<p>Conselleiro de Educación e Ordenación</p>
<p>Universitaria</p>
<p>Director Xeral de Universidades</p>

