---
date: '2000-06-07'
id: B466
page: 8724
number: 110
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Decreto 135/2000, do 19 de maio, polo que se cede, a título gratuíto, a
  parcela que integra o inmoble onde se sitúa o Instituto de Ensino Secundario
  Sofía Casanova, situado na rúa Ramón y Cajal, s/n, no polígono de Esteiro, no
  termo municipal de Ferrol (A Coruña).
range: Decreto
url: 'https://www.xunta.gal/dog/Publicados/2000/20000607/AnuncioB466_gl.html'
---
<p>A Comunidade Autónoma de Galicia, en virtude do Real decreto 1763/1982, do 24 de xullo, sobre traspaso de funcións e servicios do Estado á Comunidade Autónoma de Galicia en materia de educación (BOE nº 182, do 31 de xullo), ten a titularidade do inmoble denominado Instituto de Bacharelato Camilo Alonso, na actualidade coñecido como Instituto de Ensino Secundario Sofía Casanova, situado na rúa Ramón y Cajal, s/n, no polígono de Esteiro, termo municipal de Ferrol (A Coruña).</p>
<p>Con data do 29 de xaneiro de 1998, o Instituto Galego da Vivenda e Solo (IGVS) solicitou da Consellería de Educación e Ordenación Universitaria a cesión dunha parcela de terreo que forma parte do dito inmoble e estrema coa parcela 28A do polígono de Esteiro, e que resulta necesaria para a urbanización da dita parcela 28A.</p>
<p>Mediante Decreto 64/1999, do 11 de marzo (DOG nº 57, do 24), desafectouse do dominio público a antedita parcela que forma parte do dito inmoble, logo do informe favorable da Consellería de Educación e Ordenación Universitaria.</p>
<p>Con data do 6 de maio de 1999 asinouse a acta de entrega do dito inmoble ó patrimonio da Comunidade Autónoma de Galicia.</p>
<p>Mediante orde da Consellería de Economía e Facenda, do 15 de marzo de 2000, declarouse a alienabilidade do antedito ben inmoble.</p>
<p>A Secretaría Xeral e do Patrimonio, dependente da antedita consellería, logo do informe favorable da Consellería de Educación e Ordenación Universitaria, tramitou o expediente de cesión da titularidade da devandita parcela de acordo co previsto nos artigos 30 da Lei 3/1985, do 12 de abril, do patrimonio da Comunidade Autónoma de Galicia, e 83 e seguintes do seu regulamento.</p>
<p>Na súa virtude, por proposta do conselleiro de Economía e Facenda e logo de deliberación do Consello da Xunta de Galicia na súa reunión do día dezanove de maio de dous mil,</p>
<p>DISPOÑO:</p>
<p>Artigo 1º</p>
<p>Acórdase a cesión, a título gratuíto, a favor do Instituto Galego da Vivenda e Solo dunha parcela de 171,42 m, que integra o inmoble onde se sitúa o Instituto de Ensino Secundario Sofía Casanova,</p>
<p>situado na rúa Ramón y Cajal, s/n, no polígono de Esteiro, termo municipal de Ferrol (A Coruña), que se describe como segue:</p>
<p>«Parcela de forma triangular, na parte posterior da franxa de edificación futura na Avda. de Esteiro, que estrema ó norte, en liña recta de 47 metros aproximadamente, co resto do terreo ocupado polo Instituto de Ensino Secundario Sofía Casanova; ó sur, en liña recta de 46 metros aproximadamente, coa parcela 28A do polígono de Esteiro (Ferrol); ó leste, en liña recta de 8 metros aproximadamente, coa dita parcela 28A».</p>
<p>A dita parcela segregarase do predio matriz inscrito no Rexistro da Propiedade de Ferrol, no tomo 788, libro 165, folio 56, predio número 16.832, inscrición 2ª.</p>
<p>Artigo 2º</p>
<p>A cesión queda sometida ás seguintes cláusulas:</p>
<p>a) O fin da cesión da parcela descrita será a edificación proxectada na III fase e última da urbanización do polígono de Esteiro en Ferrol (A Coruña).</p>
<p>b) O Instituto Galego da Vivenda e Solo garante a reposición integral do muro que separa o Instituto de Ensino Secundario Sofía Casanova da parcela 28A, así como a apertura dunha porta de acceso directo do instituto ós xardíns do Pilar para que sirva de entrada de vehículos de todo tipo e de esparexemento para tódolos alumnos.</p>
<p>c) Se o ben cedido non se aplicase ó fin sinalado dentro do prazo de 2 anos, contados desde o outorgamento da escritura pública, ou deixase de estalo con posterioridade, se descoidase ou utilizase con grave quebrantamento, ou se incumprisen as condicións do acordo, considerarase resolta a cesión e o inmoble reverterá á Administración da Comunidade Autónoma de Galicia, que terá dereito a percibir, logo de taxación pericial, o valor dos detrimentos ou deterioracións que experimentase.</p>
<p>d) Tódolos gastos e impostos derivados da trasmisión, incluído o imposto do incremento de valor dos terreos de natureza urbana, así como os da segregación, serán por conta do cesionario.</p>
<p>Artigo 3º</p>
<p>A cesión formalizarase mediante escritura pública subscrita polo secretario xeral e do Patrimonio ou funcionario en quen delegue e deberá constar nela o acordo de cesión e a aceptación do cesionario.</p>
<p>Disposición derradeira</p>
<p>A Consellería de Economía e Facenda, a través da Secretaría Xeral e do Patrimonio, levará a cabo tódolos trámites necesarios para a efectividade deste decreto.</p>
<p>Santiago de Compostela, dezanove de maio de dous mil.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>

