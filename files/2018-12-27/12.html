---
date: '2018-12-27'
id: G0427-201218-0002
page: 53914
number: 246
agency: Consellería do Mar
section: III. Outras disposicións.
title: >-
  ORDE do 20 de decembro de 2018 pola que se aproban os plans de xestión para
  recursos específicos en Galicia para o ano 2019.
range: Orde
url: >-
  https://www.xunta.gal/dog/Publicados/2018/20181227/AnuncioG0427-201218-0002_gl.html
---
<p>A Lei 11/2008, do 3 de decembro, de pesca de Galicia, modificada pola Lei 6/2009, do 11 de decembro, contempla a explotación dos recursos específicos, que se definen como aquelas especies marisqueiras que polas súas características biolóxicas, pola súa técnica de extracción ou polas especificidades da súa comercialización requiren un sistema de xestión que atenda estas particularidades.</p>
    <p>O Decreto 15/2011, do 28 de xaneiro, polo que se regulan as artes, aparellos, útiles, equipamentos e técnicas permitidos para a extracción profesional dos recursos mariños vivos en augas de competencia da Comunidade Autónoma de Galicia, establece que a explotación dos recursos específicos realizarase a través de plans de xestión aprobados pola consellería competente en materia de marisqueo.</p>
    <p>A Orde do 30 de decembro de 2015 pola que se regula a explotación dos recursos específicos no ámbito da Comunidade Autónoma de Galicia, establécese o réxime necesario para que a explotación marisqueira destes recursos se realice durante todo o ano coas garantías dunha boa xestión do recurso.</p>
    <p>Os plans de xestión son a ferramenta para unha explotación sostible e conservación dos recursos mariños que integran aspectos biolóxicos, sociais e económicos. A través dos plans desenvolvese o sistema de coxestión dos recursos marisqueiros entre a administración e o sector. </p>
    <p>As entidades asociativas presentan a súa proposta de plans de xestión, na que adquiren importancia non só ás medidas técnicas para unha explotación sostible, senón tamén as actividades de semicultivo, control e vixilancia, elementos fundamentais para a mellora das zonas produtivas. A administración avalía o réxime de xestión da explotación dos recursos tendo en conta as variables biolóxicas e o estado dos stocks, así como as variables socioeconómicas da xestión e, se procede, introduce as melloras necesarias, co fin de asegurar unha explotación sostible e acadar unha maior rendibilidade económica.</p>
    <p>Ademais da xestión sostible, a través dos plans de xestión realízanse actividades complementarias que contribúen á conservación e recuperación de hábitats e da diversidade, e que permiten garantir a viabilidade económica, social e ambiental do sector.</p>

