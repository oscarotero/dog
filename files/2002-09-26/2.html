---
date: '2002-09-26'
id: 125C6
page: 14
number: 186
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 12 de setembro de 2002 pola que se conceden axudas a alumnos e
  profesores de centros docentes da Comunidade Autónoma de Galicia sostidos con
  fondos públicos, que participen en estadías en empresas de ámbito
  transnacional (cofinanciadas polo Fondo Social Europeo).
range: Orde
url: 'https://www.xunta.gal/dog/Publicados/2002/20020926/Anuncio125C6_gl.html'
---
<p>Por orde da Consellería de Educación e Ordenación Universitaria do 6 de marzo de 2002 convocáronse axudas a alumnos e profesores de centros</p>
<p>docentes da Comunidade Autónoma de Galicia sostidos con fondos públicos, que participen en estadías en empresas de ámbito transnacional (cofinanciadas polo Fondo Social Europeo).</p>
<p>Vista a proposta da comisión de selección prevista no artigo 9 da citada orde,</p>
<p>RESOLVO:</p>
<p>Primeiro.-Conceder con cargo ó concepto orzamentario 07.04.322S.481.0 da Dirección Xeral de Ordenación Educativa e Formación Profesional, as axudas que se relacionan no anexo, correspondentes ó terceiro prazo.</p>
<p>Segundo.-De acordo co artigo 11 as axudas serán aboadas do seguinte xeito:</p>
<p>Para as axudas que non superen o importe de 6.000 euros, no momento da concesión poderá acordarse un anticipo de pagamento de ata un 80%, logo da aceptación da subvención. O 20% restante librarase unha vez finalizada a actividade e despois da súa completa xustificación económica por parte do centro e entrega da memoria de actividades, xuntando certificación respecto da percepción ou non doutras axudas e subvencións para a mesma finalidade, para efectos do disposto no artigo 78.3º da Lei 11/1992, do 7 de outubro, de réxime financeiro e orzamentario de Galicia. Nas axudas que superen esta cantidade o pagamento realizarase integramente unha vez finalizada e xustificada a actividade.</p>
<p>Terceiro.-De acordo coa normativa vixente, os beneficiarios quedarán obrigados a:</p>
<p>1. Acepta-la axuda concedida. Neste sentido, se no prazo de quince días, contados a partir do da recepción da comunicación pola que se notifica a concesión da axuda, o centro beneficiario non acepta esta, entenderase que renuncia á súa percepción.</p>
<p>2. Facilita-la información requirida e someterse ás accións de comprobación ou control financeiro que poida efectua-la Consellería de Educación e Ordenación Universitaria e os organismos competentes.</p>
<p>3. Xustifica-lo correcto investimento das axudas recibidas, mediante a presentación da seguinte documentación:</p>
<p>Unha vez efectuada a viaxe, o centro docente, como entidade colaboradora da xestión de axudas públicas, deberá, de acordo co establecido no artigo 15 do Decreto 287/2000, do 21 de novembro, tramita-la seguinte documentación no prazo máximo dun mes:</p>
<p>3.1. Certificación do consello escolar do centro aprobatoria das contas, xuntando unha relación dos gastos efectuados e copia compulsada das facturas.</p>
<p>3.2. Certificación de ter ou non ter subvención ou axuda para a mesma finalidade procedente de calquera outra Administración ou ente público.</p>
<p>3.3. Certificación do director do centro no que se faga consta-la empresa ou centro de acollida e</p>
<p>as datas exactas de duración da estadía, o nome e número do DNI dos alumnos e/ou dos profesores participantes, indicando, neste caso, se é coordinador ou participante na estadía.</p>
<p>3.4. Xustificación da totalidade do custo da viaxe de acordo cos datos indicados no orzamento inicial. O importe da subvención nunca poderá superar illadamente ou en concorrencia con subvencións ou axudas doutras administracións públicas ou doutros entes públicos ou privados, nacionais ou internacionais, o custo da actividade que vai desenvolve-lo beneficiario ou, se é o caso, a porcentaxe máxima do investimento subvencionable que legalmente se estableza. No caso de que o custo final sexa inferior ó inicialmente previsto deberase minora-la axuda concedida en proporción á axuda xustificada.</p>
<p>3.5. Memoria do traballo realizado durante a estadía no país de acollida que incluirá os seguintes datos:</p>
<p>3.5.1. Visitas preparatorias.</p>
<p>Obxectivos acadados de cara á realización do proxecto, incluíndo un breve resumo deste: descrición, datas de realización, etc.</p>
<p>3.5.2. Estadías de alumnos.</p>
<p>Programación e avaliación das actividades realizadas na estadía con descricións de procesos productivos, tecnoloxías utilizadas, posibilidade de realización doutras estadías e aspectos positivos e negativos que hai que considerar.</p>
<p>3.5.3. Estadías de profesores.</p>
<p>Certificación da empresa ou centro de acollida na que se indiquen as datas e as características da estadía realizada. Memoria do traballo individual desenvolvido, no que se farán constar, entre outros, os seguintes aspectos:</p>
<p>a) Descrición do proceso productivo. Perfís profesionais que participan, diferenciados segundo os niveis de cualificación.</p>
<p>b) Realizacións máis significativas de cada perfil profesional.</p>
<p>c) Tecnoloxías utilizadas e a súa presencia no equipamento de cada ciclo formativo (valoración da súa necesidade ou conveniencia de incorporalo).</p>
<p>d) Cambios que se prevén no sistema productivo (evolución da competencia profesional).</p>
<p>e) Programa de formación en centros de traballo que se podería realizar nesa empresa e nos diferentes ciclos formativos da súa familia profesional.</p>
<p>f) Posible formación do profesorado que podería desenvolve-la empresa ou traballadores que poderían colaborar no plan de formación do profesorado de formación profesional específica.</p>
<p>g) Valoración da estadía de formación: aspectos positivos e aspectos que se deben mellorar.</p>
<p>Os proxectos e traballos realizados polos centros seleccionados quedarán en poder da Dirección Xeral de Ordenación Educativa e Formación Profesional reservándose o dereito de difundi-los traballos realizados en función da súa orixinalidade e pasando a formar parte dos fondos documentais da Consellería de Educación e Ordenación Universitaria.</p>
<p>Cuarto.-De acordo co establecido no Regulamento (CE) nº 1159/2000 da Comisión do 30 de maio de 2000 (DO L 130/30 do 31-5-2000), os centros colaboradores que figuran no anexo tomarán as medidas oportunas para informa-los alumnos e profesores que van realiza-las estadías formativas en empresas que as axudas están financiadas nun 65% polo Fondo Social Europeo.</p>
<p>Quinto.-Contra a presente resolución os interesados poderán interpoñer recurso potestativo de reposición no prazo dun mes, contado a partir do día seguinte ó da súa publicación no DOG, segundo o disposto nos artigos 116 e 117 da Lei 4/1999 (BOE do 14 de xaneiro), ou ben directamente o recurso contencioso-administrativo no prazo de dous meses ante o Tribunal Superior de Xustiza de Galicia.</p>
<p>Santiago de Compostela, 12 de setembro de 2002.</p>
<p>Celso Currás Fernández</p>
<p>Conselleiro de Educación e Ordenación Universitaria</p>
<p>ANEXO</p>
<p>Proxectos aprobados no terceiro prazo de presentación de solicitudes</p>
<table><tbody><tr><td></td></tr>
<tr><td>Centro escolar</td><td>Tipo de acción</td><td>Título do proxecto</td><td>Nº
de profesores</td><td>Nº
de alumnos</td><td>País
de destino</td><td>Axuda concedida</td></tr>
<tr><td></td></tr>
</tbody></table>
<table><tbody><tr><td></td></tr>
<tr><td>IES Armando Cotarelo Valledor</td><td>Estadía alumnos</td><td>Estadía laboral en Escocia</td><td>0</td><td>2</td><td>Reino Unido</td><td>2.650</td></tr>
<tr><td></td></tr>
<tr><td>CFP Daniel Castelao</td><td>Estadía alumnos</td><td>Estadía de alumnos no estranxeiro</td><td>0</td><td>2</td><td>Bélxica</td><td>2.250</td></tr>
<tr><td></td></tr>
<tr><td>C.F.P Daniel Castelao</td><td>Estadía alumnos</td><td>Estadías de alumnos no estranxeiro</td><td>0</td><td>2</td><td>Bélxica</td><td>2.250</td></tr>
<tr><td></td></tr>
<tr><td>IES Porta da Auga</td><td>Estadía alumnos</td><td>Boomerang II</td><td>0</td><td>4</td><td>Francia</td><td>3.580</td></tr>
<tr><td></td></tr>
<tr><td>IES Melide</td><td>Visita preparatoria</td><td>Visita prep. para o desenvolvemento dunha estadía en Portugal</td><td>1</td><td>0</td><td>Portugal</td><td>400</td></tr>
<tr><td></td></tr>
<tr><td>E.A. Antonio Faílde</td><td>Visita preparatoria</td><td>Novos conceptos na didáctica da restauración</td><td>1</td><td>0</td><td>Suecia</td><td>950</td></tr>
<tr><td></td></tr>
<tr><td>IES Ribeira do Louro</td><td>Visita preparatoria</td><td>Formacion e restauracion do patrimonio arquitectónico</td><td>1</td><td>0</td><td>Dinamarca</td><td>850</td></tr>
<tr><td></td></tr>
<tr><td>E.S. Escola superior de conservación
e restauración</td><td>Estadía profesores</td><td>Traballos de restauración no mosteiro
de Sta. Cruz-Coímbra</td><td>1</td><td>0</td><td>Portugal</td><td>775</td></tr>
<tr><td></td></tr>
<tr><td>IES Porta da Auga</td><td>Visita preparatoria</td><td>Boomerang II-visita preparatoria</td><td>1</td><td>0</td><td>Francia</td><td>650</td></tr>
<tr><td></td></tr></tbody></table>

