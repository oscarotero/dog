---
date: '2020-07-31'
id: G0425-230720-0002
page: 30207
number: 153
agency: Consellería de Política Social
section: III. Outras disposicións.
title: >-
  EXTRACTO da Orde do 22 de xullo de 2020 pola que se determinan as bases
  reguladoras e se convocan prazas de persoas colaboradoras-bolseiras para as
  residencias xuvenís dependentes desta consellería para o curso académico
  2020/21 (código de procedemento BS303C).
range: Orde
url: >-
  https://www.xunta.gal/dog/Publicados/2020/20200731/AnuncioG0425-230720-0002_gl.html
---
<p>BDNS (Identif.): 517454.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo se pode consultar na Base de datos nacional de subvencións (http://www.pap.minhap.gob.es/bdnstrans/index).</p>
    <p>Primeiro. <em>Persoas beneficiarias</em></p>
    <p>Poderán solicitar as bolsas para a residencia todas as persoas físicas que reúnan os seguintes requisitos:</p>
    <p>1. Posuír a nacionalidade española ou ser nacional dun país membro da Unión Europea, ou ser estranxeiro/a residente en España no momento da presentación da solicitude.</p>
    <p>2. Ter unha idade mínima de 18 anos e menos de 30 na data do 31 de decembro de 2020.</p>
    <p>3. Estar cursando estudos universitarios nunha facultade ou escola universitaria, estudos superiores en ensinanzas artísticas ou ciclo formativo de grao superior, que admitan, polo seu contido e saídas profesionais, a formación e a práctica a través de calquera das tarefas que se poden desenvolver nunha residencia xuvenil.</p>
    <p>4. Non ter perdido con anterioridade a condición persoa colaboradora bolseira por causa imputable á persoa solicitante.</p>
    <p>5. Non padecer defecto físico ou psíquico que impida o desenvolvemento normal da actividade na residencia xuvenil.</p>
    <p>6. Ter unha renda media familiar que non supere o 150 % do indicador público de renda de efectos múltiples (IPREM) do ano en curso.</p>
    <p>Ademais, as persoas beneficiarias destas bolsas teñen que cumprir os requisitos establecidos no artigo 10 da Lei 9/2007, do 13 de xuño, de subvencións de Galicia.</p>
    <p>Segundo. <em>Obxecto</em></p>
    <p>O obxecto é convocar en réxime de concorrencia competitiva a oferta de prazas para persoas colaboradoras bolseiras nas residencias xuvenís dependentes da Consellería de Política Social para o curso académico 2020/21, e establecer as bases para a súa concesión (código do procedemento BS303C).</p>
    <p>O número de prazas convocadas e a súa distribución por residencias é a seguinte:</p>
    <table>
     <tbody>
      <tr>
       <td>Cidade</td>
       <td>Residencia</td>
       <td>Prazas</td>
      </tr>
      <tr>
       <td>Lugo</td>
       <td>Centro Residencial Xuvenil LUG</td>
       <td>4 home/muller</td>
      </tr>
      <tr>
       <td>Ourense</td>
       <td>Florentino López Cuevillas</td>
       <td>5 home/muller</td>
      </tr>
      <tr>
       <td>Vigo</td>
       <td>Altamar</td>
       <td>6 home/muller</td>
      </tr>
     </tbody>
    </table>
    <p>Terceiro. Bases reguladoras e convocatoria</p>
    <p>Orde do 22 de xullo de 2020 pola que se determinan as bases reguladoras e se convocan prazas de persoas colaboradoras bolseiras para as residencias xuvenís dependentes da Consellería de Política Social para o curso 2020/21.</p>
    <p>Cuarto. Financiamento</p>
    <p>As actuacións recollidas nesta orde constitúen unha subvención en especie, regulada na disposición adicional terceira da Lei 9/2007, do 13 de xuño, e no artigo 3.3 do Decreto 11/2009, do 8 de xaneiro, polo que se aproba o regulamento da lei, que se financiará con cargo aos gastos correntes da Consellería de Política Social.</p>
    <p>Quinto. Prazo de presentación de solicitudes</p>
    <p>Un mes, que se contará a partir do día seguinte ao da publicación da orde de convocatoria no <em>Diario Oficial de Galicia</em>.</p>
    <p>O día final do citado prazo será o correspondente, no mes seguinte, ao mesmo número ordinal do día da publicación desta orde no <em>Diario Oficial de Galicia</em>. Se este último día é inhábil, entenderase prorrogado ata o primeiro día hábil seguinte. Se no mes de vencemento non hai día equivalente ao da publicación, entenderase que o prazo expira o derradeiro día do mes.</p>
    <p>Sexto. Outros datos</p>
    <p>Coa realización desta convocatoria preténdese favorecer o acceso ao ensino universitario, aos estudos superiores en ensinanzas artísticas ou ciclos formativos de grao superior dos/das estudantes con escasos recursos e, ao mesmo tempo, dotar de persoal de apoio, no eido educativo e asistencial, as residencias xuvenís que se relacionan nesta orde.</p>
    <p>Santiago de Compostela, 22 de xullo de 2020</p>
    <footer><p>Fabiola García Martínez<br>Conselleira de Política Social</p></footer>

