---
date: '2001-05-24'
id: 8AF2
page: 7
number: 99
agency: INSTITUTO GALEGO DAS ARTES ESCÉNICAS E MUSICAIS
section: III. OUTRAS DISPOSICIÓNS
title: >-
  Resolución do 8 de maio de 2001 pola que se convoca a selección dunha persoa
  para a cobertura dunha bolsa de colaboración na catalogación e investigación
  do patrimonio escénico e musical galego.
range: Resolución
url: 'https://www.xunta.gal/dog/Publicados/2001/20010524/Anuncio8AF2_gl.html'
---
<p>A Lei 4/1989, do 21 de abril, pola que se crea o Instituto Galego das Artes Escénicas e Musicais, modificada pola Lei 2/1991, do 14 de xaneiro, indica no seu artigo 9 que lle corresponderá ó IGAEM exerce-las funcións de actualización do inventario e catalogación do patrimonio escénico e musical galego e informar permanentemente del.</p>
<p>A catalogación do dito patrimonio escénico-abrangue o teatro, a música e a danza-vense realizando no Centro de Ddocumentación das Artes Escénicas de Galicia do IGAEM.</p>
<p>Para a catalogación de material dun xénero tan específico como é o das artes escénicas convócase unha bolsa de colaboración destinada a persoas, que dispoñendo da formación precisa estean interesados en contar cun período de formación complementaria ós seus estudios.</p>
<p>Por isto esta xerencia,</p>
<p>DISPÓN:</p>
<p>Primeira.-Obxecto.</p>
<p>O Instituto Galego das Artes Escénicas e Musicais convoca proceso para a selección dunha persoa para a cobertura dunha bolsa para a catalogación, informatización, dixitalización e arquivo do material e fondos relacionados coas artes escénico-musicais.</p>
<p>Segunda.-Duración e dotación económica.</p>
<p>O desfrute da bolsa será a partir do mes de xuño ata o mes de decembro de 2001, e poderá ser prorrogada durante os exercicios seguintes, en función do aproveitamento do adxudicatario e das posibilidades orzamentarias do IGAEM. En ningún caso o período de desfrute da bolsa superará os tres anos.</p>
<p>A dotación económica da bolsa será de 100.000 pesetas/mensuais con cargo a aplicación orzamentaria 10.50.354A.480.0 do vixente orzamento de gastos. A esta cantidade aplicaránselle as retencións fiscais que legalmente procedan.</p>
<p>Terceira.-Natureza xurídica da relación</p>
<p>A condición de bolseiro non xerará unha relación laboral ou administrativa coa Xunta de Galicia, nin a súa inclusión na Seguridade Social.</p>
<p>Cuarta.-Formación e méritos valorables.</p>
<p>Será obligatororio acreditar:</p>
<p>-Ter titulación universitaria mínimo de grao medio.</p>
<p>-Acreditar coñecementos en lingua galega.</p>
<p>E serán valorados preferentemente os seguintes méritos:</p>
<p>-Acreditar coñecementos técnicos na materia: considerarase a formación en documentación, catalogación e dixitalización de documentos.</p>
<p>-Manexo de bases de datos informáticas.</p>
<p>-Coñecementos da internet.</p>
<p>-Coñecementos en linguas extranxeiras.</p>
<p>Quinta.-Solicitudes.</p>
<p>As persoas interesadas presentarán no rexistro do IGAEM, dentro dos dez días naturais seguintes ó da publicación desta convocatoria no DOG, a documentación seguinte:</p>
<p>a) Instancia de admisión segundo o modelo anexo.</p>
<p>b) Acreditación da titulación presentada.</p>
<p>c) Currículum vitae coa documentación acreditativa dos méritos alegados. Os aspirantes seleccionados ou en lista de espera deberán acredita-los devanditos méritos mediante orixinal, fotocopia compulsada ou cotexada. A non acreditación desta do xeito indicado determinará a renuncia ó dereito á bolsa ou á permanencia na lista de espera.</p>
<p>d) Acreditación documental da formación ou coñecemento en lingua galega e/ou en linguas extranxeiras, co mesmo tratamento indicado na alínea c).</p>
<p>e) Fotocopia do DNI.</p>
<p>f) Declaración expresa de non desfrutar doutra bolsa ou axuda, calquera que fose esta ou, en caso de tela, do compromiso de non seguir desfrutándoa no momento en que se outorgue a bolsa.</p>
<p>No caso de ter desfrutado dalgún período anterior como bolseiro/a do Centro de Documentación do IGAEM, deberá indicarse na solicitude para os efectos de limita-lo período formativo como bolseiro/a a un máximo de tres anos.</p>
<p>Sen prexuízo do establecido no parágrafo anterior, as solicitudes poderán presentarse, así mesmo, por calquera das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Sexta.-Tribunal.</p>
<p>Presidente: Amado Ricón Virulegio, presidente do IGAEM ou persoa en quen delegue.</p>
<p>Vocais:</p>
<p>Mar Nogueira Sánchez, responsable do Centro de Documentación do IGAEM.</p>
<p>Luis Lorenzo Mur, xefe do Departamento de Persoal e Xestión Económico Administrativa do IGAEM.</p>
<p>Rafael Míguez Pazos, xefe de Administración do IGAEM.</p>
<p>Secretario: Braulio González Barros, auxiliar administrativo do IGAEM.</p>
<p>O tribunal quedará validamente constituído coa presencia do secretario e dous dos seus membros.</p>
<p>Sétima.-Criterios para a selección do bolseiro.</p>
<p>A selección levarase a cabo mediante a valoración dos méritos acreditados conforme o seguinte baremo:</p>
<p>a) Currículum vitae acreditado: ata cinco puntos.</p>
<p>b) Coñecementos da lingua galega: ata un punto.</p>
<p>c) Coñecementos en linguas extranxeiras: ata un punto.</p>
<p>Os aspirantes que acaden unha puntuación de máis de 3,5 puntos, serán convocados a unha entrevista sobre os seus méritos curriculares. Esta entrevista terá unha valoración de ata 3 puntos que será acumulada a puntuación anterior.</p>
<p>Finalmente o tribunal fará pública a relación de candidatos por orde de puntuación, non podendo seleccionar máis dun candidato, quedando se é o caso, os restantes en lista de espera.</p>
<p>No caso de que a xuízo do tribunal sexa confeccionada unha lista de espera, esta terá unha vixencia ata o 31 de decembro de 2001 para substitucións de calquera vacante de bolsas no Centro de Documentación, ou se é o caso de ampliación destas.</p>
<p>Oitava.-Réxime de colaboración.</p>
<p>Os aspirantes seleccionados incorporaranse, logo da aceptación da bolsa, o día que se lles comunique na resolución final a partir do mes de xuño de 2001. O horario de desenvolvemento da actividade relacionada coa bolsa será de 8 horas ás 15 horas, de luns a venres.</p>
<p>No caso de que o aspirante seleccionado non poida, por calquera motivo, presta-la súa colaboración, será substituído polo candidato seguinte por orde de puntuación.</p>
<p>O bolseiro prestará a súa colaboración, baixo as indicacións da persoa a que se lle asigne como responsable titorial, e a superior dos órganos da Xerencia do IGAEM. Os traballos realizados quedarán, en todo caso, no Centro de Documentación das Artes Escénicas e Musicais sendo propiedade do IGAEM.</p>
<p>O pagamento da bolsa realizarase con carácter mensual logo de certificación do responsable titorial de cumprir co traballo de formación encomendado.</p>
<p>Novena.-Cláusula xeral.</p>
<p>En caso de incumprimento das tarefas de colaboración, o IGAEM poderá, tralo informe do responsable titorial e logo da correspondente audiencia do bolseiro, anula-la bolsa ou substituí-lo bolseiro.</p>
<p>A solicitude das bolsas implica o coñecemento e aceptación destas bases e a lexislación relativa ó IGAEM.</p>
<p>Correspóndelle á Xerencia do IGAEM a aclaración ou interpretación destas bases.</p>
<p>A resolución de adxudicación pon fin á vía administrativa, de acordo co artigo 109 da Lei 30/1992, e contra ela cabe interpoñer recurso contencioso-administrativo perante o Tribunal Superior de Xustiza de Galicia no prazo de dous meses contados a partir da data da súa notificación efectiva ós interesados.</p>
<p>Unha vez rematado o período de desfrute da bolsa, as persoas non seleccionadas poderán solicita-la devolución da documentación presentada. Transcorrido o prazo dun ano poderase proceder á eliminación dos documentos non recollidos.</p>
<p>Santiago de Compostela, 8 de maio de 2001.</p>
<p>Aníbal Otero Fernández</p>
<p>Xerente do Instituto Galego das Artes Escénicas e Musicais</p>
<p>ANEXO</p>
<p>Modelo de instancia</p>
<p>D/Dª...  con DNI... , de... anos de idade, natural de... , con domicilio habitual na rúa... , localidade... , provincia... , D.P.... , teléfono...</p>
<p>EXPÓN:</p>
<p>Que crendo reuni-los requisitos e condicións que sinala a convocatoria para a concesión da bolsa de catalogación e investigación do patrimonio escénico-musical.</p>
<p>SOLICITA:</p>
<p>Participar na convocatoria da cobertura da bolsa, manifestando que acepta as condicións e mailos compromisos que figuran na convocatoria, achegando á presente solicitude a documentación indicada na cláusula quinta das bases da devandita convocatoria.</p>
<p>... , ... , de... de 2001.</p>
<p>Sinatura</p>
<p>Xerente do Instituto Galego das Artes Escénicas e Musicais. Santiago de Compostela.</p>

