---
date: '2001-05-24'
id: 8AE6
page: 7
number: 99
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 112/2001, do 26 de abril, polo que se declara a urxente ocupación,
  para efectos de expropiación forzosa, polo Concello de Paradela (Lugo), dos
  bens e dereitos necesarios para a realización das obras do proxecto de
  dotación de servicios na rúa Lamacova-Ruxidoira, 2ª fase (modificado).
range: Decreto
url: 'https://www.xunta.gal/dog/Publicados/2001/20010524/Anuncio8AE6_gl.html'
---
<p>O Concello de Paradela, en sesión celebrada o día 28 de xuño de 2000, aprobou o proxecto de dotación de servicios na rúa Lamacova-Ruxidoira, 2ª fase (modificado) e, na mesma sesión, acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ó abeiro do disposto no artigo 52 da Lei de expropiación forzosa.</p>
<p>Por parte do concello foi remitida a documentación complementaria para a correcta tramitación do expediente con data de entrada no rexistro xeral da Consellería de Xustiza, Interior e Relacións Laborais o día 20 de novembro de 2000.</p>
<p>Os bens nos que se concreta a declaración de urxente ocupación están determinados no expediente que se someteu a información pública.</p>
<p>A Dirección Xeral de Urbanismo da Consellería de Política Territorial, Obras Públicas e Vivenda emitiu informe favorable con data do 9 de abril de 2001.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado porque, segundo sinala o concello, as obras proxectadas na 2ª fase son imprescindibles para habilita-la vía de comunicación, iniciada coas obras da 1ª fase, do proxecto modificado número 1 de colectores xerais e E.D.A.R. de Paradela e que foi declarado de urxencia no Decreto 119/1999, do 23 de abril (DOG nº 86, do 6 de maio), dotándoa de servicios que aumenten a seguridade vial nos enlaces da rúa Lamacova-Ruxidoira e o paseo fluvial.</p>
<p>A competencia para a declaración da urxente ocupación correspóndelle ó Consello da Xunta de Galicia segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude, por proposta do conselleiro de Xustiza, Interior e Relacións Laborais, e logo de deliberación do Consello da Xunta de Galicia na súa reunión do día vinteseis de abril de dous mil un,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a urxente ocupación, polo Concello de Paradela, para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto de dotación de servicios na rúa Lamacova-Ruxidoira, 2ª fase (modificado).</p>
<p>Santiago de Compostela, vinteseis de abril de dous mil un.</p>
<p>Manuel Fraga Iribarne</p>
<p>Presidente</p>
<p>Antonio Pillado Montero</p>
<p>Conselleiro de Xustiza, Interior e Relacións Laborais</p>

