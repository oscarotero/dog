---
date: '2019-04-29'
id: G0532-170419-0005
page: 20698
number: 81
agency: 'Consellería de Medio Ambiente, Territorio e Vivenda'
section: III. Outras disposicións.
title: >-
  ORDE do 12 de abril de 2019 de aprobación definitiva do Plan xeral de
  ordenación municipal da Teixeira.
range: Orde
url: >-
  https://www.xunta.gal/dog/Publicados/2019/20190429/AnuncioG0532-170419-0005_gl.html
---
<p>O Concello da Teixeira remite para a súa aprobación definitiva o Plan xeral de ordenación municipal (PXOM), conforme o previsto no artigo 85.7 da Lei 9/2002, do 30 de decembro, de ordenación urbanística e protección do medio rural de Galicia (LOUG) e á disposición transitoria 2.2 da Lei 2/2016, do 10 de febreiro, do solo de Galicia (LSG). Conforme a esta disposición, o plan que na data de entrada en vigor da LSG contara con aprobación inicial, poderá continuar a súa tramitación a teor do disposto na LOUG, ben que as súas determinacións terán que adaptarse plenamente á LSG.</p>
    <p>Analizada a documentación achegada polo concello; e vista a proposta literal que eleva a Dirección Xeral de Ordenación do Territorio e Urbanismo, resulta:</p>
    <p>I. Antecedentes.</p>
    <p>1. O proxecto de ordenación do medio rural (POMR) da Teixeira foi aprobado definitivamente o 10.7.2001. Este proxecto clasifica como solo de núcleo rural os núcleos da Teixeira, A Abeleda, O Pombar, Cristosende, Celeirós, Valilongo, Igrexa, Iglesia, Soutelo, Portela, Sistín, Boazo, Nogueira, Pedrafita, Quintela de Arriba, Quintela de Abaixo, Cristina, Cima de Vila, Xirás, Cruz e Penelas. O resto do concello está clasificado como solo rústico.</p>
    <p>2. Como instrumentos de ordenación do territorio con incidencia no concello constan as directrices de ordenación do territorio, aprobadas o 10.2.2011; e o proxecto sectorial de incidencia supramunicipal das minicentrais da Merca, Cardelle, Porto e Edo Baixo, aprobado o 17.6.2004.</p>
    <p>3. Seguindo o procedemento establecido no artigo 7 da Lei 6/2007, do 11 de maio, de medidas urxentes en materia de ordenación do territorio e do litoral de Galicia, o Concello da Teixeira remitiu ao órgano ambiental o 2.4.2009 o documento de inicio, para comezar o trámite da avaliación ambiental estratéxica. A Secretaría Xeral de Calidade e Avaliación Ambiental emitiu o documento de referencia o 12.4.2011.</p>
    <p>4. En virtude do previsto no artigo 85.1 da LOUG, e logo das solicitudes do concello do 3.9.2009 e do 17.8.2011, a Secretaria Xeral de Ordenación do Territorio e Urbanismo emitiu o informe previo á aprobación inicial o 14.10.2011.</p>
    <p>5. O 29.3.2012 o Pleno do Concello da Teixeira aprobou inicialmente o PXOM, logo dos informes técnico e xurídico, ambos do 12.3.2012. O documento foi sometido a información pública durante dous meses, mediante os anuncios no <em>Diario Oficial de Galicia</em> e nos xornais <em>La Región</em> e <em>La Voz de Galicia</em>, todos o 14.5.2012. Simultaneamente déuselles audiencia aos concellos limítrofes de Castro Caldelas, Monforte de Lemos, Montederramo, Parada de Sil e Sober. Constan alegacións do concello de Montederramo do 16.5.2012. O resto dos concellos non responderon, segundo certificación do secretario do concello do 19.7.2018.</p>
    <p>6. Pronunciáronse os departamentos sectoriais seguintes:</p>
    <p>• Confederación Hidrográfica do Miño-Sil. Informe favorable do 20.1.2016.</p>
    <p>• Secretaría Xeral de Calidade e Avaliación Ambiental. Memoria ambiental do 14.7.2017, que considera ambientalmente viable o PXOM.</p>
    <p>• Dirección Xeral de Patrimonio Cultural. Informe favorable condicionado do 20.4.2016.</p>
    <p>• Dirección Xeral de Conservación da Natureza. Informe do 12.12.2013.</p>
    <p>• Dirección Xeral de Desenvolvemento Rural. Informe sen obxeccións do 24.5.2012.</p>
    <p>• Dirección Xeral de Industria, Enerxía e Minas, Xefatura Territorial da Consellería de Economía e Industria. Informe dos dereitos mineiros do 10.5.2012.</p>
    <p>• Dirección Xeral de Sostibilidade e Paisaxe. Informe do 12.4.2012.</p>
    <p>• Deputación Provincial de Ourense. Informe favorable do 31.8.2016.</p>
    <p>• Ministerio de Defensa. Informe sen obxeccións do 25.4.2012.</p>
    <p>• Ministerio de Fomento. Informe sen obxeccións do 25.5.2012.</p>
    <p>• Ministerio de Enerxía, Turismo e Axenda Dixital. Dirección Xeral de Telecomunicacións e Tecnoloxías da Información. Informe favorable do 14.2.2018.</p>
    <p>• Axencia Galega de Infraestruturas. Informe favorable con observacións do 13.10.2016.</p>
    <p>• Consellería de Facenda. Informe sen obxeccións do 31.5.2012.</p>
    <p>• Consellería de Sanidade. Informe sen obxeccións do 21.9.2012.</p>
    <p>Non constan máis contestacións á documentación remitida polo concello segundo certificación do secretario do concello do 19.7.2018, aínda que o 25.4.2012 se solicitaron os informes sectoriais e as consultas a: organismo autónomo Augas de Galicia; Dirección Xeral de Montes; Subdelegación do Goberno en Ourense; Xerencia Territorial do Catastro; Secretaría Xeral da Consellería de Economía e Industria; Dirección Xeral de Mobilidade; Secretaría Xeral da Consellería do Medio Rural; Secretaría Xeral da Presidencia; Secretaría Xeral da Consellería de Presidencia, Administracións Públicas e Xustiza; Secretaría Xeral da Consellería de Educación e Ordenación Universitaria; e Secretaría Xeral da Consellería de Traballo e Benestar Social</p>
    <p>7. Mediante Resolución do 14.7.2017, a Dirección Xeral de Calidade Ambiental e Cambio Climático formulou a memoria ambiental correspondente ao procedemento de avaliación ambiental estratéxica do PXOM da Teixeira (DOG do 30.8.2017).</p>
    <p>8. O 19.7.2018 o Concello Pleno da Teixeira aprobou provisionalmente o PXOM.</p>
    <p>9. Unha vez rematada a súa tramitación, o documento foi remitido a esta consellería para resolver sobre a súa aprobación definitiva o 23.10.2018. O 23.12.2018 requiriuse o concello para que subsanase as deficiencias detectadas. O 21.2.2019 tivo entrada o documento corrixido.</p>
    <p>II. Análise e consideracións.</p>
    <p>Analizada a documentación que integra o PXOM da Teixeira, redactada pola consultora Senén Prieto Ingeniería, S.L., e datada en setembro de 2017; posta en comparación coas observacións formuladas no informe previo á aprobación inicial emitido pola Dirección Xeral de Ordenación do Territorio e Urbanismo o 14.10.2011 (IPAI); e vistas as modificacións do documento realizadas durante a posterior tramitación; púidose comprobar o cumprimento en xeral do establecido na normativa urbanística.</p>
    <p>Porén, cómpre deixar constancia das seguintes puntualizacións:</p>
    <p>a) Solo urbanizable: incorpórase o sistema xeral viario de conexión, mais non consta plano en que se sinale a conexión das infraestruturas previstas, conforme o artigo 56.1.d) da LSG.</p>
    <p>b) Normativa: revisarase o catálogo do PXOM (cada elemento catalogado documéntase nun plano e nunha ficha; e nos índices só figura unha páxina, polo que está desordenado).</p>
    <p>Incorporaranse no artigo 201 da normativa as consideracións relativas aos cemiterios parroquiais existentes, conforme o exixido no informe favorable condicionado da Dirección Xeral de Patrimonio Cultural do 20.4.2016.</p>
    <p>Na normativa constará así mesmo que nas zonas cualificadas polo PXOM como zona de núcleo afectada por inundabilidad e estudo de detalle de inundabilidade dos núcleos rurais de Nogueira, O Pombar, Cofra, Covas e A Boga; unicamente serán autorizables polo organismo de conca os usos establecidos nos artigos 57 e 58 do Plan hidrolóxico da CHMS e no artigo 9 do Regulamento do dominio público hidráulico, en relación coa zona de fluxo preferente.</p>
    <p>A competencia para resolver sobre a aprobación definitiva do planeamento xeral corresponde á Conselleira de Medio Ambiente, Territorio e Vivenda, de conformidade co disposto nos artigos 60, 61.1, 83.5 da LSG e no artigo 146.1 e 200.5 do RLSG en relación co Decreto 88/2018, do 26 de setembro, polo que se establece a estrutura orgánica da Xunta de Galicia; e nos artigos 1 e 4 do Decreto 167/2015, do 13 de novembro, polo que se establece a estrutura orgánica da CMAOT, en relación coa disposición transitoria 2ª do Decreto 177/2016, do 15 de decembro, polo que se fixa a estrutura orgánica da Vicepresidencia e das consellerías da Xunta de Galicia modificado parcialmente polo Decreto 106/2018, do 4 de outubro.</p>
    <p>III. Resolución.</p>
    <p>En consecuencia, e visto o que antecede,</p>
    <p class="dog-titulo">RESOLVO:</p>
    <p>1. Outorgar a aprobación definitiva ao Plan xeral de ordenación municipal do concello da Teixeira, de acordo co establecido no artigo 85.7.a) da Lei 9/2002, do 30 de decembro, de ordenación urbanística e de protección do medio rural de Galicia, e o previsto na disposición transitoria 2ª.2 da Lei 2/2016, do solo de Galicia (LSG); con suxeición ao cumprimento das condicións sinaladas no parágrafo II anterior.</p>
    <p>2. De conformidade co artigo 88 da Lei 2/2016, do 10 de febreiro, do solo de Galicia, e artigo 212.1 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro, a Dirección Xeral de Ordenación do Territorio e Urbanismo inscribirá de oficio o PXOM no Rexistro de Planeamento Urbanístico de Galicia.</p>
    <p>3. De conformidade co disposto polos artigos 92 da Lei 9/2002 e 70 da Lei 7/1985, do 2 de abril, reguladora das bases de réxime local, o concello deberá publicar no BOP a normativa e ordenanzas do PXOM aprobado definitivamente.</p>
    <p>4. Notifíquese esta orde ao concello; e publíquese no <em>Diario Oficial de Galicia</em>.</p>
    <p>5. Contra esta orde cabe interpoñer recurso contencioso-administrativo ante a Sala do Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>A Teixeira, 12 de abril de 2019</p>
    <footer><p>Ángeles Vázquez Mejuto<br>Conselleira de Medio Ambiente, Territorio e Vivenda</p></footer>

