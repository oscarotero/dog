---
date: '2014-11-19'
id: CA05-131114-0006
page: 47869
number: 222
agency: Consellería de Traballo e Benestar
section: I. Disposicións xerais.
title: >-
  ORDE do 12 de novembro de 2014 pola que se modifica a Orde do 2 de xaneiro de
  2012 de desenvolvemento do Decreto 15/2010, do 4 de febreiro, polo que se
  regula o procedemento para o recoñecemento da situación de dependencia e do
  dereito ás prestacións do Sistema para a autonomía e a atención á dependencia,
  o procedemento para a elaboración do programa individual de atención e a
  organización e o funcionamento dos órganos técnicos competentes.
range: Orde
url: >-
  https://www.xunta.gal/dog/Publicados/2014/20141119/AnuncioCA05-131114-0006_gl.html
---
<p>A través do Decreto 194/2011, do 20 de outubro, polo que se modifica o Decreto 8/2011, do 28 de xaneiro, polo que se fixa a estrutura orgánica das consellerías da Xunta de Galicia, modifícase a estrutura dos órganos superiores e de dirección que daquela integraban a Consellería de Traballo e Benestar, suprimindo a Dirección Xeral da Dependencia e Autonomía Persoal e reordenando as liñas básicas de actuación entre os restantes órganos superiores e de dirección da consellería, atendendo a criterios de racionalización na xestión do gasto público, e se crea a Secretaría Xeral de Política Social como órgano superior.</p>
    <p>Pola Orde do 24 de outubro de 2011 establécese a adscrición provisional e a atribución de competencias nos órganos da Consellería de Traballo e Benestar. Nesta orde a Secretaría de Política Social asume as competencias e atribucións da desaparecida Dirección Xeral da Dependencia e Autonomía Persoal mentres non se aprobe o decreto de estrutura orgánica.</p>
    <p>Posteriormente publícase o Decreto 13/2012, do 4 de xaneiro, polo que se fixa a estrutura orgánica das consellerías da Xunta de Galicia, entre elas a Consellería de Traballo e Benestar co órgano superior da Secretaría Xeral de Política Social, e con data do 17 de abril de 2012 publícase o Decreto 109/2012, do 2 de marzo, polo que se aproba a estrutura orgánica da Consellería de Traballo e Benestar coas funcións da Secretaría Xeral de Política Social como órgano superior, actualmente derrogado.</p>
    <p>Por outra banda, o capítulo VII da Orde do 2 de xaneiro de 2012 de desenvolvemento do Decreto 15/2010, do 4 de febreiro, polo que se regula o procedemento para o recoñecemento da situación de dependencia e do dereito ás prestacións do Sistema para a autonomía e a atención á dependencia, o procedemento para a elaboración do programa individual de atención e a organización e funcionamento dos órganos técnicos competentes, desenvolve o procedemento para facer efectivo o dereito á efectividade das prestacións económicas das persoas solicitantes falecidas. Así, o artigo 105 determina a Subdirección Xeral da Dependencia como órgano competente para emitir ditame-proposta de resolución, e no artigo 106 establécese como órgano competente para resolver a persoa titular do órgano de dirección con competencia en materia de dependencia.</p>
    <p>O Decreto 42/2013, do 21 de febreiro, polo que se establece a estrutura orgánica da Consellería de Traballo e Benestar, atribúe, entre outras, á Secretaría Xeral de Política Social, como órgano superior da Consellería de Traballo e Benestar, as funcións de dirixir, controlar, exercer e supervisar o conxunto das políticas da Consellería de Traballo e Benestar en materia de benestar, destinadas á atención das persoas maiores, ás persoas con discapacidade e persoas dependentes, en aplicación da Lei 13/2008, do 3 de decembro, de servizos sociais de Galicia, e da Lei 39/2006, do 14 de decembro, de promoción da autonomía persoal e atención ás persoas en situación de dependencia.</p>
    <p>En consecuencia, tendo en conta a regulación vixente, cómpre modificar a redacción vixente da Orde do 2 de xaneiro de 2012, no seu artigo 106, no sentido de especificar que a competencia para resolver o procedemento para o recoñecemento das prestacións económicas das persoas solicitantes falecidas (BS211A), tras a desaparición da extinta Dirección Xeral da Dependencia e Autonomía Persoal, corresponde á persoa titular da Secretaría Xeral de Política Social como órgano superior da Consellería de Traballo e Benestar.</p>
    <p>En virtude do exposto, no exercicio das atribucións conferidas segundo o artigo 38 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, así como pola disposición derradeira segunda do Decreto 15/2010, do 4 de febreiro (Diario Oficial de Galicia núm. 34, do 19 de febreiro), polo que se regula o procedemento para o recoñecemento da situación de dependencia e do dereito ás prestacións do sistema para a autonomía e atención á dependencia, o procedemento para a elaboración do programa individual de atención e a organización e funcionamento dos órganos técnicos competentes, e polo artigo 34.6 da Lei 1/1983, do 22 de febreiro, de normas reguladoras da Xunta e da súa Presidencia,</p>
    <h2>DISPOÑO:</h2>
    <p>Artigo único. Modificación da Orde do 2 de xaneiro de 2012 de desenvolvemento do Decreto 15/2010, do 4 de febreiro, polo que se regula o procedemento para o recoñecemento da situación de dependencia e do dereito ás prestacións do sistema para a autonomía e atención á dependencia, o procedemento para a elaboración do programa individual de atención e a organización e funcionamento dos órganos técnicos competentes.</p>
    <p>O punto 1 do artigo 106 da Orde do 2 de xaneiro de 2012 de desenvolvemento do Decreto 15/2010, do 4 de febreiro, polo que se regula o procedemento para o recoñecemento da situación de dependencia e do dereito ás prestacións do sistema para a autonomía e atención á dependencia, o procedemento para a elaboración do programa individual de atención e a organización e funcionamento dos órganos técnicos competentes, queda redactado como segue:</p>
    <p>«1. A persoa titular do órgano superior con competencia en materia de dependencia ditará a correspondente resolución, que deberá conter os aspectos relacionados no punto 2 do artigo anterior».</p>
    <p>Disposición derradeira única. Vixencia da norma</p>
    <p>Esta orde entrará en vigor aos vinte (20) días naturais seguintes ao da súa publicación no Diario Oficial de Galicia.</p>
    <p>Santiago de Compostela, 12 de novembro de 2014</p>
    <footer><p>Beatriz Mato Otero<br>Conselleira de Traballo e Benestar</p></footer>

