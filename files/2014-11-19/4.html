---
date: '2014-11-19'
id: CA02-141114-0001
page: 47914
number: 222
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  ORDE do 10 de novembro de 2014 pola que se incrementa a dotación orzamentaria
  da Orde do 28 de xullo de 2014 pola que se establecen as bases reguladoras
  para a concesión de axudas a actividades, actuacións ou medidas de concellos
  incluídos na Rede Natura 2000 e a súa convocatoria para os anos 2014 e 2015,
  cofinanciada co Fondo Europeo Agrícola de Desenvolvemento Rural (Feader).
range: Orde
url: >-
  https://www.xunta.gal/dog/Publicados/2014/20141119/AnuncioCA02-141114-0001_gl.html
---
<p>O 7 de agosto de 2014 publicouse no <em>Diario Oficial de Galicia </em>a Orde do 28 de xullo de 2014 pola que se establecen as bases reguladoras para a concesión de axudas a actividades, actuacións ou medidas de concellos incluídos na Rede Natura 2000 e a súa convocatoria para os anos 2014 e 2015 cofinanciada co Fondo Europeo Agrícola de Desenvolvemento Rural (Feader).</p>
    <p>No seu artigo 21, número 1, precísanse as aplicacións orzamentarias, o importe económico previsto para o financiamento das ditas axudas e a distribución de anualidades, e no seu número 2 sinálase que as dotacións iniciais se poderán modificar en proporción ao número de solicitudes e ás dispoñibilidades orzamentarias, con cargo ás mesmas aplicacións e nas condicións previstas no artigo 31.2 da Lei 9/2007, do 13 de xuño, de subvencións de Galicia, no cal se establece a posibilidade dun incremento dos créditos derivado da existencia de remanentes doutras convocatorias financiadas con cargo ao mesmo programa ou programas do mesmo servizo.</p>
    <p>O 17 de outubro de 2014, o Consello da Xunta de Galicia aprobou o proxecto de Lei de orzamentos da Comunidade Autónoma para o 2015. O crédito orzamentario inicial da aplicación orzamentaria 07.05.541-B.760.3 é superior ao inicialmente estimado no momento da convocatoria das axudas debido a inexecucións noutras ordes anteriores.</p>
    <p>En consecuencia, de conformidade co disposto na Lei 9/2007, do 13 de xuño, e coa finalidade de poder amparar todas as solicitudes de axuda presentadas ao abeiro da orde, posto que a dotación asignada resulta insuficiente e existen remanentes na programación da medida 21600 do Programa de desenvolvemento rural (PDR) de Galicia para o período 2007-2013; cómpre, mediante a presente orde, incrementar a dotación orzamentaria consignada para a concesión das mencionadas axudas. </p>
    <p>En virtude do exposto, e no uso das facultades que teño conferidas pola Lei 1/1983, do 22 de febreiro, reguladora da Xunta e da súa Presidencia,</p>
    <h2>DISPOÑO:</h2>
    <p>Artigo único </p>
    <p>1. A dotación orzamentaria prevista no artigo 21 da Orde do 28 de xullo de 2014 (DOG núm. 149, do xoves, 7 de agosto), increméntase conforme o número 2 do citado artigo, nun importe de 559.761,15 euros, con cargo á aplicación orzamentaria 07.05.541B.760.3 (Axudas a concellos en Rede Natura 2000) dos orzamentos da Comunidade Autónoma de Galicia para o ano 2015, polo que o importe total para as axudas deste punto e desta aplicación orzamentaria, despois deste incremento é de 2.383.176,73 euros, coa seguinte distribución por anualidades: 1.120.740,15 euros para o ano 2014 e 1.262.436,58 euros para o ano 2015. </p>
    <p>2. En todo caso, a concesión das axudas reguladas na dita orde estará limitada ás dispoñibilidades orzamentarias. </p>
    <p>Disposición adicional primeira</p>
    <p>O incremento de crédito previsto no artigo único desta orde non supón a apertura dun novo prazo de presentación de solicitudes das axudas.</p>
    <p>Disposición derradeira</p>
    <p>Esta orde producirá efectos o mesmo día da súa publicación no<em> Diario Oficial de Galicia</em>.</p>
    <p>Santiago de Compostela, 10 de novembro de 2014</p>
    <footer><p>Ethel Mª Vázquez Mourelle<br>Conselleira de Medio Ambiente, Territorio e Infraestruturas</p></footer>

