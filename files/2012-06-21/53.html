---
date: '2012-06-21'
id: L135-040612-0003
page: 24803
number: 118
agency: Concello de Fene
section: VI. Anuncios. b) Administración local.
title: >-
  ANUNCIO da convocatoria da XXX edición do Premio de Novela Longa Eduardo
  Blanco Amor.
range: Anuncio
url: >-
  https://www.xunta.gal/dog/Publicados/2012/20120621/AnuncioL135-040612-0003_gl.html
---
<p>A Alcaldía mediante Resolución 365 de 13 de abril de 2012 procedeu á aprobación das bases que rexerán a convocatoria da XXX edición do Premio de Novela Longa Eduardo Blanco Amor, que transcritas literalmente din:</p>
    <p>«Réxime xurídico.</p>
    <p>Esta convocatoria rexerase polo disposto na Lei 38/2003, xeral de subvencións, no Real decreto 887/2006, polo que se aproba o Regulamento xeral de subvencións e polo resto de lexislación que lle resulte aplicable.</p>
    <p>A presente convocatoria efectúase de conformidade coa Ordenanza xeral de subvencións do Concello de Fene, aprobada polo Pleno en sesión do 30 de marzo de 2007 e publicada no BOP número 135, do 15 de xuño.</p>
    <p>Consideracións xerais.</p>
    <p>Primeira. O premio estará dotado con 12.020 euros, que se imputará á aplicación orzamentaria 334/48000 do orzamento do 2011, prorrogado.</p>
    <p>Segunda. Poderán participar nel todos os autores e autoras, de calquera nacionalidade, que presenten unha ou varias obras escritas en lingua galega segundo a normativa oficial.</p>
    <p>Terceira. As novelas terán unha extensión mínima de 150 folios mecanografados ou escritos en ordenador (tamaño de fonte 12) a unha soa cara e a dous espazos ou de 75 folios mecanografados ou escritos en ordenador (tamaño de fonte 12) a dúas caras e a dous espazos.</p>
    <p>Cuarta. As obras presentadas terán que ser inéditas.</p>
    <p>Quinta. De cada obra presentaranse cinco copias asinadas cun lema, en paquete sen remite dirixido á concelleira de Cultura do Concello de Fene, avenida de Naturais, 44, entresollado, 15500 Fene, facendo constar no exterior «Para o XXX Premio Blanco Amor». Nun sobre anexo, pechado e baixo o mesmo lema, indicaranse o nome e enderezo do autor ou autora e, de ser posible, o seu teléfono e enderezo electrónico.</p>
    <p>Sexta. O prazo de admisión dos orixinais rematará o día 28 de setembro de 2012. O ditame do xurado darase a coñecer no mes de novembro de 2012.</p>
    <p>Sétima. O xurado do premio, nomeado nesta convocatoria polo Concello de Fene, estará composto por cinco membros que serán: editores/as, libreiros/as, escritores/as ou críticos/as literarios/as da literatura galega.</p>
    <p>Oitava. O premio poderase declarar deserto, de non existiren obras de calidade adecuada a xuízo do xurado. Neste caso, o importe destinarase a divulgar a obra de Eduardo Blanco Amor entre as escolas e os centros culturais de Galicia.</p>
    <p>Novena. O xurado fará públicas as razóns en que se fundou para a concesión do premio.</p>
    <p>Décima. A concesión do premio non implicará cesión dos dereitos de propiedade sobre a obra premiada. As obras non premiadas devolveranse aos/ás autores/as que o soliciten, no prazo dun mes, contando desde o día do veredicto. Os gastos de devolución serán por conta dos/as autores/as. En caso de non recollerse dentro deste prazo, os orixinais serán destruídos.</p>
    <p>Décimo primeira. A entrega do premio terá lugar nos meses de novembro/decembro de 2012, nun acto público que se convocará oportunamente.</p>
    <p>Décimo segunda. O feito de concorreren a este premio presupón que os/as autores/as aceptan as súas bases.</p>
    <p>Décimo terceira. Nos aspectos non recollidos nestas bases decidirá a entidade organizadora».</p>
    <p>Fene, 13 de abril de 2012</p>
    <footer><p>Gumersindo Pedro Galego Feal<br>Alcalde</p></footer>

