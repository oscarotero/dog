---
date: '2003-03-12'
id: 8D22
page: 2940
number: 50
agency: ESCOLA GALEGA DE ADMINISTRACIÓN PÚBLICA
section: III. OUTRAS DISPOSICIÓNS
title: >-
  Resolución do 7 de marzo de 2003 pola que se convocan unhas Xornadas sobre a
  reforma da Lei de axuizamento criminal.
range: Resolución
url: 'https://www.xunta.gal/dog/Publicados/2003/20030312/Anuncio8D22_gl.html'
---
<p>Dentro do Plan de actividades da Escola Galega de Administración Pública para 2003 e de acordo coas funcións atribuídas pola Lei 4/1987, do 27 de</p>
<p>maio, de creación da Escola, e pola Lei 10/1989, do 10 de xullo, de modificación da anterior, convócanse unhas Xornadas sobre a reforma da Lei de axuizamento criminal, convocatoria que se desenvolverá conforme as seguintes bases:</p>
<p>1. Obxectivos.</p>
<p>Poñer en coñecemento dos asistentes as últimas reformas efectuadas no axuizamento criminal español, concretamente as referentes ó procedemento abreviado, á introducción dos xuízos rápidos e inmediatos e á nova configuración da prisión preventiva. Incidirase na importancia que na práctica procesual cotiá terán tales reformas, sobre todo desde o punto de vista do persoal que traballa para a Administración de xustiza en Galicia, así como para os membros da Policía xudicial, ós que a nova configuración do axuizamento rápido e inmediato lles reserva unha importante misión. Así mesmo, estudiaranse os desafíos que estas reformas implican para a Administración autonómica, e tendo en conta as competencias asumidas en materia de persoal e de dotación de medios materiais á Administración de xustiza.</p>
<p>2. Contido.</p>
<p>Trataranse estes temas:</p>
<p>-A reforma do procedemento abreviado.</p>
<p>-Os xuízos rápidos.</p>
<p>-O novo xuízo de faltas.</p>
<p>-Medidas que se deben adoptar no ámbito competencial da Administración autonómica.</p>
<p>-A reforma da prisión provisional.</p>
<p>3. Destinatarios.</p>
<p>Persoal ó servicio da Xunta de Galicia e da Administración local galega, profesionais do dereito e interesados en xeral.</p>
<p>4. Desenvolvemento.</p>
<p>-Horario: mañá e tarde.</p>
<p>-Lugar e datas: as xornadas convocadas desenvolveranse no salón de actos do edificio administrativo da Xunta de Galicia en Ferrol (praza Camilo José Cela s/n, da citada cidade), os días 26 e 27 de marzo de 2003.</p>
<p>5. Inscrición.</p>
<p>-Prazo: remata o luns, día 24 de marzo de 2003.</p>
<p>-Tramitación de solicitudes: as solicitudes irán dirixidas ó director da Escola Galega de Administración Pública; polígono das Fontiñas, rúa de Madrid, 2-4, 15707 Santiago de Compostela, segundo o modelo que figura como anexo a esta convocatoria, e presentaranse no rexistro xeral da EGAP ou por calquera das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común. Admitiranse tamén inscricións por telefax: 981 54 63 30.</p>
<p>-Número de prazas: limitado á capacidade do local.</p>
<p>-Inscrición fóra de prazo: só se admitirán, de quedaren prazas baleiras, coa condición de que se cumpran os requisitos xerais antes indicados.</p>
<p>Os peticionarios poderán obter confirmación da súa posible admisión chamando por teléfono, o día 25 de marzo, das 8.30 ás 14.30 horas, ós seguintes números: 981 54 62 39/44 ou 981 54 60 40.</p>
<p>6. Modificacións.</p>
<p>A EGAP reserva para si a facultade de interpretar e de resolve-las incidencias que puidesen xurdir no desenvolvemento das xornadas, así como o de</p>
<p>cancelalas se o escaso número de solicitudes non xustificase a súa realización.</p>
<p>7. Certificación de asistencia.</p>
<p>Entregaráselles, ó remate destas xornadas, a aquelas persoas inscritas que concorresen asiduamente a elas, cando a súa asistencia sexa igual ou superior ó 85% das horas lectivas programadas, e expresarase neste documento a natureza da actividade e as datas da súa realización.</p>
<p>Santiago de Compostela, 7 de marzo de 2003.</p>
<p>Domingo Bello Janeiro</p>
<p>Director da Escola Galega de Administración</p>
<p>Pública</p>
<p>CONSELLERÍA DA PRESIDENCIA, RELACIÓNS INSTITUCIONAIS</p>
<p>E ADMINISTRACIÓN PÚBLICA</p>

