---
date: '2003-10-14'
id: 1D19E
page: 12
number: 199
agency: 'CONSELLERÍA DE INNOVACIÓN, INDUSTRIA E COMERCIO'
section: III. OUTRAS DISPOSICIÓNS
title: >-
  Orde do 8 de outubro de 2003 pola que se amplía o prazo de presentación dos
  xustificantes de gasto das axudas que se concedan ó abeiro das ordes do 13 e
  28 de febreiro de 2003 (Diario Oficial de Galicia do 21 e 26 de febreiro e 13
  de marzo) polas que se procedeu a convocatoria para o ano 2003 das axudas
  correspondentes ós programas sectoriais de recursos naturais, servicios ó
  cidadán e tecnoloxías para a innovación do Plan Galego de Investigación,
  Desenvolvemento e Innovación Tecnoloxía.
range: Orde
url: 'https://www.xunta.gal/dog/Publicados/2003/20031014/Anuncio1D19E_gl.html'
---
<p>Por ordes da Consellería de Innovación, Industria e Comercio do 13 e 28 de febreiro de 2003, modificáronse as bases que rexen as convocatorias de axudas correspondentes ós programas sectoriais de recursos naturais, servicios ó cidadán e tecnoloxías para a innovación do Plan Galego de Investigación, Desenvolvemento e Innovación Tecnolóxica aprobadas polas ordes do 22 e 29 de abril de 2002 (Diario Oficial de Galicia do 30 de abril, 13 e 15 de maio de 2002).</p>
<p>No punto sétimo das devanditas ordes establécese que nos proxectos de centros tecnolóxicos privados, de empresas ou agrupacións de empresas, asociacións sen ánimo de lucro e nas dotacións de laboratorios e departamentos de I+D, de empresas ou agrupacións de empresas e asociacións sen ánimo de lucro, para percibi-las axudas correspondentes será preciso presentar antes do 31 de outubro do exercicio correspondente á anualidade de que se trate, os documentos requiridos.</p>
<p>Tendo en conta o atraso producido na resolución das devanditas axudas, motivado polo longo proceso de avaliación, considérase preciso amplia-lo prazo de xustificación dos gastos realizados no ano 2003, polo que de conformidade no disposto no artigo 49 da Lei de réxime xurídico das administracións públicas e do procedemento administrativo común,</p>
<p>DISPOÑO:</p>
<p>Artigo único.-Ampliar ata o 14 de novembro o prazo de presentación dos xustificantes correspondentes ós gastos realizados no ano 2003 nos proxectos de centros tecnolóxicos privados e nos proxectos e axudas para dotación de laboratorios e departamentos de I+D de empresas ou agrupacións de empresas e asociacións sen ánimo de lucro, das axudas que se concedan ó abeiro das ordes do 13 e 28 de febreiro de 2003 (Diario Oficial de Galicia do 21 e 26 de</p>
<p>febreiro e 13 de marzo de 2003) correspondentes ós programas sectoriais que a continuación se relacionan:</p>
<p>Programa sectorial de recursos naturais:</p>
<p>-Recursos mariños.</p>
<p>-Recursos enerxéticos e mineiros.</p>
<p>Programa sectorial de servicios ó cidadán:</p>
<p>-Ciencias sociais.</p>
<p>-Sociedade da información.</p>
<p>Programa sectorial de tecnoloxías para a innovación:</p>
<p>-Biotecnoloxía, tecnoloxías farmacéutica e de ciencias da saúde.</p>
<p>-Tecnoloxías da alimentación.</p>
<p>-Tecnoloxías ambientais.</p>
<p>-Tecnoloxías dos materiais.</p>
<p>-Tecnoloxías da construcción e conservación do patrimonio.</p>
<p>-Tecnoloxías da información e das comunicacións.</p>
<p>-Tecnoloxías de deseño e producción industrial.</p>
<p>Santiago de Compostela, 8 de outubro de 2003.</p>
<p>Juan Rodríguez Yuste</p>
<p>Conselleiro de Innovación, Industria e Comercio</p>

