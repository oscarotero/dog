---
date: '2002-03-27'
id: 56EE
page: 3
number: 61
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Decreto 86/2002, do 7 de marzo, polo que se acepta a cesión, a título
  gratuíto, feita polo Concello de Mondoñedo do inmoble situado na rúa Julia
  Pardo Montenegro, 13, termo municipal de Mondoñedo (Lugo), para a construcción
  da sede da cabeceira da comarca da Mariña central.
range: Decreto
url: 'https://www.xunta.gal/dog/Publicados/2002/20020327/Anuncio56EE_gl.html'
---
<p>O Pleno da Corporación municipal do Concello de Mondoñedo, reunido en sesión que tivo lugar o día 25 de outubro de 2001, acordou ceder á Comunidade Autónoma de Galicia o inmoble situado na rúa Julia Pardo Montenegro, 13, para a construcción da sede da cabeceira da comarca da Mariña central.</p>
<p>A Secretaría Xeral e do Patrimonio tramitou o correspondente expediente de aceptación da cesión, de conformidade co disposto nos artigos 16, 17 e 23 da Lei 3/1985, do 12 de abril, do patrimonio da Comunidade Autónoma de Galicia e 33, 34 e 38 do Decreto 50/1989, do 9 de marzo, pola que se aproba o regulamento para a execución da dita lei.</p>
<p>Na súa virtude, por proposta do conselleiro de Economía e Facenda, feita nos termos nos que o Concello de Mondoñedo acordou a cesión e logo de deliberación do Consello da Xunta de Galicia na súa reunión do día sete de marzo de dous mil dous,</p>
<p>DISPOÑO:</p>
<p>Artigo 1º</p>
<p>Acéptase a cesión feita polo Concello de Mondoñedo, a título gratuíto, do inmoble situado na rúa Julia Pardo Montenegro, 13, de Mondoñedo (Lugo), coñecida como Casa Cuartel composta de planta baixa, dous pisos altos e faiado, que mide aproximadamente uns vinte metros corenta centímetros de fronte por uns doce metros cincuenta centímetros de fondo, cunha horta ó fondo, amurallada, duns dous ferrados e vintedous cuartillos, ou dezaseis áreas e oitenta e cinco centiáreas. Todo forma un conxunto que linda ó fronte, coa citada rúa Julia Pardo; ó fondo, co predio de Ramón Cabanelea e outros; á dereita, entrando, coa casa dos herdeiros de Aladino González; e á esquerda, coa horta de Ramón Otero Otero e fillos.</p>
<p>Inscrito no Rexistro da Propiedade de Mondoñedo no tomo 689, libro 122, folio 220, predio nº 22.037.</p>
<p>Artigo 2º</p>
<p>O inmoble cedido destinarase á construcción da sede da cabeceira da comarca da Mariña central.</p>
<p>Artigo 3º</p>
<p>A Consellería de Economía e Facenda, a través da Secretaría Xeral e do Patrimonio, procederá á formalización da cesión no correspondente documento público e á inscrición do ben no Rexistro da Propiedade a nome da Comuidade Autónoma de Galicia.</p>
<p>Disposición derradeira</p>
<p>A Consellería de Economía e Facenda, a través da Secretaría Xeral e do Patrimonio, levará a cabo tódolos trámites necesarios para a efectividade deste decreto.</p>
<p>Santiago de Compostela, sete de marzo de dous mil dous.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>

