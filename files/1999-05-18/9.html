---
date: '1999-05-18'
id: 7F16
page: 5
number: 93
agency: 'CONSELLERÍA DE AGRICULTURA, GANDERÍA E POLÍTICA AGROALIMENTARIA'
section: III. OUTRAS DISPOSICIÓNS
title: >-
  Orde do 10 de maio de 1999 que modifica a do 9 de decembro de 1998, pola que
  se definen as normas para a aplicación do Decreto 82/1996, do 29 de febreiro,
  que establece un réxime de axudas para o fomento do cesamento anticipado na
  actividade agraria en 1999.
range: Orde
url: 'https://www.xunta.gal/dog/Publicados/1999/19990518/Anuncio7F16_gl.html'
---
<p>A dificultade existente por parte dos interesados para, ás veces, acreditar documentalmente certas condicións ou requisitos, por non conservaren a documentación axeitada, ou por non estar regulamentariamente establecida, para certos órganos das distintas administracións públicas, a obriga de proporciona-las informacións anteriores a unha data ou exercicio concreto, pode chegar a limita-lo desfrute polos interesados de determinados dereitos.</p>
<p>A Administración autonómica de Galicia e, particularmente, a Consellería de Agricultura, Gandería e Política Agroalimentaria e o organismo autónomo a ela adscrita, o Instituto Lácteo e Gandeiro de Galicia, en execución das súas competencias en temas agrarios, veñen desenvolvendo, desde a súa creación, unha serie de actividades e programas ( de saneamento gandeiro, de axudas a explotacións, etc.), a través dos que se xerou un amplo arquivo documental.</p>
<p>Ademais, a modernización das unidades xestoras, especialmente coa introducción das tecnoloxías informáticas, permite tanto o almacenamento en espacio sumamente reducido desa información, como un tratamento rápido e seguro dela, polo que se está, hoxe en día, en condicións de efectuar determinadas comprobacións para supli-las devanditas carencias documentais dos interesados cando estes presenten as súas solicitudes de axuda, particularmente en procedementos administrativos da competencia do Ilgga.</p>
<p>Xa que logo, de acordo co disposto no artígo 30.I.3 do Estatuto de autonomía de Galicia, e en uso das facultades que me confire a Lei 1/1983, reguladora da Xunta e de seu presidente, modificada pola Lei 11/1988,</p>
<p>DISPOÑO:</p>
<p>Artigo único.</p>
<p>Engádeselle un parágrafo ó artigo 4º.2 da Orde do 9 de decembro de 1998, pola que se definen as normas para a aplicación do Decreto 82/1996, do 29 de febreiro, que establece un réxime de axudas para o fomento do cesamento anticipado na actividade agraria en 1999, coa seguinte redacción:</p>
<p>«Non obstante, no caso de que mediante o informe de vida laboral ou as declaracións ou certificacións de rendas se acredite de maneira plena a condición de agricultor a título principal durante os últimos cinco anos, poderá completarse a acreditación de tal requisito, nos períodos anteriores ós así documentados, dalgún dos modos seguintes:</p>
<p>-Pola presentación de documentación de saneamento gandeiro da explotación da que sexa titular o cedente ou, no seu defecto, certificación da Subdirección Xeral de Sanidade e Producción Animal na que se faga consta-lo tipo e número de reses existentes na explotación nas distintas campañas.</p>
<p>-Pola presentación de documentación acreditativa de ter sido beneficiario de axudas para mellora de explotacións ou, no seu defecto, certificación emitida polo Instituto Lácteo e Gandeiro de Galicia, na que se faga consta-lo tipo de axuda, condicións, e as datas de concesión e de certificación.</p>
<p>En ámbolos dous casos deberá acreditarse unha dimensión económica da explotación, nese período, equivalente a un mínimo de dúas UDE».</p>
<p>Disposición derradeira</p>
<p>A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 10 de maio de 1999.</p>
<p>Cástor Gago Álvarez</p>
<p>Conselleiro de Agricultura, Gandería e Política</p>
<p>Agroalimentaria</p>

