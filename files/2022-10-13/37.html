---
date: '2022-10-13'
id: G0597-270922-0005
page: 54737
number: 195
agency: Consellería de Facenda e Administración Pública
section: VI. Anuncios. a) Administración autonómica.
title: >-
  RESOLUCIÓN do 14 de setembro de 2022 pola que se acorda a adxudicación, polo
  procedemento de alleamento, de tres inmobles situados nos concellos de
  Santiago de Compostela e Touro, e se declara deserta a adxudicación do resto
  de inmobles.
range: Resolución
url: >-
  https://www.xunta.gal/dog/Publicados/2022/20221013/AnuncioG0597-270922-0005_gl.html
---
<p>Mediante as ordes da Consellería de Facenda e Administración Pública, do 29 de novembro de 2021 e 4 de maio, 9 de maio e 13 de maio de 2022, foi autorizado o alleamento, mediante poxa pública, de bens inmobles situados nos concellos de Touro, A Baña e Santiago de Compostela.</p>
    <p>Logo de publicarse o 7 de xuño de 2022 no <em>Diario Oficial de Galicia</em>, número 108, e nun xornal de ampla difusión (<em>La Voz de Galicia</em> do mesmo día), o anuncio da Secretaría Xeral Técnica e do Patrimonio, de alleamento dos citados inmobles, tivo lugar o 21 de xullo de 2022 a poxa pública anunciada, co que, á vista das actas da mesa de contratación, de conformidade co disposto no artigo 70 do Decreto 50/1989, polo que se aproba o Regulamento para a execución da Lei do patrimonio da Comunidade Autónoma galega, e tras a proposta da Secretaría Xeral Técnica e do Patrimonio,</p>
    <h2>DISPOÑO:</h2>
    <p>Primeiro. Aprobar as seguintes adxudicacións</p>
    <p>1. A Carlos Blanco Blanco, polo prezo de 5.017,46 €, un terreo cunha superficie de 358 m2, en orixe caseta de legoeiros, situada xunto á estrada autonómica actualmente identificada como AC-240, de Ponte Ulla a Touro, ao seu paso polo lugar de Quintás, parroquia de Prevediños, no concello de Touro (A Coruña). Estremeiros: norte, Carlos Blanco Blanco; sur e oeste, Filomena Vilas García; e leste, estrada autonómica AC-240. Inscrita no Rexistro da Propiedade de Arzúa no tomo 873, libro 128, folio 160, predio 24103. Referencia catastral: 15086C504020020000KL. </p>
    <p>2. A Emilio Balsa Mansilla, polo prezo de 5.016,24 €, a parcela nº 187 Lagos, situada en San Xoán de Fecha (Santiago de Compostela), cunha superficie aproximada de 13.934 m2 que, segundo o rexistro da propiedade, estrema: norte, zona excluída e camiño público; sur, María Josefa Iglesias Pérez; leste, zona excluída, e oeste, camiño construído polo Servizo de Concentración Parcelaria. Inscrita no Rexistro da Propiedade nº 2 de Santiago de Compostela como predio 22.930, tomo 1.202, libro 244, folio 184. Referencia catastral 15079C503001870000WK.</p>
    <p>3. A Miguel Ángel Parente Alamancos, polo prezo de 7.060,00 €, a parcela nº 254 Chan dos Montes, situada en San Xoán de Fecha (Santiago de Compostela), cunha superficie aproximada de 19.610 m2 que, segundo o Rexistro da Propiedade, estrema: norte, camiño construído polo Servizo de Concentración Parcelaria; sur, Luis García Miramontes e outros; leste, zona excluída, e oeste, con Josefa Bastón García e outro. Inscrita no Rexistro da Propiedade número 2 de Santiago de Compostela como predio nº 22.936, tomo 1.202, libro 244 e folio 187. Referencia catastral: 15079D503002540000LD.</p>
    <p>Segundo. <em>Declarar deserta en primeira, segunda e terceira poxa a adxudicación dos seguintes bens inmobles</em></p>
    <p>1. Parcela de aproximadamente 230 m2, situada no lugar dos Torreis de Abaixo, polígono 513, parcela 2013, Agra de Abaixo, no concello de Touro (A Coruña). Estrema o conxunto: norte, predio a nome de herdeiros de Seixo Barral; sur, estrada de Ponte Ulla a Touro; leste, herdeiros de Seixo Barral; oeste, herdeiros de Seixo Barral. Inscrita no Rexistro da Propiedade de Arzúa como predio número 23.102 de Touro, no folio 110 do libro 123, tomo 856. Referencia catastral 15086B513020130000QB.</p>
    <p>2. Labradío de 13 áreas e 93 centiáreas, no sitio de Agro dos Cruceiros, concello da Baña, nº 380 do plano xeral de concentración parcelaria de San Miguel de Cabanas. Estrema: norte con Carmen Turnes Román e Francisco Pena Suárez e outros; sur, con Manuela Santos Calvo; leste, con camiño construído polo Servizo de Concentración Parcelaria; oeste, con Severino Pérez. Inscrita no Rexistro da Propiedade de Negreira como predio nº 17.437, no tomo 867, libro 157, folio 105. Referencia catastral 4588908NH2548N0001RO.</p>
    <p>Terceiro. O pagamento dos prezos de adxudicación efectuaranse segundo o estipulado no artigo 70.3 do Decreto 50/1989, do 9 de marzo, polo que se aproba o Regulamento para a execución da Lei de patrimonio.</p>
    <p>Cuarto. A venda formalizarase como corpo certo en escritura pública e serán por conta dos adquirentes os custos do seu outorgamento. Os tributos derivados da transmisión serán exixidos conforme o disposto na lexislación tributaria. Así mesmo, quedan a cargo do adxudicatario o pagamento dos custos dos anuncios que se produzan neste procedemento de alleamento.</p>
    <p>Quinto. Contra esta resolución, que pon fin á vía administrativa, poderase interpoñer recurso potestativo de reposición perante esta consellería no prazo dun mes, contado desde o día seguinte ao da súa publicación no <em>Diario Oficial de Galicia</em>, ou recurso contencioso-administrativo perante a Sala do Contencioso-Administrativo do Tribunal Superior de Xustiza de Galicia, no prazo de dous meses.</p>
    <p>Santiago de Compostela, 14 de setembro de 2022</p>
    <footer><p>O conselleiro de Facenda e Administración Pública<br>P.D. (Orde do 15.12.2021; DOG nº 246, do 24 de decembro)<br>Jorge Atán Castro<br>Secretario xeral técnico e do Patrimonio da Consellería de Facenda<br>e Administración Pública</p></footer>

