---
date: '2022-02-09'
id: C141-250122-0001
page: 10279
number: 27
agency: Portos de Galicia
section: VI. Anuncios. a) Administración autonómica.
title: >-
  CÉDULA do 25 de xaneiro de 2022 pola que se notifica resolución de expediente
  de caducidade de concesión administrativa no porto de Vilaxoán.
range: Cédula
url: >-
  https://www.xunta.gal/dog/Publicados/2022/20220209/AnuncioC141-250122-0001_gl.html
---
<p>Con data do 28 de decembro de 2021, a Presidencia de Portos de Galicia, ao abeiro das competencias conferidas polo artigo 12.3.j) da Lei 6/2017, do 12 de decembro, de portos de Galicia, emite resolución que decreta nesa mesma data a caducidade da concesión administrativa con destino á construción de muro e recheo para ampliación de industria no porto de Vilaxoán, titularidade da empresa Ameixa de Carril, S.L.</p>
    <p>A resolución do expediente foi rexeitada no sistema Notifica.gal, a pesar o cal se intentou a notificación postal no domicilio do administrador único da empresa que consta no expediente, onde tampouco foi posible a notificación, polo que de conformidade co disposto nos artigos 44 e 46 da Lei 39/2015, do procedemento administrativo común das administracións públicas, se notifica mediante a publicación no <em>Boletín Oficial del Estado</em>.</p>
    <p>Así mesmo, este anuncio publicarase no <em>Diario Oficial de Galicia</em>, ben que a eficacia do acto notificado quedará supeditada á súa publicación no BOE.</p>
    <p>A resolución en que se declara a caducidade emítese polo incumprimento das condicións 8ª e 11ª do título da concesión, o que, por aplicación da condición 12ª, é causa imperativa de caducidade da concesión por falta de pagamento das taxas debidas pola concesión e pola existencia dunha cesión da instalación non autorizada.</p>
    <p>A declaración de caducidade implica, con efectos inmediatos, a extinción anticipada do título e a perda das garantías constituídas, así como a reversión a esta Administración, gratuítas e libres de cargas, das obras e instalacións obxecto da concesión nos termos que se recollen no título da concesión.</p>
    <p>Por aplicación do establecido no artigo 91.7 da Lei 6/2017, Portos de Galicia non asumirá ningún tipo de obriga laboral ou económica da persoa titular da concesión, vinculada ou non á actividade obxecto do título extinguido. </p>
    <p>Os servizos técnicos competentes de Portos de Galicia realizarán as actuacións precisas que requira a extinción anticipada da concesión administrativa e a formalización da acta de reversión ao dominio público portuario, nun prazo máximo de tres (3) meses contados desde a notificación da resolución ao interesado, agás causa xustificada aceptada por Portos de Galicia.</p>
    <p>Antes da data que se sinale para o levantamento da acta de reversión, e de acordo co previsto no artigo 91.1 da Lei 6/2017, se non o fixese con anterioridade, o interesado deberá retirar fóra do espazo portuario todos os materiais, equipamentos ou elementos que sexan da súa propiedade e que non revertan gratuitamente a Portos de Galicia, sen que as instalacións experimenten ningún quebrantamento. En caso de incumprimento, a dita retirada efectuaríaa Portos de Galicia de maneira subsidiaria e por conta dos interesados.</p>
    <p>De cara ao seu exame, o expediente encóntrase nas dependencias dos servizos centrais de Portos de Galicia en Área Central; praza de Europa, 5-A, 6º, Santiago de Compostela.</p>
    <p>A resolución de caducidade, que esgota a vía administrativa, pode ser obxecto de recurso contencioso-administrativo que deberá ser interposto nun prazo de dous (2) meses contados desde o día seguinte ao, da notificación que se efectuase ao interesado máis arriba sinalado, ou noutro caso a contar dende a publicación desta cédula, perante o Xulgado do Contencioso-Administrativo de Santiago de Compostela que corresponda, e tamén pode ser obxecto de recurso potestativo de reposición que se interporá, ante a Presidencia de Portos de Galicia, no prazo dun mes contado desde a mesma data.</p>
    <p>Santiago de Compostela, 25 de xaneiro de 2022</p>
    <footer><p>Susana Lenguas Gil<br>Presidenta de Portos de Galicia</p></footer>

