---
date: '2000-04-03'
id: 76D6
page: 4
number: 65
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Decreto 66/2000, do 16 de marzo, polo que se acepta a cesión, a título
  gratuíto, á Comunidade Autónoma de Galicia dunha parcela que se vai segregar
  para a construcción dun centro de educación secundaria en Pastoriza, no termo
  municipal de Arteixo (A Coruña).
range: Decreto
url: 'https://www.xunta.gal/dog/Publicados/2000/20000403/Anuncio76D6_gl.html'
---
<p>O Pleno da Corporación municipal do Concello de Arteixo, reunido en sesión celebrada o día 25 de novembro de 1999, acordou ceder á Comunidade Autónoma de Galicia unha parcela que se vai segregar, situado en Pastoriza, no termo municipal de Arteixo (A Coruña), para a construcción dun centro de educación secundaria.</p>
<p>Conforme os artigos 17.1 da Lei 3/1985, do 12 de abril, do patrimonio da Comunidade Autónoma de Galicia, e 34 do seu regulamento, aprobado polo decreto 50/1989, do 9 de marzo, a adquisición pura e simple de bens a título gratuíto ou lucrativo requirirá decreto do Consello da Xunta, por proposta da Consellería de Economía e Facenda. Así mesmo, os artigos 23.1º da mesma lei e 38.1º do regulamento establecen que non se poderán adquirir bens ou dereitos a título lucrativo cando o valor dos gravames, cargas ou afeccións impostos sobre eles exceda o seu valor intrínseco; se ben non se considera carga, gravame ou afección os investimentos que teña que realiza-la Comunidade Autónoma para da-lo destino de uso xeral ou servicio público da súa competencia que fixe o cedente ou doador.</p>
<p>Na súa virtude, por proposta do conselleiro de Economía e Facenda, feita nos termos nos que o Concello de Arteixo acordou a cesión e logo de deliberación do Consello da Xunta de Galicia na súa reunión do día dezaseis de marzo de dous mil,</p>
<p>DISPOÑO:</p>
<p>Artigo 1º</p>
<p>Acéptase a cesión gratuíta dunha parcela de 11.000 metros cadrados situada en Pastoriza, no termo municipal de Arteixo (A Coruña), que a seguir se describe:</p>
<p>Labradío procedente do nomeado xunto ó paiolo ou gaiolo, do couto redondo denominado de Feáns, e polo outro nome de Furoca, na parroquia de Santa María de Pastoriza.</p>
<p>Lindes: norte e leste, resto do predio de Socorro e Jorge de Vargas Quiroga (máis predio do Couto); sur, resto do predio do concello de Arteixo; oeste, camiño público e máis terreos municipais.</p>
<p>O predio matriz da que se vai segrega-la parcela cedida está inscrita a favor do Concello de Arteixo no Rexistro da Propiedade nº 3 da Coruña, no folio 106, do libro 403 de Arteixo, inscrición 1ª do predio nº 30.622. Non se atopa afecta a cargas ou gravames inscritos, salvo a afeccións fiscais.</p>
<p>Artigo 2º</p>
<p>A parcela cedida destinarase á construcción pola Consellería de Educación e Ordenación Universitaria dun centro de educación secundaria.</p>
<p>Artigo 3º</p>
<p>A Consellería de Economía e Facenda, a través da Secretaría Xeral e do Patrimonio, procederá á formalización da cesión no correspondente documento público e á inscrición do ben no Rexistro da Propiedade a nome da Comunidade Autónoma.</p>
<p>Disposición derradeira</p>
<p>A Consellería de Economía e Facenda, a través da Secretaría Xeral e do Patrimonio, levará a cabo tódolos trámites necesarios para a efectividade do presente decreto.</p>
<p>Santiago de Compostela, dezaseis de marzo de dous mil.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>

