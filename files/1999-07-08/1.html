---
date: '1999-07-08'
id: C1F6
page: 8
number: 130
agency: CONSELLERÍA DA PRESIDENCIA E ADMINISTRACIÓN PÚBLICA
section: III. OUTRAS DISPOSICIÓNS
title: >-
  Decreto 197/1999, do 2 de xullo, polo que se declara de interese público a
  compatibilidade para o exercicio de actividades docentes coas propias do xefe
  do Servicio de Vixilancia Radiolóxica da Consellería de Xustiza, Interior e
  Relacións Laborais.
range: Decreto
url: 'https://www.xunta.gal/dog/Publicados/1999/19990708/AnuncioC1F6_gl.html'
---
<p>A Xunta de Galicia e o Consello de Seguridade Nuclear acordaron subscribir, o 15 de novembro de 1990, a encomenda de funcións do Consello de Seguridade Nuclear á Xunta de Galicia, segundo o previsto na disposición adicional terceira da Lei 15/1980, do 22 de abril.</p>
<p>A Xunta de Galicia, segundo o marco de colaboración entre administracións públicas, exerce o control e seguimento das actividades que comportan riscos radiolóxicos, dispón de información directa sobre os niveis de seguridade destas, e impulsa proxectos de I+D para o estudio da radioactividade ambiental natural e da emanación do gas radon no territorio da Comunidade Autónoma.</p>
<p>O Servicio de Vixilancia Radiolóxica vén desenvolvendo, así mesmo, outras funcións non previstas no citado acordo de encomenda relacionadas coa radioactividade e, ademais, as operacións especiais planificadas e presta resposta nas emerxencias radiolóxicas acaecidas.</p>
<p>Tendo en conta a transcendencia deste tipo de riscos e que, polos factores implicados neles, as funcións de control que exerce o Servicio de Vixilancia Radiolóxica da Xunta de Galicia se desenvolven nun contorno de innovación tecnolóxica constante que require unha formación técnica específica e unha actualización continua sobre as achegas no coñecemento e mellora da seguridade nuclear e da protección das persoas e do medio fronte ás radiacións, é necesario un estreito contacto coa universidade e con outros expertos a través de sociedades científicas.</p>
<p>Coa finalidade de posibilitar que se leve a cabo unha transferencia áxil de coñecementos necesaria para promove-la optimización da seguridade nas instalacións, facilitarlles información a elas, fomenta-la formación do persoal e participar en programas de I+D, considérase oportuno que o titular do Servicio de Vixilancia Radiolóxica da Consellería de Xustiza, Interior e Relacións Laborais, desenvolva a actividade de catedrático de escola universitaria da área de coñecemento de Radioloxía e Medicina Física, na Universidade de Vigo.</p>
<p>De acordo co exposto e co previsto no artigo 3.1º da Lei 53/1984, do 26 de decembro, de incompatibilidades do persoal ó servicio das administracións públicas e demais disposicións de aplicación, por proposta do conselleiro da Presidencia e Administración Pública e logo de deliberación do Consello</p>
<p>da Xunta de Galicia na súa reunión do día dous de xullo de mil novecentos noventa e nove,</p>
<p>DISPOÑO:</p>
<p>Artigo único.-Declárase de interese público a compatibilidade para o exercicio das actividades de catedrático de escola universitaria, a tempo parcial, da área de coñecemento de Radioloxía e Medicina Física, na Universidade de Vigo, coas propias do xefe do Servicio de Vixilancia Radiolóxica da Consellería de Xustiza, Interior e Relacións Laborais.</p>
<p>Disposición derradeira</p>
<p>O presente decreto entrará en vigor o día da súa publicación no Diario Oficial de Galicia.</p>
<p>Santiago de Compostela a dous de xullo de mil novecentos noventa e nove.</p>
<p>Manuel Fraga Iribarne</p>
<p>Presidente</p>
<p>Jaime Pita Varela</p>
<p>Conselleiro da Presidencia e Administración Pública</p>

