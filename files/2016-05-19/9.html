---
date: '2016-05-19'
id: G0447-100516-0001
page: 19334
number: 94
agency: 'Axencia Galega de Sangue, Órganos e Tecidos.'
section: IV. Oposicións e concursos.
title: >-
  RESOLUCIÓN do 11 de abril de 2016 pola que se convoca a provisión, polo
  procedemento de libre designación, do posto de xefe/a do Servizo de Xestión e
  Servizos Xerais.
range: Resolución
url: >-
  https://www.xunta.gal/dog/Publicados/2016/20160519/AnuncioG0447-100516-0001_gl.html
---
<p>De conformidade co establecido no Decreto 206/2005, do 22 de xullo (DOG núm. 145, do 29 de xullo), de provisión de prazas de persoal estatutario do Servizo Galego de Saúde, así como no artigo 3 da Orde da Consellería de Sanidade do 24 de maio de 2006 (DOG núm. 106, do 5 de xuño), pola que se establecen as bases do procedemento para a provisión dos postos de xefatura e coordinación das institucións sanitarias do Servizo Galego de Saúde, en virtude das competencias atribuídas polo Decreto 43/2013, do 21 de febreiro (DOG núm. 47, do 7 de marzo) polo que se establece a estrutura orgánica do Servizo Galego de Saúde, pola Orde do 5 de xullo de 2012 (DOG núm. 139, do 20 de xullo), sobre delegación de competencias en órganos centrais e periféricos do Servizo Galego de Saúde, e o Decreto 142/2015, do 17 de setembro, polo que se crea a Axencia Galega de Sangue, Órganos e Tecidos e se aproban os seus estatutos (DOG núm. 197, do 15 de outubro),</p>
    <h2>RESOLVO:</h2>
    <p>Convocar, para a súa cobertura polo procedemento de libre designación, a provisión do posto de xefe/a do Servizo de Xestión e Servizos Xerais da Axencia Galega de Sangue, Órganos e Tecidos, de conformidade coas bases que se achegan como anexo I.</p>
    <p>As solicitudes de participación presentaranse no modelo que se achega como anexo II.</p>
    <p>Contra a presente resolución poderá interpoñerse, nos termos previstos na Lei 30/1992, do 26 de novembro, de réxime xurídico das administracións públicas e do procedemento administrativo común, recurso de alzada ante a Dirección Xeral de Recursos Humanos do Servizo Galego de Saúde, no prazo dun mes contado desde o día seguinte ao da súa publicación.</p>
    <p>Santiago de Compostela, 11 de abril de 2016</p>
    <footer><p>María Luisa López García<br>Directora da Axencia Galega de Sangue, Órganos e Tecidos</p></footer>
    <h2>ANEXO I<br>Bases<br>Xefe/a do Servizo de Xestión e Servizos Xerais</h2>
    <p>Primeira. Obxecto, funcións e retribución do posto de traballo</p>
    <p>A presente convocatoria ten por obxecto a provisión do posto de xefe/a do Servizo de Xestión e Servizos Xerais da Axencia Galega de Sangue, Órganos e Tecidos, polo procedemento de libre designación.</p>
    <p>As características e funcións do posto convocado son as que se sinalan no anexo III.</p>
    <p>As retribucións serán as que correspondan en aplicación das ordes anuais da Consellería de Facenda polas que se diten as instrucións sobre a confección de nóminas do persoal ao servizo da Administración autonómica.</p>
    <p>Segunda. Sistema de selección</p>
    <p>A selección do/a aspirante ao posto convocado levarase a cabo, segundo o disposto no artigo 50 do Decreto 206/2005, do 22 de xullo, de provisión de prazas de persoal estatutario do Servizo Galego de Saúde, e da Orde do 24 de maio de 2006, pola que se establecen as bases do procedemento para a provisión dos postos de xefatura e coordinación das institucións sanitarias do Servizo Galego de Saúde, polo procedemento de libre designación.</p>
    <p>Terceira. Requisitos para participar na convocatoria </p>
    <p>Poderán participar na presente convocatoria os interesados que na data de finalización do prazo para a presentación de solicitudes posúan a condición de persoal estatutario de xestión e servizos con vínculo de fixeza e que se atopen en situación de servizo activo nalgunha das categorías correspondentes ao grupo de clasificación A.</p>
    <p>Cuarta. Solicitudes e documentación</p>
    <p>Os interesados en participar na convocatoria deberán presentar solicitude dirixida á Dirección da Axencia Galega de Sangue, Órganos e Tecidos, segundo o modelo de instancia que se xunta como anexo II, que estará á súa disposición nos puntos de atención ao traballador (PAT) da Dirección de Recursos Humanos e na intranet da Axencia Galega de Sangue, Órganos e Tecidos, así como na páxina web do Servizo Galego de Saúde (www.sergas.es).</p>
    <p>Xunto coa solicitude deberá achegarse a seguinte documentación acreditativa dos requisitos e méritos do interesado:</p>
    <p>1. Documento de identificación: fotocopia do DNI, pasaporte ou documento que acredite a identidade, debidamente compulsados.</p>
    <p>2. Copia compulsada do nomeamento como persoal estatutario fixo ou certificación acreditativa de tal condición expedida polo Servizo de Saúde correspondente.</p>
    <p>3. Certificación acreditativa expedida polo/s servizo/s de saúde correspondente/s, de encontrarse o solicitante en situación de servizo activo con vínculo de fixeza nalgunha das categorías dos grupos de clasificación A.</p>
    <p>4. Currículo profesional, cos méritos que se aleguen, que incluirá a documentación orixinal ou a súa copia compulsada (titulación académica, anos de antigüidade, servizos prestados nas distintas administracións públicas, estudos e cursos realizados e impartidos, e outros méritos ou circunstancias que consideren oportuno poñer de manifesto).</p>
    <p>Os documentos orixinais que achegasen os aspirantes para acreditaren en os seus méritos seranlles devoltos ao remate do proceso selectivo.</p>
    <p>Toda a documentación indicada achegarase necesariamente xunto coa solicitude para participar na convocatoria e non será en ningún caso susceptible de emenda posteriormente. </p>
    <p>No caso de insuficiente acreditación dos requisitos de admisibilidade exixidos na convocatoria, poderá emendarse no prazo que estableza a lista provisoria de admitidos e excluídos, de conformidade co establecido na base sexta.</p>
    <p>Quinta. Prazo e lugar de presentación de solicitudes</p>
    <p>O prazo de presentación de solicitudes será de 20 días hábiles, contados a partir do día seguinte ao da publicación do anuncio da presente convocatoria no Diario Oficial de Galicia.</p>
    <p>Será causa de inadmisión no citado procedemento de provisión a presentación extemporánea da solicitude polo interesado.</p>
    <p>As solicitudes presentaranse, xunto coa documentación achegada sinalada na base cuarta, preferentemente no Rexistro da Axencia Galega de Sangue, Órganos e Tecidos, sita na avenida Monte da Condesa, s/n, 15706 Santiago de Compostela e nos demais lugares previstos no artigo 38 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>A documentación relativa ao currículo profesional a que se refire a base anterior deberá ser rexistrada logo do acceso ao expediente-e (expediente electrónico do profesional), onde deberá ser validada.</p>
    <p>Sexta. Resolución</p>
    <p>A convocatoria, cos informes previos que se consideren precisos, será resolta pola Dirección da Axencia Galega de Sangue, Órganos e Tecidos, que ditará para tal efecto a resolución correspondente, co nomeamento, de ser o caso, do aspirante seleccionado ou ben coa declaración como deserta da convocatoria, se non concorresen aspirantes idóneos para o desempeño do posto convocado.</p>
    <p>A resolución da convocatoria será publicada no Diario Oficial de Galicia.</p>
    <p>Sétima. Toma de posesión</p>
    <p>O/a aspirante seleccionado/da deberá cesar na praza que desempeñe dentro dos tres días hábiles seguintes a aquel en que se publique a resolución no Diario Oficial de Galicia.</p>
    <p>A toma de posesión do posto de traballo adxudicado deberá efectuarse dentro dos tres días hábiles seguintes ao do cesamento, se a praza desempeñada e o posto adxudicado son da mesma área de saúde, ou no prazo de quince días hábiles, se son de distinta área de saúde. Para estes efectos, entenderase por praza desempeñada a efectivamente ocupada, con independencia de que sexa en condición de destino definitivo, adscrición, destino provisional ou comisión de servizos.</p>
    <p>Se así o permiten as necesidades do servizo e por petición motivada do interesado, os prazos a que se refiren os parágrafos anteriores poderán ser prorrogados polo órgano convocante.</p>
    <p>O prazo de toma de posesión e a súa prórroga terán a consideración de servizo activo e percibiranse os correspondentes haberes de conformidade co que estableza a orde sobre a confección de nóminas do persoal ao servizo da Administración autonómica.</p>
    <p>Entenderase que solicita a excedencia voluntaria por interese particular e será declarado nesa situación polo órgano competente quen non se incorpore ao posto adxudicado no prazo establecido.</p>
    <p>Oitava. Avaliación do desempeño da xefatura</p>
    <p>O aspirante seleccionado obterá un nomeamento que será obxecto de avaliación cada catro anos para os efectos de apreciar o nivel de rendemento e, cando proceda, do cumprimento dos obxectivos fixados.</p>
    <p>O resultado da avaliación determinará a prórroga do nomeamento do profesional ou, de ser o caso, a súa remoción, sen prexuízo do disposto no artigo 56 do Decreto 206/2005, de provisión de postos de persoal estatutario do Servizo Galego de Saúde.</p>
    <p>Novena. Cesamento</p>
    <p>Os profesionais seleccionados para o desempeño dos postos convocados poderán ser destituídos pola Dirección da Axencia Galega de Sangue, Órganos e Tecidos, de conformidade no artigo 56 do Decreto 206/2005, de provisión de postos de persoal estatutario do Servizo Galego de Saúde.</p>
    <p>Décima. Recursos</p>
    <p>Contra a resolución pola que se resolva a convocatoria poderá interpoñerse, nos termos previstos na Lei 30/1992, do 26 de novembro, de réxime xurídico das administracións públicas e do procedemento administrativo común, recurso de alzada perante a Dirección Xeral de Recursos Humanos do Servizo Galego de Saúde, no prazo dun mes, contado a partir do día seguinte ao da súa publicación no Diario Oficial de Galicia.</p>
    <p>Décimo primeira. Norma derradeira</p>
    <p>A publicación dos actos e da resolución que se diten na tramitación deste procedemento realizarase no taboleiro de anuncios da Axencia Galega de Sangue, Órganos e Tecidos, nos puntos de atención ao traballador (PAT) da Dirección de Recursos Humanos, na intranet da Axencia Galega de Sangue, Órganos e Tecidos, así como na páxina web do Servizo Galego de Saúde (www.sergas.es)</p>
    <p>No non previsto na presente convocatoria aplicaranse supletoriamente as disposicións contidas na Lei 30/1992, do 26 de novembro, de réxime xurídico das administracións públicas e do procedemento administrativo común.</p>

