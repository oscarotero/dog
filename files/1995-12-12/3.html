---
date: '1995-12-12'
id: '6772'
page: 9
number: 236
agency: CONSELLERÍA DE SANIDADE E SERVICIOS SOCIAIS
section: III. OUTRAS DISPOSICIÓNS
title: >-
  Orde do 5 de decembro de 1995 pola que se determinan os servicios mínimos
  dirixidos a garanti-los servicios prestados polo persoal estatutario sanitario
  non facultativo e non sanitario dos hospitais dependentes do Servicio Galego
  de Saúde, desde as 8 horas do día 13 de decembro de 1995 ás 8 horas do día 14
  do mesmo mes e desde as 8 horas do día 20 de decembro de 1995 ata as 8 horas
  do día 21 do mesmo mes.
range: Orde
url: 'https://www.xunta.gal/dog/Publicados/1995/19951212/Anuncio6772_gl.html'
---
<p>O artigo 28.2º da Constitución española recoñece como dereito fundamental da persoa o dereito á folga.</p>
<p>O exercicio deste dereito na Administración e nas empresas, entidades e institucións públicas ou privadas, que presten servicios públicos ou de recoñecida e inaprazable necesidade, no ámbito e competencias da Comunidade Autónoma de Galicia, está condicionado ó mantemento dos servicios esenciais fixados no artigo 2 do Decreto 155/1988, do 9 de xuño (DOG nº 116, do 20 de xuño), entre os que se atopa a sanidade.</p>
<p>O exercicio público da prestación da asistencia sanitaria non se pode ver afectado gravemente polo lexítimo dereito do exercicio de folga, xa que aquel é considerado e recoñecido prioritariamente en relación con este.</p>
<p>O artigo 3 do citado decreto faculta os conselleiros competentes, por razón dos servicios esenciais afectados para que, mediante orde, e ante cada situación de folga, decidan o mínimo de actividade necesaria para asegura-lo mantemento de tales servicios, así como para determina-lo persoal necesario para a súa prestación.</p>
<p>Convocada folga que afecta o persoal estatutario sanitario non facultativo e non sanitario dos hospitais dependentes do Servicio Galego de Saúde, desde as 8 horas do día 13 de decembro de 1995 ás 8 horas do día 14 do mesmo mes e desde as 8 horas do día 20 de decembro de 1995 ata as 8 horas do día 21 do mesmo mes, oído o comité de folga e acadado acordo sobre o establecemento dos servicios mínimos, esta consellería,</p>
<p>DISPÓN:</p>
<p>Artigo 1º</p>
<p>A folga convocada desde as 8 horas do día 13 de decembro de 1995 ás 8 horas do día 14 do mesmo</p>
<p>mes e desde as 8 horas do día 20 de decembro de 1995 ata as 8 horas do día 21 do mesmo mes, que afecta o persoal estatutario sanitario non facultativo e non sanitario dos hospitais dependentes do Servicio Galego de Saúde, enténdese condicionada ó mantemento dos servicios mínimos que se establecen no anexo desta orde.</p>
<p>Os servicios mínimos que se fixan resultan totalmente imprescindibles para mante-la adecuada cobertura dos servicios dos centros sanitarios, para evitar que se lles produzan graves prexuízos ós usuarios.</p>
<p>Tales mínimos responden á necesidade de compatibiliza-lo respecto ineludible ó exercicio do dereito á folga coa atención ós usuarios que, baixo ningún concepto, poden quedar desasistidos polas características do servicio dispensado.</p>
<p>E por iso mantéñense os servicios mínimos necesarios para garantírlle-la asistencia imprescindible ós pacientes hospitalizados, así como a atención urxente ós usuarios, que non pode aprazarse sen consecuencias negativas para a saúde.</p>
<p>Entrando na análise pormenorizada dos servicios mínimos fixados, pódense siñala-los seguintes criterios rectores da determinación deles:</p>
<p>* Persoal sanitario non facultativo.</p>
<p>I. Cobertura do 100% da actividade urxente nun triple ámbito:</p>
<p>-Servicios de urxencias.</p>
<p>-Quirófanos urxentes (xerais e de tocoloxía) para a atención dos usuarios que, ó ingresaren, requiran intervención cirúrxica inaprazable.</p>
<p>-Atención ós paritorios.</p>
<p>II. Na área de hospitalización, establecerase o número necesario para garanti-los coidados dos pacientes hospitalizados, en correspondencia cos efectivos dun domingo ou festivo.</p>
<p>III. No ámbito de consultas, estableceranse mínimos nun dobre ámbito:</p>
<p>-Apoio á atención das consultas especializadas consideradas como urxentes ou preferentes.</p>
<p>-Apoio á atención das consultas ambulatorias nun 25% do cadro de persoal habitual.</p>
<p>IV. No ámbito dos servicios centrais, garantirase a realización das probas complementarias urxentes e as que se refiran ós pacientes hospitalizados que, ó criterio do facultativo, sexan necesarias.</p>
<p>V. Unidades especiais:</p>
<p>Coidados críticos: o mesmo que para un domingo ou festivo.</p>
<p>Diálise: o número necesario para garanti-lo coidado dos pacientes afectados.</p>
<p>*Persoal non sanitario:</p>
<p>Áreas de hospitalización: un número de efectivos equivalente ó dos domingos ou festivos.</p>
<p>II. Servicio de admisión: un número equivalente ó dos domingos ou festivos.</p>
<p>III. Cita previa: un número de efectivos que garantan a atención ó paciente que o requira, cun mínimo de un por centro e ata un máximo do 50% do cadro de persoal.</p>
<p>IV. Atención ó doente: un número de efectivos que garantan a atención ó paciente que o requira, con un mínimo dun por centro e ata un máximo do 50% do cadro de persoal.</p>
<p>V. Servicios de mantemento: un número equivalente ós de domingos ou festivos.</p>
<p>VI. Servicios de lavandería e lencería: ata o 50% do cadro de persoal.</p>
<p>VII.Limpeza: ata o 50% do cadro de persoal.</p>
<p>VIII. Hostelería: un número mínimo en equivalencia cos domingos ou festivos, ou ben un 60% do cadro de persoal, segundo as necesidades de cada centro.</p>
<p>Coa finalidade de garanti-lo adecuado mantemento do servicio, servirase, con carácter xeral, un único menú ós doentes que non requiran dieta médica especial.</p>
<p>IX. Conductores: o mesmo número do cadro de persoal de domingos ou festivos, cun mínimo, en todo caso, dun efectivo.</p>
<p>X. Servicios administrativos:</p>
<p>-Direccións-información e control de xestión: unha persoa por cada servicio.</p>
<p>-De persoal: o 40%.</p>
<p>-De nóminas: o 30%.</p>
<p>-De Subministracións: o 25%.</p>
<p>-Almacéns: 25%.</p>
<p>-De contabilidade: 25%.</p>
<p>XI. Outras áreas de traballo ou servicios: establecerase, con carácter xeral, un número equivalente cos domingos ou festivos, así como o número de efectivos imprescindibles para asegura-lo mantemento dos servicios de incineración.</p>
<p>Con tales premisas determínase no anexo desta resolución, por grupos profesionais e institucións sanitarias, o número de servicios mínimos do persoal afectado.</p>
<p>Artigo 2º</p>
<p>A designación nominal, con carácter rotatorio, do persoal que deberá cubri-los distintos servicios será determinada polo director-xerente do centro do que dependan, procedéndose á súa publicación nos taboleiros de anuncios dos centros de traballo.</p>
<p>Artigo 3º</p>
<p>Os prazos e alteracións no traballo por parte do persoal necesario para o mantemento dos servicios mínimos determinados no anexo serán considerados ilegais ós efectos do establecido no artigo 16.1º do Real decreto lei 17/1977, do 4 de marzo (BOE nº 58, do 9 de marzo de 1977).</p>
<p>Artigo 4º</p>
<p>O disposto nos artigos anteriores non significará ningún tipo de limitación dos dereitos que a normativa reguladora da folga lle recoñece ó persoal nesta situación, nin tampouco sobre a tramitación e efectos das peticións que a motiven.</p>
<p>Artigo 5º</p>
<p>Sen prexuízo do que establecen os artigos anteriores, deberanse observa-las normas legais e regulamentarias vixentes en materia de garantías dos usuarios dos establecementos sanitarios.</p>
<p>Disposición derradeira</p>
<p>A presente orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 5 de decembro de 1995.</p>
<p>José Manuel Romay Becaría</p>
<p>Conselleiro de Sanidade e Servicios Sociais</p>
<p>7783</p>

