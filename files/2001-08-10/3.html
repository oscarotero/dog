---
date: '2001-08-10'
id: D0BA
page: 10
number: 155
agency: 'CONSELLERÍA DE PESCA, MARISQUEO E ACUICULTURA'
section: III. OUTRAS DISPOSICIÓNS
title: >-
  Orde do 20 de xuño de 2001 pola que se convocan prazas de residencia nos
  centros residenciais docentes do IPMP de Vigo e na EONP de Ferrol, dependentes
  da Consellería de Pesca, Marisqueo e Acuicultura, durante o curso académico
  2001-2002.
range: Orde
url: 'https://www.xunta.gal/dog/Publicados/2001/20010810/AnuncioD0BA_gl.html'
---
<p>O Decreto 428/1993, do 17 de decembro, polo que se regula e refonde a normativa en materia de formación náutico-pesqueira, nos artigos 9.2º b) e 24, fai referencia á prestación de servicios complementarios polos centros, ó sistema de acceso dos alumnos a estes e ás axudas, e, na súa disposición</p>
<p>derradeira, faculta a Consellería de Pesca, Marisqueo e Acuicultura para o desenvolvemento e execución do disposto nel.</p>
<p>Na súa virtude, a Consellería de Pesca, Marisqueo e Acuicultura</p>
<p>DISPÓN:</p>
<p>Artigo 1º</p>
<p>Convócanse, cofinanciadas polo Fondo Social Europeo, prazas de residencia para os cursos dos seguintes niveis académicos e tipos de formación nos centros residenciais que se detallan:</p>
<p>a) Instituto Politécnico Marítimo-Pesqueiro de Vigo.</p>
<p>Para seguir estudios de:</p>
<p>-Ciclos formativos de formación profesional específica.</p>
<p>-Formación permanente de adultos, nas especialidades de capitán de pesca, patrón de pesca de altura, mecánico naval maior e patrón costeiro polivalente.</p>
<p>-Programas de garantía social: navegación e pesca costeira.</p>
<p>b) Escola Oficial Náutico-Pesqueira de Ferrol.</p>
<p>Para seguir estudios de:</p>
<p>-Ciclos formativos de formación profesional específica.</p>
<p>-Formación permanente de adultos na especialidade de patrón de pesca de altura.</p>
<p>-Programas de garantía social: navegación e pesca costeira.</p>
<p>Artigo 2º.-Clases de prazas.</p>
<p>As prazas poderán outorgarse nas seguintes dúas modalidades:</p>
<p>a) En réxime de aloxamento e manutención.</p>
<p>b) En réxime de manutención nos comedores dos centros residenciais docentes.</p>
<p>Artigo 3º.-Prazas en réxime de aloxamento e manutención.</p>
<p>Esta modalidade supón a utilización gratuíta dos servicios residenciais dos devanditos centros.</p>
<p>Para optar á praza en réxime de aloxamento e manutención, requirirase que o solicitante acredite documentalmente cumpri-las seguintes condicións:</p>
<p>a) Estar matriculado no centro docente onde estea situada a residencia.</p>
<p>b) Imposibilidade de trasladarse ó seu domicilio diariamente, en razón da distancia e tempo investido, cando polos medios habituais de transporte público sexa superior a 60 minutos en cada un dos traxectos ou por razón de incapacidade física do solicitante, que faga que resulte penoso o transporte diario ó centro docente.</p>
<p>c) Ter presentada a documentación correspondente para as avaliacións ás que tivese dereito.</p>
<p>d) No caso de alumnos da formación permanente de adultos náutico-pesqueira, ter cumpridos 17 anos, como mínimo, no ano 2001.</p>
<p>e) Reuni-los requisitos académicos e profesionais esixidos polo ordenamento xurídico vixente.</p>
<p>f) Non se poderá obter praza de aloxamento cando os estudios que se soliciten entrañen a perda dun ano no proceso educativo. Os alumnos con materias convalidadas ou aprobadas en convocatoria libre, non se considerarán repetidores sempre que estas non superen o 50% das materias do curso.</p>
<p>Artigo 4º.-Prazas en réxime de manutención.</p>
<p>A praza en réxime de manutención defínese como a utilización gratuíta dos servicios de comedor dos centros docentes mencionados.</p>
<p>Poderán solicitar praza en réxime de manutención os alumnos que acrediten documentalmente te-lo seu domicilio habitual a unha distancia superior a 10 km do centro docente, ou ben que, aínda sendo menor, acrediten a súa imposibilidade de chegar coa puntualidade requirida ás clases da tarde.</p>
<p>Artigo 5º.-Incompatibilidades.</p>
<p>As prazas en réxime de aloxamento e manutención son incompatibles coa axuda de residencia fóra do domicilio habitual e coa de transporte, así como con calquera outros beneficios da mesma finalidade que poidan recibirse doutras entidades ou persoas públicas ou privadas.</p>
<p>Artigo 6º.-Adxudicación de prazas.</p>
<p>1. A adxudicación das prazas farase conforme a un baremo no que se terán en conta os seguintes conceptos: renda familiar, rendemento académico e outras circunstancias familiares acreditadas que se recollen no punto C).</p>
<p>A puntuación resultante de sumar estes conceptos será a que determine a adxudicación das prazas convocadas.</p>
<p>2. Sen prexuízo dos criterios de baremación xeral recollidos no parágrafo anterior, terán dereito a praza de residencia tódolos alumnos solicitantes que promocionan dentro do mesmo ciclo formativo.</p>
<p>3. No caso de que os solicitantes obtiveran o mesmo coeficiente, terán preferencia os que acrediten documentalmente unha relación persoal ou familiar directa co sector, e dentro destes, terán preferencia os de menor renda familiar.</p>
<p>A) Rendemento académico.</p>
<p>-Nota media de sobresaliente: 4 puntos.</p>
<p>-Nota media de notable: 3 puntos.</p>
<p>-Nota media de ben: 2 puntos.</p>
<p>-Nota media de suficiente: 1 punto.</p>
<p>-Nota media de insuficiente: 0 puntos.</p>
<p>Nas ensinanzas nas que existan cualificacións globais por curso, aplicarase o baremo directamente. Cando a cualificación se faga por cada unha das materias cursadas, obterase a nota media de todas e despois aplicarase o baremo.</p>
<p>Nos ciclos formativos, onde as cualificacións se fan do 1 ó 10, séguense as equivalencias que a continuación se sinalan:</p>
<p>9-10: sobresaliente.</p>
<p>7-8: notable.</p>
<p>6: ben.</p>
<p>5: suficiente, apto, validado.</p>
<p>3-4: insuficiente.</p>
<p>B) Renda familiar.</p>
<p>a) Por renda familiar entenderase a suma dos ingresos brutos obtidos no ano 2000 por tódolos membros computables da familia, calquera que sexa a súa procedencia.</p>
<p>b) No caso de actividades empresariais, profesionais, artísticas, deportivas e agrarias, computaranse os rendementos netos.</p>
<p>c) A renda familiar dispoñible obterase despois de deducir da renda familiar o importe das retencións e ingresos a conta, os xuros de capitais investidos na adquisición da primeira vivenda, as cotizacións á Seguridade Social, dereitos pasivos e mutualidades obrigatorias.</p>
<p>d) Os titulares de explotacións agrarias ou pesqueiras, computarán ademais como ingresos os productos que utilicen para o seu propio consumo.</p>
<p>e) Considéranse membros da unidade familiar: o pai e a nai, os irmáns menores de 23 anos, o solicitante, os irmáns solteiros menores de vinteseis anos e que convivan no domicilio familiar ou os de maior idade, cando se trate de diminuídos físicos, psíquicos ou sensoriais, así como os ascendentes dos pais que xustifiquen a súa residencia no mesmo domicilio que estes co certificado municipal correspondente.</p>
<p>f) No caso de que o solicitante alegue a súa independencia familiar e económica, calquera que sexa o seu estado civil, deberá acreditar esta circunstancia e o seu domicilio, así como a titularidade ou o aluguer da vivenda e os medios económicos con que conta.</p>
<p>g) Ó cociente da renda familiar dispoñible computada entre o número de membros da unidade familiar, adxudicaráselle a seguinte puntuación:</p>
<p>Ata 525.000 pesetas: 10 puntos.</p>
<p>De 525.001 a 600.000 pesetas: 8 puntos.</p>
<p>De 600.001 a 675.000 pesetas: 7 puntos.</p>
<p>De 675.001 a 750.000 pesetas: 6 puntos.</p>
<p>De 750.001 a 825.000 pesetas: 5 puntos.</p>
<p>De 825.001 a 900.000 pesetas: 4 puntos.</p>
<p>De 900.001 a 975.000 pesetas: 3 puntos.</p>
<p>De 975.001 a 1.050.000 pesetas: 2 puntos.</p>
<p>De 1.050.001 a 1.125.000 pesetas: 1 punto.</p>
<p>Máis de 1.125.000 pesetas: 0 puntos.</p>
<p>De non achega-la fotocopia compulsada da declaración da renda ou certificado de non tela presentada outorgaranse 0 puntos por este epígrafe.</p>
<p>C) Circunstancias familiares.</p>
<p>a) Ós aspirantes que teñan irmáns cursando estudios de bacharelato, formación profesional específica ou universitarios fóra da súa residencia habitual, engadiránselle 2 puntos polo primeiro e 1 punto por cada un dos seguintes.</p>
<p>b) Ós aspirantes en condición de orfandade, 2 puntos.</p>
<p>c) Ós aspirantes membros de familia numerosa de 1ª clase, 1 punto, de 2ª clase e honra, 2 puntos.</p>
<p>d) Os aspirantes que teñan algún membro da unidade familiar en estado de enfermidade permanente ou con discapacidade, 3 puntos.</p>
<p>Tódolos puntos referentes ás circunstancias familiares deberán xustificarse documentalmente.</p>
<p>Artigo 7º.-Regras de procedemento.</p>
<p>1. Tódolos alumnos que soliciten praza deberán cubri-lo impreso oficial, que figura como anexo, e presenta-lo antes do 15 de setembro. Se rematado o mencionado prazo ordinario de solicitudes quedaran prazas vacantes, abrirase un novo prazo que remataría o 28 de setembro.</p>
<p>2. Os alumnos que promocionen dentro dun mesmo ciclo só terán que realizala reserva de praza ante a secretaría do centro con anterioridade ó 15 de setembro.</p>
<p>3. Tódolos solicitantes, xunto coa solicitude, deberán presenta-la seguinte documentación:</p>
<p>-DNI do solicitante e demais membros da unidade familiar maiores de idade.</p>
<p>-Certificado de estudios, se fose o caso.</p>
<p>-Certificado de ter formalizada a matrícula.</p>
<p>-Certificado de empadroamento e residencia habitual expedido polo concello e correspondente ó ano da solicitude.</p>
<p>-Fotocopia autenticada completa das declaracións polo imposto sobre a renda das persoas físicas dos compoñentes que integran a unidade familiar e que teñan a obriga de realiza-la, correspondentes ó ano 2000, ou certificado da Axencia Estatal de Administración Tributaria de non tela presentado.</p>
<p>Cando un alumno teña presentado no centro e para o presente curso, algún dos documentos requiridos para a formalización da solicitude, quedará exento de repetilo.</p>
<p>Artigo 8º.-Presentación de solicitudes.</p>
<p>1. As solicitudes presentaranse nos centros docentes onde os solicitantes vaian segui-los seus estudios durante o curso académico 2001-2002.</p>
<p>2. Así mesmo, as solicitudes poderán presentarse nas delegacións territoriais da Consellería de Pesca, Marisqueo e Acuicultura, ou por calquera das formas establecidas na Lei 30/1992, de réxime xurídico da administracións públicas e do procedemento administrativo común (modificada pola Lei 4/1999), dentro do prazo establecido no anterior artigo 7º.1.</p>
<p>Artigo 9º.-Comisión de valoración.</p>
<p>1. Para o estudio das solicitudes presentadas e selección de posibles adxudicatarios, constituirase en cada centro unha comisión coa seguinte composición:</p>
<p>Presidente: o delegado territorial correspondente.</p>
<p>Vocais:</p>
<p>Director do centro.</p>
<p>Xefe de estudios.</p>
<p>Un representante da Dirección Xeral de Formación Pesqueira e Investigación.</p>
<p>Dous profesores membros do Consello Escolar do centro docente.</p>
<p>Un representante dos pais de alumnos, membro do Consello Escolar.</p>
<p>Secretario: o secretario do centro docente, que actuará como secretario da comisión, con voz e sen voto.</p>
<p>2. Das reunións celebradas polas comisións ás que se refire o punto anterior, comezando pola da súa constitución, levantarase acta, que será remitida á Dirección Xeral de Formación Pesqueira e Investigación.</p>
<p>3. As solicitudes de prazas deberán ser estudiadas e comprobadas para seleccionar as que deban ser atendidas.</p>
<p>4. A comisión de valoración, vistas as solicitudes, elaborará unha lista provisional de solicitudes admitidas e/ou denegadas e a causa que motivou a súa</p>
<p>denegación, dando un prazo de 10 días naturais para que os interesados corrixan os erros ou formulen as reclamacións que consideren oportunas.</p>
<p>5. Transcorrido o dito prazo de 10 días naturais a comisión elaborará unha lista definitiva de admitidos e excluídos, que se remitirá á Dirección Xeral de Formación Pesqueira e Investigación.</p>
<p>Artigo 10º.-Resolución.</p>
<p>1. A Dirección Xeral de Formación Pesqueira e Investigación, á vista das listas referidas no artigo anterior, determinará o número total de prazas que poden ser concedidas en función das vacantes dispoñibles e ordenará a confección das listas de adxudicatarios.</p>
<p>A Dirección Xeral de Formación Pesqueira e Investigación poderá denega-la praza se se comprobase a falsidade nalgún dos documentos achegados, así como, que a familia do solicitante dispoña dunha renda familiar dispoñible elevada.</p>
<p>A falsidade dos datos ou falsificación de documentos que se presenten, calquera que sexa o momento no que se demostre a inexactitude, terá como consecuencia a perda de tódolos dereitos dos/das solicitantes que incorran en tal situación e, en consecuencia, a perda da praza de residencia, ademais das responsabilidades a que houbese lugar, logo da apertura do correspondente expediente.</p>
<p>2. A Dirección Xeral de Formación Pesqueira e Investigación dictará resolución aprobando a lista definitiva de adxudicatarios que se publicará nas delegacións territoriais correspondentes e no taboleiro de anuncios dos centros docentes respectivos.</p>
<p>3. Contra esta resolución poderase interpoñer, segundo o disposto nos artigos 114 e 115 da Lei 30/1992, modificada pola Lei 4/1999, recurso de alzada perante o conselleiro de Pesca, Marisqueo e Acuicultura no prazo dun mes contado desde o día seguinte ó da notifcación ou publicación da citada resolución, que será substanciado pola Dirección Xeral de Formación Pesqueira e Investigación.</p>
<p>Artigo 11º</p>
<p>1. Os fillos de quen teña a condición de residentes no estranxeiro poderán participar na presente convocatoria cando vaian realizar estudios comprendidos nela, nos centros docentes dependentes da Consellería de Pesca, Marisqueo e Acuicultura.</p>
<p>2. O límite de renda familiar per cápita multiplicarase polo coeficiente que corresponda segundo a táboa seguinte:</p>
<p>-Países: Estados Unidos, Noruega, Suecia, Suíza, Alemaña e Dinamarca. Coeficiente: 2,3.</p>
<p>-Países: Francia, Austria, Italia, Holanda, Bélxica, Luxemburgo, Australia, Canadá e Reino Unido. Coeficiente: 1,5.</p>
<p>-Demais países. Coeficiente: 1.</p>
<p>3. As solicitudes de praza, que deberán ser formuladas no impreso oficial para o efecto, poderán consigna-los ingresos da familia, en moeda propia</p>
<p>do país en que se obteñan. O cálculo do seu contravalor en pesetas farase aplicando o tipo oficial que dea un resultado menor e que tivera a moeda respectiva o primeiro día hábil de 2001.</p>
<p>4. Os servicios diplomáticos e consulares de España no estranxeiro, especialmente as consellerías de Educación, informarán e prestarán a axuda necesaria para a correcta formulación dos impresos oficiais de solicitude que deberán presentarse nos centros docentes onde se vaian face-los estudios, momento a partir do cal serán sometidas as solicitudes ós trámites ordinarios da convocatoria.</p>
<p>5. O desfrute de praza da Consellería de Pesca, Marisqueo e Acuicultura será, en todo caso, incompatible co desfrute de beneficios de análogo carácter procedentes de calquera outra Administración pública.</p>
<p>Artigo 12º.-Incorporación dos alumnos residenciais.</p>
<p>1. Os residentes poderanse incorporar á praza de residencia unicamente para cursa-los estudios que expresaron na súa solicitude.</p>
<p>2. Os residentes incorporados quedarán suxeitos ás normas de réxime interno do centro.</p>
<p>3. O estado de saúde do residente, que se acreditará documentalmente no momento da incorporación ó centro, deberá permiti-lo normal desenvolvemento da vida residencial e docente.</p>
<p>4. Os residentes que non se incorporen ós centros residenciais docentes nas datas que cada centro sinale para o inicio do curso escolar, non poderán desfrutar da praza de residencia, e perderán os seus dereitos agás nos casos de forza maior.</p>
<p>5. A perda da condición de alumno do centro onde debía cursa-los estudios para os que lle foi concedida a praza, determinará a perda desta e así mesmo da condición de residente do centro residencial docente.</p>
<p>6. Igualmente, cesarán no desfrute das prazas como consecuencia de sanción disciplinaria ou baixo rendemento académico, de acordo coa normativa vixente, logo do oportuno expediente.</p>
<p>Disposicións derradeiras</p>
<p>Primeira.-Facúltase a Dirección Xeral de Formación Pesqueira e Investigación para dictar, no ámbito das súas competencias, as resolucións necesarias para o mellor cumprimento desta orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 20 de xuño de 2001.</p>
<p>P.D. (Orde 17-12-1997, DOG nº 246,</p>
<p>do 22 de decembro)</p>
<p>Miguel Ángel López Sieiro</p>
<p>Secretario xeral da Consellería de Pesca,</p>
<p>Marisqueo e Acuicultura</p>

