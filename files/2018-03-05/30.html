---
date: '2018-03-05'
id: G0426-190218-0010
page: 12717
number: 45
agency: Consellería do Medio Rural
section: VI. Anuncios. a) Administración autonómica.
title: >-
  ANUNCIO do 19 de febreiro de 2018, do Xurado Provincial de Clasificación de
  Montes Veciñais en Man Común de Pontevedra, polo que se publica a resolución
  do recurso de reposición contra a clasificación do monte denominado Casas dos
  Profesores, solicitada a favor dos veciños da comunidade de montes veciñais en
  man común de Quenlla, Rapeira e Cachada, da parroquia de Currás, do concello
  de Portas (Pontevedra).
range: Anuncio
url: >-
  https://www.xunta.gal/dog/Publicados/2018/20180305/AnuncioG0426-190218-0010_gl.html
---
<p>En cumprimento do disposto no artigo 28 do Regulamento para a execución da Lei 13/1989, do 10 de outubro, de montes veciñais en man común, aprobado polo Decreto 260/1992, do 4 de setembro, e de conformidade co disposto no artigo 45.1 da Lei 39/2015, do 1 de outubro, do procedemento administrativo común das administracións públicas, faise público que o Xurado Provincial de Clasificación de Montes Veciñais en Man Común de Pontevedra, en sesión que tivo lugar o 20 de decembro de 2017, adoptou a seguinte resolución:</p>
    <p>Examinado o expediente de clasificación como veciñal en man común do monte denominado Casas dos Profesores, a favor dos veciños da CMVMC de Quenlla, Rapeira e Cachada, da parroquia de Currás do concello de Portas (Pontevedra), resultan os seguintes feitos:</p>
    <p>Primeiro. Con data do 14 de xuño de 2017, o Xurado Provincial de Clasificación de Montes Veciñais en Man Común de Pontevedra acordou non clasificar o monte denominado Casas dos Profesores a favor da CMVMC de Quenlla, Rapeira e Cachada da parroquia de Currás (Portas). </p>
    <p>Segundo. A dita resolución foi notificada aos interesados e publicada no DOG número 148, do 4.8.2017.</p>
    <p>Terceiro. O 26.7.2017, Belén Raposo Pérez, en representación da CMVMC de Quenlla, Rapeira e Cachada, dentro do prazo establecido (data de notificación da resolución do 27.6.2017), interpuxo recurso potestativo de reposición contra o anuncio da resolución citada no punto primeiro por entender que non se axusta a dereito e é contraria aos intereses da súa representada, que se resume nos seguintes fundamentos de dereito:</p>
    <p>– Que o informe do distrito forestal recolle que os veciños indican que no pasado utilizaban a parcela para a obtención de leñas, pastos e estrume para estender nas cortes do gando e esterco. No expediente existen declaracións xuradas dos veciños.</p>
    <p>– Sentenza do 11.10.2001 do TSX de Galicia da Sala do Contencioso-Administrativo.</p>
    <p>– Sentenza do 11.9.2008 do TSX de Galicia da Sala do Contencioso-Administrativo.</p>
    <p>Consideracións legais e técnicas:</p>
    <p>Primeiro. O Xurado Provincial de Clasificación de Montes Veciñais en Man Común de Pontevedra é o órgano competente para resolver os recursos de reposición contra as súas resolucións, en virtude do establecido no artigo 12 da Lei 13/1989, do 10 de outubro, de montes veciñais en man común, e de conformidade co disposto no artigo 123 da Lei 39/2015, do 1 de outubro, do procedemento administrativo común das administracións públicas.</p>
    <p>Segundo. De conformidade co artigo 1 do referido texto normativo e co artigo 1 do Decreto 240/1992, do 4 de setembro: «Son montes veciñais en man común e rexeranse por esta lei os que, con independencia da súa orixe, das súas posibilidades produtivas, do seu aproveitamento actual e da súa vocación agraria, pertenzan a agrupacións veciñais na súa calidade de grupos sociais e non como entidades administrativas, e os veñan aproveitando de xeito consuetudinario en réxime de comunidade, sen asignación de cotas, os membros daquelas na súa condición de veciños».</p>
    <p>Deste xeito, para que un monte sexa declarado veciñal en man común o aproveitamento debe quedar acreditado non só no pasado, senón tamén no presente e de forma continuada, como establecen o antedito artigo 1 da Lei 13/1989 e as diversas resolucións xudiciais que o interpretan; disto conclúese que o decisivo para a inclusión dun monte na categoría de veciñal en man común é que resulte acreditado o aproveitamento mancomunado dos montes por parte dos veciños promotores de xeito continuado.</p>
    <p>Terceiro. As alegacións presentadas neste recurso de reposición achegan información xa estudada na instrución do expediente e non demostran o uso continuado, actual e en común, por parte dos veciños da parroquia de Currás, da parcela Casas dos Profesores, ocupada basicamente por catro vivendas e un aparcadoiro anexos a un colexio. Así mesmo, hai que ter en conta que a parcela Casas dos Profesores, de 804,64 m2, atópase dentro da referencia catastral 36040A013001720001YH. Nesta parcela catastral sitúanse tamén o centro público integrado Domingo Fontán, o pavillón polideportivo de Portas e o campo de fútbol da Rapeira, circunstancia que acredita máis ben un uso público que comunal da parcela.</p>
    <p>En consecuencia, á vista dos feitos, das consideracións legais e técnicas, da Lei 13/1989, do 10 de outubro, de montes veciñais en man común, e do seu regulamento, aprobado polo Decreto 260/1992, do 4 de setembro, e demais preceptos legais e regulamentarios, de xenérica e específica aplicación, o xurado provincial, por unanimidade dos seus membros,</p>
    <h2>ACORDA:</h2>
    <p>Desestimar o recurso de reposición presentado pola Comunidade de Montes Veciñais en Man Común de Quenlla, Rapeira e Cachada e confirmar integramente a resolución do 14 de xuño de 2017.</p>
    <p>Contra a presente resolución, que pon fin á vía administrativa, poderase interpoñer recurso contencioso-administrativo ante o Xulgado do Contencioso-Administrativo de Pontevedra no prazo de dous meses contados desde o día seguinte ao da presente publicación, de acordo co disposto nos artigos 114.c) e 123.2 da Lei 39/2015, do 1 de outubro, do procedemento administrativo común das administracións públicas, e nos artigos 8 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Pontevedra, 19 de febreiro de 2018</p>
    <footer><p>Antonio Crespo Iglesias<br>Presidente do Xurado Provincial de Clasificación de Montes Veciñais<br>en Man Común de Pontevedra</p></footer>

