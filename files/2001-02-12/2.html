---
date: '2001-02-12'
id: 2C3A
page: 1
number: 30
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Decreto 30/2001, do 4 de xaneiro, polo que se acorda a imposición da
  afectación secundaria sobre unha parcela situada no porto de Muxía, a favor da
  Consellería de Pesca, Marisqueo e Acuicultura.
range: Decreto
url: 'https://www.xunta.gal/dog/Publicados/2001/20010212/Anuncio2C3A_gl.html'
---
<p>O porto de Muxía está integrado no patrimonio da Comunidade Autónoma de Galicia en virtude do Real decreto 3214/1982, do 24 de xullo (BOE nº 285, do 27 de novembro) e adscrito ó ente público Portos de Galicia, segundo o establecido no artigo 17 da Lei 5/1994, do 29 de novembro, de creación do dito ente.</p>
<p>Mediante Decreto 301/1999, do 11 de novembro, acordouse a imposición de afectacións secundarias sobre parcelas situadas nos portos de Muxía, Burela e Cariño a favor da Consellería de Pesca, Marisqueo e Acuicultura, publicado no DOG nº 227, do 24 de novembro de 1999.</p>
<p>Con data do 25 de outubro de 2000, a dita consellería solicitou a ampliación da parcela do porto de Muxía obxecto de afectación secundaria, para a instalación nela da Axencia para o desenvolvemento do litoral da Costa da Morte.</p>
<p>Con data do 20 de decembro de 2000, Portos de Galicia emitiu informe favorable sobre a afectación secundaria solicitada.</p>
<p>Segundo o establecido nos artigos 12.3º da Lei 3/1985, do 12 de abril, do patrimonio da Comunidade Autónoma de Galicia e 31 do seu regulamento, a afectación secundaria de bens de dominio público require acordo do Consello da Xunta de Galicia baixo a forma de decreto, logo da instrucción do correspondente expediente pola Consellería de Economía e Facenda.</p>
<p>Na súa virtude, por proposta do conselleiro de Economía e Facenda e logo de deliberación do Consello da Xunta de Galicia na súa reunión do día catro de xaneiro de dous mil un,</p>
<p>DISPOÑO:</p>
<p>Artigo 1º</p>
<p>Acórdase a imposición dunha afectación secundaria a favor da Consellería de Pesca, Marisqueo e Acuicultura sobre unha parcela de 90 m situada no porto de Muxía, estremeira da parcela que foi obxecto doutra afectación secundaria mediante Decreto 301/1999, do 11 de novembro e delimitada segundo o plano incorporado ó expediente, con destino á instalación das dependencias da Axencia para o desenvolvemento do litoral da Costa da Morte.</p>
<p>Artigo 2º</p>
<p>A Consellería de Economía e Facenda, a través da Secretaría Xeral e do Patrimonio, levará a cabo</p>
<p>tódolos trámites necesarios para a efectividade do disposto no presente decreto.</p>
<p>Santiago de Compostela, catro de xaneiro de dous mil un.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>

