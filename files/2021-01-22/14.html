---
date: '2021-01-22'
id: O10-110121-0001
page: 4031
number: 14
agency: Consello de Contas de Galicia
section: III. Outras disposicións.
title: >-
  RESOLUCIÓN do 23 de decembro de 2020 pola que se ordena a publicación do
  Acordo do 22 de decembro de 2020 polo que se resolve a convocatoria do I
  Premio de Investigación Carlos G. Otero Díaz.
range: Resolución
url: >-
  https://www.xunta.gal/dog/Publicados/2021/20210122/AnuncioO10-110121-0001_gl.html
---
<p>Por acordo do Pleno do Consello de Contas de Galicia, do 23 de setembro de 2020, creouse o Premio Carlos G. Otero Díaz para promover a investigación en materias relacionadas coa prevención da corrupción nas administracións públicas e aprobáronse as súas bases reguladoras (DOG núm. 215, do 12 de novembro de 2019).</p>
    <p> Por acordo do mesmo órgano, do 6 de marzo de 2020, convocouse o I Premio Carlos G. Otero Díaz e designouse o xurado (DOG núm. 80, do 27 de abril de 2020).</p>
    <p>Valorados os traballos presentados, o xurado emitiu a súa decisión o día 26 de novembro de 2020 e elevou a súa proposta ao Pleno que adoptou o acordo de concesión na sesión do día 22 de decembro de 2020.</p>
    <p>Dando cumprimento ao disposto na base 12 do Acordo do Pleno polo que se crea o Premio de Investigación Carlos G. Otero Díaz e se establecen as bases reguladoras para a súa concesión,</p>
    <h2>RESOLVO:</h2>
    <p>Ordenar a publicación do Acordo do Pleno do Consello de Contas de Galicia, do 22 de decembro de 2020, polo que se acorda a concesión do I Premio de Investigación Carlos G. Otero Díaz, como anexo a esta resolución.</p>
    <p>Santiago de Compostela, 23 de decembro de 2020</p>
    <footer><p>José Antonio Redondo López<br>Conselleiro maior do Consello de Contas de Galicia</p></footer>
    <h2>ANEXO</h2>
    <h3>Acordo do Pleno do Consello de Contas de Galicia, do 22 de decembro de 2020, polo que se concede o I Premio de Investigación Carlos G. Otero Díaz</h3>
    <p>Primeiro. Non valorar os seguintes traballos de investigación, polas causas que se expoñen a continuación:</p>
    <p>– «Análise dos Fondos Europeos para Innovación Rexional: Avaliación da Execución do Fondo Tecnolóxico e do Programa Feder-Innterconecta para Galicia en 2007 2015», presentado baixo o pseudónimo Sísifo, ao presentar o anexo II nun sobre aberto, incumprindo o disposto na letra c) da base 6.2 do Acordo do pleno polo que se establecen as bases reguladoras do premio.</p>
    <p>– «Cara a unha Administración local ética, responsable e eficiente» presentado baixo o pseudónimo Maalcava, ao non ter a extensión mínima de 100 folios exixida pola base 7 das bases reguladoras do premio.</p>
    <p>– «Galicia. Uruguay. La vanguardia artística gallega en el Río de la Plata. 1930-1940» presentado baixo o pseudónimo Caridad De Las Heras, xa que o contido do traballo non garda relación coa prevención da corrupción nas administracións públicas, tal e como exixe a base 1 das bases reguladoras do premio.</p>
    <p>Segundo. Declarar desertos o primeiro e segundo premios e conceder un accésit a José Antonio Fernández Ajenjo, autor do traballo titulado «Instituciones de investigación administrativa y auditoría forense para la prevención del fraude y la corrupción en las administraciones públicas» presentado baixo o pseudónimo AAA, polas seguintes razóns, entendendo que se cumpren os criterios de valoración previstos na base 10 das bases reguladoras:</p>
    <p>– A estrutura do traballo responde a unha selección de institucións vinculadas ás investigacións administrativas de natureza preventiva na loita contra a corrupción. Preséntase mediante un estilo narrativo orixinal, como recoñece o autor «a medio camiño entre un manual básico na materia e unha guía de boas prácticas» mediante a técnica de parágrafos monotemáticos que adoitan ir acompañados por algunha nota exemplificativa, renunciando a un texto literariamente máis elaborado.</p>
    <p>– Destácase entre as principais achegas do texto a presentación dos conceptos fundamentais e os principais instrumentos xurídicos, explicados dunha maneira moi directa e sintética, xunto cunha xurisprudencia moi actual, incluíndo a europea, así como a mención en notas de referencias exemplificativas das distintas achegas autonómicas.</p>
    <p>– Todo iso fai que esteamos ante unha obra de grande utilidade práctica para os estudosos das experiencias normativas sobre prevención da corrupción e as máis recentes resolucións dos nosos tribunais de xustiza administrativa ou constitucional.</p>
    <p>Terceiro. Comunicar ao autor do traballo a concesión do accésit ao seu enderezo electrónico, tras prestar o seu consentimento expreso previsto para tal efecto no anexo II da convocatoria.</p>
    <p>Cuarto. Proceder ao pagamento do importe do accésit (1.000 euros) con cargo á partida orzamentaria 02.01.111C.481.01, mediante a tramitación do correspondente expediente de gasto, segundo o previsto na normativa económico-financeira de aplicación.</p>
    <p>Contra o presente acordo, que pon fin á vía administrativa consonte co artigo 91.2 do Regulamento de réxime interior do Consello de Contas, poderase interpoñer recurso potestativo de reposición ante o Pleno no prazo dun mes contado a partir do día seguinte ao da súa publicación, de conformidade cos artigos 123 e 124 da Lei 39/2015, do 1 de outubro, do procedemento administrativo común das administracións públicas, ou directamente recurso contencioso-administrativo ante a Sala do Contencioso-Administrativo do Tribunal Superior de Xustiza de Galicia no prazo de dous meses contados desde a mesma data, de conformidade co disposto nos artigos 8.2.a) e 14 da Lei 29/1998, do 13 de xullo, reguladora da xurisdición contencioso-administrativa.</p>

