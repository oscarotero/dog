---
date: '2001-04-11'
id: '64E2'
page: 4
number: 72
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 28 de marzo de 2001 pola que se declara de interese galego a Fundación
  para a Investigación e o Desenvolvemento Empresarial de Galicia (Findegal) e
  se inscribe no Rexistro Auxiliar de Fundacións deste protectorado.
range: Orde
url: 'https://www.xunta.gal/dog/Publicados/2001/20010411/Anuncio64E2_gl.html'
---
<p>Visto o expediente tramitado por instancia da Fundación para a Investigación e o Desenvolvemento Empresarial de Galicia (Findegal) para a súa declaración de interese galego, e a conseguinte inscrición no Rexistro de Fundacións da Xunta de Galicia.</p>
<p>Resultando que a Consellería da Presidencia e Administración Pública, pola súa Orde do 4 de outubro de 2000 (DOG do 20 de outubro), clasificou como benéfico-docente a citada fundación e a adscribiu á Consellería de Educación e Ordenación Universitaria.</p>
<p>Vista a Lei 7/1983, do 22 de xuño, de réxime das fundacións de interese galego, modificada pola Lei 11/1991, do 8 de novembro, de reforma da Lei 7/1983; así como o Regulamento de organización e funcionamento do protectorado das fundacións de interese galego, aprobado polo Decreto 248/1992, do 18 de xuño, e as demais disposicións de xeral e pertinente aplicación, e máis concretamente as normas básicas contidas na Lei 30/1994, do 24 de novembro, de fundacións e de incentivos fiscais á participación privada en actividades de interese xeral.</p>
<p>Considerando que a correspondente escritura fundacional e de aprobación dos estatutos son conformes co establecido nos artigos 5, 6 e 7 da Lei 7/1983, do 22 de xuño (DOG nº 89, do 20 de xullo), e coas demais disposicións aplicables.</p>
<p>Considerando que os fins e demais elementos organizativos da Fundación para a Investigación e o Desenvolvemento Empresarial de Galicia (Findegal) cumpren cos requisitos e condicións sinalados nos artigos 1 e 13 da mencionada Lei 11/1991 (DOG nº 219, do 12 de novembro), para a súa declaración de interese galego, así como coas condicións básicas determinadas na devandita Lei 30/1994.</p>
<p>Considerando que este expediente o promoveron persoas lexitimadas para iso, e que na súa tramitación se cumpriron os requisitos legais e regulamentarios esixidos, tanto pola lexislación autonómica en materia de fundacións de interese galego como polas normas básicas establecidas na Lei 30/1994.</p>
<p>Esta consellería, consonte o disposto no artigo 32.3º do devandito regulamento, logo do informe da asesoría xurídica deste departamento,</p>
<p>RESOLVE:</p>
<p>Primeiro.-Declarar de interese galego a Fundación para a Investigación e o Desenvolvemento Empresarial de Galicia (Findegal), coa conseguinte aprobación dos seus estatutos e dos demais aspectos recollidos na orde de clasificación publicada no DOG do 20 de outubro de 2000.</p>
<p>Segundo.-Ordena-la súa inscrición no Rexistro Auxiliar de Fundacións deste protectorado, logo da publicación desta orde no Diario Oficial de Galicia; esta publicación e inscrición terán o carácter constitutivo que determinan os artigos 33.3º do Decreto 248/1992 e o 8 da Lei 7/1983, así como o artigo 3 da referida Lei 30/1994.</p>
<p>Santiago de Compostela, 28 de marzo de 2001.</p>
<p>Celso Currás Fernández</p>
<p>Conselleiro de Educación e Ordenación</p>
<p>Universitaria</p>

