---
date: '2001-04-11'
id: 64C2
page: 4
number: 72
agency: CONSELLERÍA DE SANIDADE E SERVICIOS SOCIAIS
section: I. DISPOSICIÓNS XERAIS
title: >-
  Decreto 77/2001, do 29 de marzo, sobre centros, servicios e establecementos
  sanitarios da Comunidade Autónoma de Galicia.
range: Decreto
url: 'https://www.xunta.gal/dog/Publicados/2001/20010411/Anuncio64C2_gl.html'
---
<p>O artigo 33, punto 1, do Estatuto de autonomía de Galicia (Lei orgánica 1/1983, do 6 de abril) atribúelle á Comunidade Autónoma galega o desenvolvemento lexislativo e a execución da lexislación do Estado en materia de sanidade interior.</p>
<p>O Real decreto 1634/1980, do 31 de xullo, sobre transferencias da Administración do Estado á Xunta de Galicia en materia de traballo, industria, comercio, sanidade, cultura e pesca, no artigo 33, letra g), transfire á Xunta de Galicia o outorgamento da autorización oportuna para a creación, construcción, modificación, adaptación ou supresión de centros, servicios e establecementos sanitarios de calquera clase e natureza, incluídos os balnearios e as entidades do seguro libre de asistencia médico-farmacéutica.</p>
<p>En uso das competencias atribuídas á Comunidade Autónoma de Galicia en materia de autorización de centros, servicios e establecementos sanitarios, desenvolveuse un conxunto de normativa composto polo Decreto 99/1984, do 7 de xuño, sobre centros, servicios e establecementos sanitarios, o Decreto 147/1984, do 13 de setembro, sobre autorización de centros, servicios e establecementos sanitarios, a Orde do 7 de novembro de 1984 pola que se regula o procedemento para solicita-la autorización dos centros, servicios e establecementos sanitarios e a Orde do 24 de setembro de 1986 pola que se fixan os requisitos e condicións necesarias para a autorización dos centros de asistencia hospitalaria na Comunidade Autónoma de Galicia.</p>
<p>O tempo transcorrido desde a súa aplicación e a experiencia acumulada recomendan a posta ó día desta normativa coa finalidade de plasmar todos aqueles cambios que a realidade e a práctica aconsellan, como son, entre outros, a consideración de centros, servicios e establecementos sanitarios de conformidade coas autorizacións outorgadas ata o momento actual e a incorporación de novas obrigas para eles que melloren a protección da saúde e a información dos usuarios.</p>
<p>En consecuencia, por proposta do conselleiro de Sanidade e Servicios Sociais, e logo de deliberación do Consello da Xunta de Galicia na súa reunión do día vintenove de marzo de dos mil un,</p>
<p>DISPOÑO:</p>
<p>Artigo 1º</p>
<p>Este decreto é de aplicación ós centros, servicios e establecementos sanitarios civís, públicos e privados, que se encontren situados no territorio da Comunidade Autónoma de Galicia.</p>
<p>Artigo 2º</p>
<p>Considéranse centros, servicios e establecementos sanitarios:</p>
<p>1. Centros hospitalarios.</p>
<p>2. Centros ou consultas de medicina xeral, de especialidades médicas, de odontoloxía/estomatoloxía, de enfermería, de podoloxía, de psicoloxía clínica, de fisioterapia e demais profesionais sanitarios.</p>
<p>3. Oficinas de farmacia, boticas anexas a oficinas de farmacia, servicios de farmacia, depósitos de medicamentos de uso humano, almacéns de distribución de medicamentos de uso humano e unidades de dosificación de medicamentos.</p>
<p>4. Establecementos de óptica.</p>
<p>5. Establecementos de ortopedia.</p>
<p>6. Centros de transfusión, bancos e depósitos de sangue.</p>
<p>7. Bancos de tecidos.</p>
<p>8. Laboratorios clínicos.</p>
<p>9. Centros móbiles destinados á atención sanitaria.</p>
<p>10. Centros de tratamento de drogodependencias: unidades asistenciais de drogodependencias, unidades de desintoxicación hospitalaria, unidades de día e comunidades terapéuticas.</p>
<p>11. Centros de recoñecemento de aptitude para a obtención e renovación de permisos de armas e de conducir.</p>
<p>12. Centros de rehabilitación psicosocial e laboral para enfermos mentais crónicos.</p>
<p>13. Establecementos balnearios.</p>
<p>14. Todos aqueles que pola súa finalidade, medios ou técnicas empregadas, teñan carácter sanitario e/ou ós que se atribúa esa natureza por disposición legal ou regulamentaria.</p>
<p>Artigo 3º</p>
<p>1. Os centros, servicios e establecementos sanitarios obxecto deste decreto están suxeitos a:</p>
<p>a) Autorización previa de creación, así como das modificacións que respecto da súa estructura e réxime inicial poidan establecerse.</p>
<p>b) Autorización de funcionamento que implicará a comprobación de que se cumpren as condicións e requisitos establecidos, comprobación que se acreditará mediante acta de inspección.</p>
<p>c) Autorización previa para a realización de actividades sanitarias específicas que a normativa así o esixa.</p>
<p>d) Control, inspección e avaliación das súas actividades, organización e funcionamento pola autoridade sanitaria.</p>
<p>2. A Consellería de Sanidade e Servicios Sociais procederá á inscrición de oficio no rexistro de centros, servicios e establecementos sanitarios, de todos aqueles ós que se conceda a autorización de funcionamento.</p>
<p>3. A autorización de funcionamento será requisito indispensable para:</p>
<p>-Inicia-lo exercicio das actividades sanitarias.</p>
<p>-Establecer concertos ou convenios coa Administración sanitaria.</p>
<p>-Obte-la autorización para actividades sanitarias específicas, se é o caso.</p>
<p>4. O procedemento para solicita-las autorizacións establecerase por orde da Consellería de Sanidade e Servicios Sociais.</p>
<p>Artigo 4º</p>
<p>Con independencia doutros deberes, os centros, servicios e establecementos sanitarios teñen as seguintes obrigas:</p>
<p>a) Comunicar previamente o seu peche, con independencia de que se establezan réximes temporais e excepcionais de funcionamento cando a protección da saúde da poboación o requira.</p>
<p>b) O cumprimento dos requisitos técnicos e condicións mínimas establecidos con carácter xeral ou específico para o seu correcto funcionamento.</p>
<p>c) A adaptación da súa estructura, organización e funcionamento ó establecido, se é o caso, para cada clase ou tipo de centro, servicio ou establecemento sanitario.</p>
<p>d) Proporciona-la información solicitada pola Administración sanitaria.</p>
<p>e) Manter actualizada e exposta ó público unha relación de servicios sanitarios autorizados en función da titulación dos profesionais sanitarios.</p>
<p>f) Garantir, se é o caso, a constancia documental, durante un mínimo de cinco anos, da atención sanitaria prestada a cada usuario, así como a confidencialidade da devandita documentación.</p>
<p>g) Garanti-lo cumprimento dos dereitos dos usuarios que lles sexan de aplicación, recollidos no artigo 10 da Lei 14/1986, do 25 de abril, xeral de sanidade.</p>
<p>h) Ter á disposición dos usuarios follas de reclamacións que se axusten ó modelo oficial establecido pola consellería competente en materia de consumo, así como carteis anunciadores da súa existencia.</p>
<p>i) A identificación do persoal do centro, servicio ou establecemento sanitario que deberá exhibir en lugar visible da súa indumentaria.</p>
<p>j) Ter designado un director que asuma a responsabilidade do centro, servicio ou establecemento sanitario.</p>
<p>k) O cumprimento das obrigas derivadas dos principios de coordinación, solidariedade e integración sanitaria en caso de emerxencia e perigo para a saúde.</p>
<p>Artigo 5º</p>
<p>Correspóndelle á Consellería de Sanidade e Servicios Sociais:</p>
<p>a) Determina-los períodos de vixencia das autorizacións concedidas en función do centro, servicio e establecemento sanitario.</p>
<p>b) A clausura ou peche dos centros, servicios e establecementos sanitarios que non conten coas previas autorizacións preceptivas ou a suspensión do seu funcionamento mentres non reparen os defectos ou se cumpran os requisitos esixidos, sen carácter de sanción de conformidade co disposto no artigo 37 da Lei 14/1986, do 25 de abril, xeral de sanidade.</p>
<p>c) Adopta-las medidas preventivas que coide pertinentes e sanitariamente xustificadas en caso de que</p>
<p>exista ou se sospeite razoablemente a existencia dun risco para a saúde.</p>
<p>d) Adopta-las medidas necesarias para a debida ordenación, rexistro e control sanitario dos centros, servicios e establecementos sanitarios.</p>
<p>e) A revogación motivada das autorizacións concedidas.</p>
<p>f) Rexistra-los centros, servicios e establecementos sanitarios ós que se lles conceda a autorización de funcionamento.</p>
<p>Artigo 6º</p>
<p>1. Os centros, servicios e establecementos sanitarios incluídos no ámbito de aplicación do presente decreto están sometidos ó réxime sancionador establecido na Lei 14/1986, do 25 de abril, xeral de sanidade, así como, se é o caso, naqueloutras disposicións que en función da súa tipoloxía ou materia de que se trate sexan de aplicación.</p>
<p>2. O procedemento sancionador, excepto ás oficinas de farmacia, será incoado polo delegado provincial correspondente e axustarase na súa tramitación ó disposto na Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro, e no Real decreto 1398/1993, do 4 de agosto, polo que se aproba o Regulamento do procedemento para o exercicio da potestade sancionadora.</p>
<p>3. Os órganos competentes para a imposición de sancións serán:</p>
<p>a) O delegado provincial correspondente da Consellería de Sanidade e Servicios Sociais para a imposición de sancións en contía non superior a cincocentas mil pesetas (500.000 pesetas).</p>
<p>b) O secretario xeral da Consellería de Sanidade e Servicios Sociais para a imposición de sancións en contía comprendida entre cincocentas mil unha pesetas (500.001 pesetas) e dous millóns de pesetas (2.000.000 de pesetas).</p>
<p>c) O conselleiro de Sanidade e Servicios Sociais para a imposición de sancións en contía comprendida entre dous millóns unha pesetas (2.000.001 pesetas) e dous millóns cincocentas mil pesetas (2.500.000 pesetas).</p>
<p>d) O Consello da Xunta de Galicia para os acordos de peche temporal do centro, servicio ou establecemento sanitario e a imposición de sancións en contía igual ou superior a dous millóns cincocentas mil unha pesetas (2.500.001 pesetas).</p>
<p>Disposición derrogatoria</p>
<p>Quedan derrogados o Decreto 99/1984, do 7 de xuño, sobre centros, servicios e establecementos sanitarios, o Decreto 147/1984, do 13 de setembro sobre autorización de centros, servicios e establecementos sanitarios, a Orde do 7 de novembro de 1984, pola que se regula o procedemento para solicita-la autorización dos centros, servicios e establecementos sanitarios e, en particular, o artigo 18 do Decreto 198/1994, do 16 de xuño, polo que se establece a estructura orgánica da Consellería de Sanidade e Servicios Sociais, no que se refire á comprobación posterior do cumprimento das condicións e requisitos</p>
<p>esixidos para a autorización de apertura e posta en funcionamento, así como para a súa acreditación, se procede.</p>
<p>Así mesmo, quedan derrogadas cantas disposicións de igual ou inferior rango contradigan o disposto neste decreto.</p>
<p>Disposicións derradeiras</p>
<p>Primeira.-A Consellería de Sanidade e Servicios Sociais dictará as normas e adoptará as medidas oportunas para o desenvolvemento e aplicación do establecido neste decreto.</p>
<p>Segunda.-O presente decreto entrará en vigor ó mes da súa publicación no Diario Oficial de Galicia.</p>
<p>Santiago de Compostela, vintenove de marzo de dous mil un.</p>
<p>Manuel Fraga Iribarne</p>
<p>Presidente</p>
<p>José Mª Hernández Cochón</p>
<p>Conselleiro de Sanidade e Servicios Sociais</p>

