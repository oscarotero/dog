---
date: '2001-04-11'
id: 64DE
page: 4
number: 72
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 16 de marzo de 2001 pola que se regula o procedemento para a admisión
  de alumnos en educción infantil, primaria e secundaria obrigatoria en centros
  sostidos con fondos públicos.
range: Orde
url: 'https://www.xunta.gal/dog/Publicados/2001/20010411/Anuncio64DE_gl.html'
---
<p>O Decreto 87/1995, do 16 de marzo, establece os criterios de admisión de alumnos nos centros docentes dos niveis non universitarios sostidos con fondos públicos. Na súa disposición derradeira faculta a Consellería de Educación e Ordenación Universitaria para dicta-las disposicións que esixa o desenvolvemento e a execución do dito decreto. A Orde do 5 de abril de 1995 (DOG do 10 de maio) desenvolve o citado decreto e establece o correspondente procedemento de admisión. Transcorridos varios anos, á vista da experiencia adquirida, parece oportuno introducir distintas modificacións no procedemento co fin de facelo máis operativo.</p>
<p>En consecuencia co anterior, esta consellería</p>
<p>DISPÓN:</p>
<p>Capítulo I</p>
<p>Disposicións xerais</p>
<p>Artigo 1º</p>
<p>A escolarización de alumnos e alumnas nos centros de educación infantil, educación primaria e educación secundaria obrigatoria sostidos con fondos públicos realizarase segundo o establecido nos artigos seguintes.</p>
<p>Capítulo II</p>
<p>Escolarización mediante reserva de praza</p>
<p>Artigo 2º</p>
<p>Os directores dos centros establecerán un período do 1 ó 10 de marzo para que tódolos alumnos e alumnas do centro poidan solicita-la reserva de praza sen que a súa continuidade no centro requira novo proceso de admisión. A non solicitude de reserva implica a escolarización mediante o proceso de admisión regulado no capítulo III desta orde.</p>
<p>Artigo 3º</p>
<p>As reservas axustaranse ó modelo oficial que se publica como anexo I a esta orde e terán a consideración de solicitude para os efectos previstos no artigo 10º desta orde.</p>
<p>Artigo 4º</p>
<p>Para os efectos de escolarización dos alumnos e alumnas sen necesidade dun novo proceso de admisión, os delegados provinciais da Consellería de Educación e Ordenación Universitaria, de acordo coa planificación previamente realizada para atende-las necesidades de escolarización, poderán adscribi-los centros públicos de educación primaria a institutos de educación secundaria nos que se imparta educación secundaria obrigatoria. Esta mesma adscrición poderase aprobar para os centros privados concertados, logo de solicitude destes, ben a institutos de educación secundaria ben a outros centros privados, e, neste</p>
<p>último caso, realizarase preferentemente a aqueles centros que estean no mesmo recinto escolar ou que pertenzan ó mesmo titular.</p>
<p>Capítulo III</p>
<p>Escolarización mediante proceso de admisión</p>
<p>Artigo 5º</p>
<p>Fixada a capacidade dos centros pola inspección educativa e coñecidas as reservas de prazas, os directores dos centros farán público antes do 16 de marzo o número de postos escolares dispoñibles para o curso seguinte especificados por curso e nivel.</p>
<p>Artigo 6º</p>
<p>O prazo de presentación de solicitudes de admisión será do 16 de marzo ó 16 de abril. Cando este último coincida con día non lectivo prorrogarase automaticamente ata o primeiro día lectivo.</p>
<p>Artigo 7º</p>
<p>As solicitudes axustaranse ó modelo oficial que se publica como anexo II a esta orde e presentaranse xunto coa documentación que acredite o cumprimento dos requisitos académicos esixidos e con tódolos xustificantes dos criterios de baremación establecidos no anexo III.</p>
<p>Artigo 8º</p>
<p>A presentación dos xustificantes dos criterios de baremación ten carácter voluntario. A non presentación dalgún deles suporá a renuncia explícita a ser baremado no criterio correspondente.</p>
<p>Artigo 9º</p>
<p>1. Cada solicitante presentará unha única instancia, relacionando nela por orde de preferencia tódolos centros nos que solicita praza. Esta instancia será entregada no centro que solicita en primeiro lugar.</p>
<p>2. No caso de que o alumno non obtivese praza no centro solicitado en primeiro lugar, o director remitirá a solicitude, xunto coa correspondente documentación, á delegación provincial da Consellería de Educación e Ordenación Universitaria, que procederá a escolariza-lo alumno de acordo co que se dispón nesta orde.</p>
<p>Artigo 10º</p>
<p>No caso de que o alumno presente máis dunha solicitude, non se terá en conta ningunha delas, procedéndose á súa escolarización ó final do proceso. Do mesmo xeito se procederá coas solicitudes entregadas fóra de prazo.</p>
<p>Artigo 11º</p>
<p>Sen prexuízo do sinalado no punto 1 do artigo 9º, as delegacións provinciais da Consellería de Educación e Ordenación Universitaria poderán dispoñer que, en determinadas localidades as solicitudes se presenten nun único centro ou dependencia.</p>
<p>Artigo 12º</p>
<p>Os alumnos que soliciten e obteñan praza nun centro distinto ó que lles corresponda, segundo a distribución de zonas de influencia aprobada pola delegación provincial da Consellería de Educación e Ordenación Universitaria, non terán dereito a ningún dos servicios complementarios establecidos con carácter gratuíto e sufragados pola Consellería de Educación e Ordenación Universitaria.</p>
<p>Artigo 13º</p>
<p>1. As delegacións provinciais da Consellería de Educación e Ordenación Universitaria delimitarán as zonas de influencia dos centros co obxecto de aplica-la puntuación que corresponda por proximidade do domicilio. Para determina-la área de influencia de cada centro terase en conta a súa capacidade e a poboación a escolarizar do seu ámbito.</p>
<p>2. As resolucións das delegacións polas que se determinan as zonas de influencia dos centros deberanse facer públicas para xeral coñecemento e notificarse a tódolos centros afectados.</p>
<p>Artigo 14º</p>
<p>Os órganos competentes dos centros, conforme o establecido no artigo 17 do Decreto 87/1995, do 16 de marzo, adxudicaránlle-los postos escolares vacantes ós alumnos que o soliciten e reúnan os requisitos previstos no artigo 6º do dito decreto, conforme os seguintes criterios:</p>
<p>a) No suposto de que nun centro existan máis prazas vacantes que solicitudes, serán admitidos tódolos solicitantes.</p>
<p>b) Se o número de solicitantes é superior ó de prazas vacantes, adxudicáranselles estas ós solicitantes que obteñan maior puntuación, logo de aplica-los criterios de baremación fixados no anexo III a esta orde.</p>
<p>Artigo 15º</p>
<p>A resolución pola que se adxudican as prazas e a relación dos solicitantes, coa totalidade da puntuación outorgada por epígrafes, faranse públicas antes do día 10 de maio no taboleiro de anuncios do centro. Simultaneamente enviaranse á delegación da Consellería de Educación e Ordenación Universitaria copias delas xunto co número de prazas non cubertas, detalladas por cursos e niveis, e coa documentación que sinala o punto 2 do artigo 9º.</p>
<p>Artigo 16º</p>
<p>1. As delegacións provinciais da Consellería de Educación e Ordenación Universitaria poderán constituír, nas localidades que crean convenientes, comisións de escolarización. Estas comisións terán como función: propoñe-la delimitación das zonas de influencia dos centros para a súa aprobación segundo se establece no artigo 13º e distribuír aqueles alumnos que non obteñan posto escolar no centro solicitado en primeiro lugar entre os centros que conten con prazas vacantes, tendo en conta as preferencias dos alumnos e os criterios de baremación establecidos no anexo III.</p>
<p>2. As resolucións das comisións de escolarización ou, se é o caso, da inspección educativa serán remitidas a cada centro, onde se farán públicas antes do 10 de xuño, xunto coa documentación dos alumnos destinados a el.</p>
<p>Artigo 17º</p>
<p>As delegacións provinciais de Educación adoptarán, se é o caso, as medidas necesarias para garanti-la escolarización dos alumnos do ensino básico.</p>
<p>Artigo 18º</p>
<p>As comisións de escolarización estarán integradas por:</p>
<p>-Un membro da inspección educativa, designado polo delegado provincial da Consellería de Educación</p>
<p>e Ordenación Universitaria, que actuará como presidente.</p>
<p>-Un director dun centro público designado polo delegado.</p>
<p>-Un titular dun centro concertado designado polo delegado.</p>
<p>-Dous representantes dos pais de alumnos: un designado polas federacións das asociacións de pais de alumnos de centros públicos e outro designado polas federacións das asociacións de pais de alumnos de centros privados concertados.</p>
<p>-Un representante do concello.</p>
<p>Actuará como secretario da comisión, con voz pero sen voto, un funcionario designado polo delegado provincial da Consellería de Educación e Ordenación Universitaria.</p>
<p>Capítulo IV</p>
<p>Formalización da matrícula</p>
<p>Artigo 19º</p>
<p>1. Os alumnos admitidos en cada centro mediante calquera dos procesos descritos nos capítulos II e III desta orde formalizarán a súa matrícula no mesmo.</p>
<p>2. A formalización da matrícula farase mediante un impreso no que necesariamente conste a sinatura do pai, nai ou titor legal ordinario ou persoa que teña a garda e protección do alumno, que poderá ser deseñado por cada centro ou, no seu defecto, utilizaranse os que figuran como anexo IV a esta orde: IV a) para educación infantil e primaria e IV b) para educación secundaria obrigatoria.</p>
<p>Artigo 20º</p>
<p>Os prazos de formalización de matrícula serán os seguintes:</p>
<p>-Do 20 ó 30 de xuño para os alumnos de educación infantil e de educación primaria.</p>
<p>-Do 25 de xuño ó 10 de xullo para os alumnos de educación secundaria obrigatoria.</p>
<p>Transcorridos estes prazos, entenderase que o alumno non matriculado renuncia á praza.</p>
<p>Artigo 21º</p>
<p>Rematado o prazo de matrícula, os directores de centros públicos e os titulares de centros concertados comunicarán á delegación provincial de Educación o número de postos escolares vacantes especificando curso e nivel.</p>
<p>Capítulo V</p>
<p>Escolarización de alumnos que rematan primaria</p>
<p>Artigo 22º</p>
<p>Os alumnos que rematen a educación primaria en centros públicos integrados e fagan a reserva de praza prevista no artigo 2º desta orde, quedarán automaticamente admitidos e, unha vez que formalicen a matrícula nos prazos previstos no artigo 20º desta orde, o centro procederá á súa inscrición na páxina 16 do libro de escolaridade do ensino básico.</p>
<p>Artigo 23º</p>
<p>1. Os alumnos que ó remataren a educación primaria deban cambiar de centro para continuaren os seus estudios e desexen face-la reserva de praza no centro ó que está adscrito o centro de educación primaria, solicitarán a dita reserva no centro de primaria, quedando automaticamente admitidos sen necesidade de novo proceso de admisión.</p>
<p>2. Para os efectos previstos no artigo 5º esta orde, os directores dos centros de primaria enviarán antes do 15 de marzo ó director do centro ó que están adscritos a relación nominal dos alumnos que fixeron a solicitude de reserva.</p>
<p>3. Os alumnos que non fixesen a reserva de praza á que se refiren os puntos anteriores deberán escolarizarse de acordo co proceso de admisión previsto no capítulo III da presente orde.</p>
<p>4. Os alumnos admitidos tanto mediante reserva de praza como mediante proceso de admisión, deberán formaliza-la súa matrícula no instituto de educación secundaria ou, se é o caso, no centro público integrado, nos prazos previstos no artigo 20º desta orde. Transcorridos estes prazos, entenderase que o alumno non matriculado renuncia á praza.</p>
<p>5. Para os efectos do establecido no punto anterior, o director do centro de primaria remitirá, antes do 25 de xuño, ó director do centro ó que está adscrito a relación nominal de alumnos que promocionaron á educación secundaria obrigatoria.</p>
<p>6. Os alumnos de educación secundaria obrigatoria admitidos en centros distintos ó de adscrición deberán solicitar do centro de primaria un certificado no que conste a superación desa etapa educativa para os efectos de formaliza-la súa matrícula.</p>
<p>7. O director do centro receptor solicitará ós directores dos colexios de educación primaria a documentación correspondente ós alumnos que formalizaron a matrícula no centro que dirixe. Mentres tanto, toda a documentación quedará depositada no colexio de educación primaria.</p>
<p>Capítulo VI</p>
<p>Artigo 24º</p>
<p>En cumprimento do establecido no Decreto 320/1996, do 26 de xullo, cando alumnos con necesidades educativas especiais, en resposta ás súas necesidades, requiran dotación e equipamentos singulares de difícil xeneralización, a Consellería de Educación e Ordenación Universitaria, logo dos informes que estime oportunos, determinará o centro onde se escolarizarán preferentemente.</p>
<p>Artigo 25º</p>
<p>Os alumnos que, por causas debidamente xustificadas (traslado de localidade ou outras), non se matriculasen nos prazos fixados, presentarán a súa solicitude, xunto cos xustificantes correspondentes na delegación provincial da Consellería de Educación e Ordenación Universitaria, que resolverá segundo proceda, tendo en conta o informe da inspección.</p>
<p>Artigo 26º</p>
<p>Contra as resolucións dos consellos escolares, das comisións de escolarización e, se é o caso, da ins</p>
<p>pección educativa poderase presentar reclamación, no prazo de tres días contados a partir da data da súa publicación, ante o órgano que as dictou, que deberá resolver no prazo de cinco días. Contra esta resolución poderase interpoñer recurso de alzada ante o delegado provincial da Consellería de Educación e Ordenación Universitaria, segundo o establecido na Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999.</p>
<p>Artigo 27º</p>
<p>As persoas que teñan acceso á documentación presentada polos solicitantes no proceso de admisión de alumnos terán o mesmo deber de sixilo en relación con ela que os funcionarios da Administración pública.</p>
<p>Artigo 28</p>
<p>O disposto nesta orde será de aplicación ós centros privados concertados en todos aqueles aspectos que lles afecten segundo os niveis de ensinanzas que impartan.</p>
<p>Disposicións transitorias</p>
<p>Primeira.-O establecido no artigo 22º desta orde é de aplicación ós centros de educación primaria que escolaricen provisionalmente alumnos do primeiro ciclo da educación secundaria obrigatoria.</p>
<p>Segunda.-Os alumnos que rematen o primeiro ciclo da educación secundaria obrigatoria nos centros ós que se refire a disposición transitoria primeira escolarizaranse no 2º ciclo, de acordo co proceso establecido no artigo 23º desta orde para os alumnos que rematen educación primaria.</p>
<p>Terceira.-Sen prexuízo do establecido na disposición derrogatoria primeira e co fin de harmoniza-lo establecido nesta orde os procesos iniciados ó abeiro da Orde do 5 de abril de 1995, pola que se regula o procedemento para admisión de alumnos en educación infantil, primaria e secundaria obrigatoria en centros sostidos con fondos públicos, son válidas, para o proceso de escolarización do curso 2001/2002, as solicitudes de admisión presentadas segundo o modelo do anexo II á citada Orde do 5 de abril de 1995.</p>
<p>Disposicións derrogatorias</p>
<p>Primeira.-Derrógase a Orde do 5 de abril de 1995 pola que se regula o procedemento para admisión de alumnos en educación infantil, primaria e secundaria obrigatoria en centros sostidos con fondos públicos.</p>
<p>Segunda.-Derrógase o artigo 15º da Orde do 30 de xuño de 2000 pola que se aproba o calendario escolar para o curso 2000/2001 nos centros docentes de niveis non universitarios sostidos con fondos públicos.</p>
<p>Disposicións derradeiras</p>
<p>Primeira.-Esta orde entrará en vigor o mesmo día da súa publicación no Diario Oficial de Galicia.</p>
<p>Segunda.-Autorízase a Dirección Xeral de Centros e Inspección Educativa para dicta-las normas necesarias para a aplicación e desenvolvemento desta orde.</p>
<p>Santiago de Compostela, 16 de marzo de 2001.</p>
<p>Celso Currás Fernández</p>
<p>Conselleiro de Educación e Ordenación</p>
<p>Universitaria</p>
<p>ANEXO III</p>
<p>Criterios de admisión</p>
<p>Proximidades do domicilio.</p>
<p>a) Alumnos con domicilio familiar na zona de influencia do centro solicitado5 puntos.</p>
<p>b) Alumnos con domicilio familiar en zonas limítrofes á do centro solicitado2 puntos.</p>
<p>c) Alumnos con domicilio familiar no mesmo concello que o do centro solicitado1 punto.</p>
<p>d) Alumnos que non estean nalgunha das circunstancias anteriores0 puntos.</p>
<p>Xustificante: certificado de empadroamento, expedido polo concello.</p>
<p>Renda anual da unidade familiar.</p>
<p>a) Rendas iguais ou inferiores ó dobre do salario mínimo interprofesional2 puntos.</p>
<p>b) Rendas superiores ó dobre do salario mínimo interprofesional que non excedan o cuádruplo do salario mínimo interprofesional1 punto.</p>
<p>c) Rendas superiores ó cuádruplo do salario mínimo interprofesional0 puntos.</p>
<p>Xustificantes: fotocopia compulsada da declaración da renda. Se os pais do solicitante fan a declaración por separado, presentarase fotocopia compulsada de ámbalas dúas.</p>
<p>Criterios de aplicación:</p>
<p>1º De non presentarse a declaración da renda, outorgaranse cero puntos por este epígrafe.</p>
<p>2º Se unicamente se presenta o certificado da Axencia Tributaria de non ter feito a declaración da renda, outorgarase un punto por este epígrafe.</p>
<p>3º Para obter, se é o caso, os dous puntos previstos na alínea a) é necesario acreditar documentalmente que a renda familiar é inferior ó dobre do salario mínimo interprofesional.</p>
<p>Existencia de irmáns matriculados no centro.</p>
<p>a) Primeiro irmán no centro3 puntos.</p>
<p>b) Por cada un dos irmáns seguintes1 punto.</p>
<p>Xustificante: comprobación por parte do centro.</p>
<p>Outros criterios.</p>
<p>a) Pola condición de familia numerosa1 punto.</p>
<p>Xustificante: fotocopia compulsada do título de familia numerosa.</p>
<p>b) Pola condición de minusválido1 punto.</p>
<p>Xustificante: certificado médico.</p>
<p>Criterios para resolve-los casos de empate na puntuación outorgada ós solicitantes.</p>
<p>a) Maior puntuación obtida no epígrafe de proximidade domiciliaria.</p>
<p>b) Maior puntuación obtida no epígrafe de irmáns matriculados no centro.</p>
<p>c) A condición de minusvalidez.</p>
<p>d) A condición de familia numerosa.</p>
<p>e) Maior puntuación obtida no epígrafe de renda anual da unidade familiar.</p>
<p>f) O sorteo público ante o consello escolar do centro.</p>

