---
date: '2016-10-14'
id: G0422-051016-0002
page: 46777
number: 196
agency: Consellería de Medio Ambiente e Ordenación do Territorio
section: III. Outras disposicións.
title: >-
  ORDE do 21 de setembro de 2016 de aprobación definitiva do Plan xeral de
  ordenación municipal das Nogais (Lugo).
range: Orde
url: >-
  https://www.xunta.gal/dog/Publicados/2016/20161014/AnuncioG0422-051016-0002_gl.html
---
<p>O Concello das Nogais eleva para a súa aprobación definitiva o Plan xeral de ordenación municipal, conforme o previsto no artigo 85.7 da Lei 9/2002, do 30 de decembro, de ordenación urbanística e protección do medio rural de Galicia.</p>
    <p>Analizada a documentación achegada polo Concello das Nogais e vista a proposta literal que nesta mesma data eleva a Secretaría Xeral de Ordenación do Territorio e Urbanismo, resulta:</p>
    <p>1. Antecedentes.</p>
    <p>1.1. Planeamento municipal vixente.</p>
    <p>O Concello das Nogais non dispón na actualidade de planeamento municipal, polo que están vixentes as Normas subsidiarias e complementarias da provincia de Lugo. </p>
    <p>1.2. Tramitación.</p>
    <p>1. Con data do 23.12.2008 iníciase na Secretaría Xeral de Calidade e Avaliación Ambiental o procedemento de avaliación ambiental estratéxica coa presentación polo promotor do documento de inicio. O 23.12.2008 elaborouse o documento de referencia previsto no artigo 9 da Lei 9/2006, do 28 de abril. </p>
    <p>2. Constan informe técnico municipal do 22.1.2010, respecto da calidade técnica da ordenación proxectada, e informe do secretario-interventor municipal do 22.1.2010.</p>
    <p>3. O 29.1.2010 o Concello en Pleno acordou aprobar inicialmente o PXOM das Nogais, incluíndo o informe de sustentabilidade ambiental (ISA); e sometelo a información pública durante dous meses, mediante anuncio no DOG do 8.3.2010.</p>
    <p>4. Deuse audiencia aos concellos limítrofes e solicitáronse informes aos distintos organismos sectoriais, e obtívose resposta de:</p>
    <p>• Concellos de Cervantes e Pedrafita do Cebreiro.</p>
    <p>• Demarcación de Estradas do Estado, Ministerio de Fomento.</p>
    <p>• Servizo de Vías e Obras, Deputación de Lugo.</p>
    <p>• Dirección Xeral de Telecomunicacións, Ministerio de Industria.</p>
    <p>• Dirección Xeral de Calidade e Avaliación Ambiental, Consellería de Medio Ambiente.</p>
    <p>• Dirección Xeral de Conservación da Natureza, Consellería de Medio Ambiente.</p>
    <p>• Dirección Xeral de Patrimonio Cultural, Consellería de Cultura e Turismo.</p>
    <p>• Dirección Xeral de Desenvolvemento Rural, Consellería do Medio Rural.</p>
    <p>• Confederación Hidrográfica do Cantábrico, Ministerio de Medio Ambiente e Medio Rural e Mariño.</p>
    <p>• Dirección Xeral de Industria, Enerxía e Minas, Consellería de Economía e Industria.</p>
    <p>5. Constan no expediente certificados emitidos polo secretario municipal, de silencio en atención aos informes sectoriais solicitados, dos seguintes organismos:</p>
    <p>• Delegación do Goberno en Galicia.</p>
    <p>• Dirección Xeral de Montes.</p>
    <p>• Augas de Galicia. </p>
    <p>6. Mediante Resolución do 14.9.2015, da Secretaría Xeral de Calidade e Avaliación Ambiental, emítese a memoria ambiental (DOG do 9.12.2013).</p>
    <p>7. Consta informe municipal do secretario interventor do 3.11.2015, previo á aprobación provisoria.</p>
    <p>8. O 6.11.2015 o Concello en Pleno acordou aprobar provisoriamente o PXOM.</p>
    <p>9. O 23.11.2015 solicítase a aprobación definitiva do PXOM das Nogais, de acordo co artigo 85.7 da LOUG. A SXOTU requiriu mediante escritos do 21.12.2015 e 8.4.2016 a emenda de deficiencias observadas canto á integridade documental. </p>
    <p>10. O 22.4.2016 o Concello aproba provisoriamente documentación complementaria do plan xeral, que se remite a esta consellería o 3.5.2016. </p>
    <p>11. Ábrese un novo período de exposición pública do documento aprobado polo Pleno do 6.11.2015 e das adaptacións aprobadas no Pleno do 22.4.2016, mediante anuncios no DOG do 9.6.2016; e nos xornais <em>La Voz de Galicia</em> (4.6.2016) e <em>El Progreso</em> (4.6.2016), así como no taboleiro de edictos.</p>
    <p>12. Á vista desa exposición pública, en data 27.6.2016 requiriuse ao Concello que completase o expediente municipal e o 6.9.2016 emítese informe técnico.</p>
    <p>13. O 9.9.2016 o Pleno do Concello aproba provisoriamente as modificacións derivadas do informe técnico do 6.9.2016.</p>
    <p>14. O expediente administrativo presentado considérase completo.</p>
    <p>2. Análise e consideracións.</p>
    <p>Logo de analizar a documentación do PXOM das Nogais, aprobada provisoriamente polo Concello Pleno en sesións do 6.11.2015, 22.4.2016 e 9.9.2016, resulta:</p>
    <p>2.1. Púidose constatar que as deficiencias observadas nos informes emitidos pola Secretaría Xeral de Ordenación do Territorio e Urbanismo foron tidas en conta e se introduciron as correccións necesarias para darlles cumprimento, especialmente canto a:</p>
    <p>• Os límites do concello representados no documento coinciden cos do IXN.</p>
    <p>•·Xustificouse a capacidade residencial do PXOM, dado que o crecemento está previsto fundamentalmente nos núcleos rurais e na consolidación do solo urbano e non se prevén novos solos urbanizables residenciais.</p>
    <p>• Xustificouse a previsión do solo industrial SURB-i en atención á súa localización estremeira co solo urbano, con acceso inmediato desde a autovía A6, á súa reducida superficie, ao baixo impacto ambiental e á falta de rendemento agrícola, mesmo que non figure incluído no Plan sectorial de áreas empresariais de Galicia. </p>
    <p>• Os sistemas xerais de espazos libres e equipamentos públicos e as dotacións locais cumpren co establecido no artigo 47 da LOUG. </p>
    <p>• A identificación dos asentamentos e os criterios de delimitación do solo de núcleo rural son conformes co establecido no artigo 13 da LOUG. </p>
    <p>• A clasificación e categorización do solo rústico resulta conforme o disposto ao respecto na LOUG.</p>
    <p>2.2. Porén, observáronse dúas eivas: a falla de constancia nas zonas de fluxo preferente do solo urbano da suxeición ás limitacións de uso e edificación da lexislación hidráulica; e a discrepancia entre a ordenanza asignada na ficha e no plano ao ámbito de solo urbano non consolidado P3 (vivenda unifamiliar ou edificación mixta).</p>
    <p>A competencia para resolver sobre a aprobación definitiva do planeamento xeral corresponde á conselleira de Medio Ambiente e Ordenación do Territorio, de conformidade co disposto nos artigos 89 e 93.4 da LOUG e no artigo 3.a en relación coa disposición transitoria segunda do Decreto 129/2015, do 8 de outubro, polo que se establece a estrutura orgánica das consellerías da Xunta de Galicia.</p>
    <p>3. Resolución.</p>
    <p>En consecuencia, á vista do anteriormente exposto e de conformidade co artigo 85.7.a) da LOUG,</p>
    <h2>RESOLVO:</h2>
    <p>1. Aprobar definitivamente o Plan xeral de ordenación municipal das Nogais deixando constancia expresa de que:</p>
    <p>• Nas zonas de fluxo preferente grafadas nos planos de ordenación do solo urbano debe constar a suxeición ás limitacións de uso e edificación correspondentes contidas na lexislación hidráulica.</p>
    <p>• No ámbito de solo urbano non consolidado P3 clarexarase a discrepancia entre a ficha e os planos canto á ordenanza de aplicación (vivenda unifamiliar ou edificación mixta).</p>
    <p>2º. Contra esta orde cabe interpoñer recurso contencioso-administrativo ante a sala correspondente do Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>3º. De conformidade co disposto polos artigos 92 da Lei 9/2002 e 70 da Lei 7/1985, do 2 de abril, reguladora das bases de réxime local, o Concello deberá publicar no <em>Boletín Oficial</em> da provincia a normativa e ordenanzas do plan aprobado definitivamente.</p>
    <p>4º. Notifíquese esta orde ao Concello e publíquese no D<em>iario Oficial de Galicia</em>.</p>
    <p>Santiago de Compostela, 21 de setembro de 2016</p>
    <footer><p>Beatriz Mato Otero<br>Conselleira de Medio Ambiente e Ordenación do Territorio</p></footer>

