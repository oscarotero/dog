---
date: '2013-10-04'
id: G0244-031013-0001
page: 39539
number: 190
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  ORDE do 25 de setembro de 2013 pola que se modifica a Orde do 16 de decembro
  de 2008, pola que se aproban os modelos normalizados de solicitudes e
  autorizacións previstas no Regulamento de máquinas recreativas e de azar da
  Comunidade Autónoma de Galicia, aprobado polo Decreto 39/2008, do 21 de
  febreiro, e a Orde do 28 de marzo de 2011 pola que se regula a homologación e
  autorización de instalación de sistemas de interconexión de máquinas
  recreativas e de azar da Comunidade Autónoma de Galicia.
range: Orde
url: >-
  https://www.xunta.gal/dog/Publicados/2013/20131004/AnuncioG0244-031013-0001_gl.html
---
<p>A disposición derradeira terceira do Decreto 39/2008, do 21 de febreiro, polo que se aproba o Regulamento de máquinas recreativas e de azar da Comunidade Autónoma de Galicia prevé a aprobación mediante orde da Consellería de Presidencia, Administracións Públicas e Xustiza dos modelos normalizados de solicitudes e autorizacións previstas neste regulamento.</p>
    <p>En virtude desta previsión aprobáronse os referidos modelos mediante Orde do conselleiro de Presidencia, Administracións Públicas e Xustiza do 16 de decembro de 2008.</p>
    <p>Por outra banda, tamén en desenvolvemento do citado Regulamento de máquinas recreativas e de azar da Comunidade Autónoma de Galicia e, en concreto, para a regulación dos sistemas de interconexión de máquinas recreativas e de azar ditouse a Orde do 28 de marzo de 2011, pola que se regula a homologación e autorización de instalación de sistemas de interconexión de máquinas recreativas e de azar da Comunidade Autónoma de Galicia e mediante a dita orde aprobáronse unha serie de modelos normalizados de solicitudes para os procedementos regulados nesta.</p>
    <p>Porén, algúns dos modelos aprobados mediante ambas as dúas ordes precisan ser adaptados á nova realidade normativa xa que o Regulamento de máquinas recreativas e de azar da Comunidade Autónoma de Galicia foi modificado en varias ocasións e, como consecuencia das ditas modificacións, fóronse introducindo cambios nalgúns procedementos de solicitudes e autorizacións previstos no dito regulamento que deben ter o seu reflexo nos modelos normalizados correspondentes. </p>
    <p>Precisamente, en virtude desta necesidade, mediante a disposición derradeira primeira e a disposición derradeira segunda apartado 2 do Decreto 147/2013, do 19 de setembro, facúltase a persoa titular da consellería competente en materia de xogo para modificar mediante orde os referidos modelos e esta tarefa abórdase na presente orde.</p>
    <p>No exercicio das facultades que me confire o artigo 34 da Lei 1/1993, do 22 de febreiro, reguladora da Xunta e da súa Presidencia,</p>
    <h2>DISPOÑO:</h2>
    <p>Artigo 1. Aprobación de novos modelos</p>
    <p>Apróbanse os modelos correspondentes aos procedementos de homologación e inscrición de modelo de máquinas tipo A especial, B, B especial e C no Rexistro de Modelos (PR326X) e de modificación da autorización de instalación e localización (PR327G).</p>
    <p>Artigo 2. Modificación de modelos</p>
    <p>Modifícanse os modelos correspondentes aos seguintes procedementos:</p>
    <p>– Transmisión da autorización de explotación de máquinas (PR329F).</p>
    <p>– Inscrición modelo de máquinas tipo A (PR326E) que pasa a denominarse Inscrición de modelo de máquina tipo A no Rexistro de Modelos.</p>
    <p>– Modificación substancial da inscrición no Rexistro de Modelos de máquinas tipo A (PR326K) que pasa a denominarse Modificación substancial da inscrición de modelo de máquina tipo A no Rexistro de Modelos.</p>
    <p> – Inscrición no Rexistro de Modelos doutros aparellos de xogo (PR326H) que pasa a denominarse Homologación e inscrición no Rexistro de Modelos doutros aparellos de xogo.</p>
    <p>– Modificación substancial da inscrición no Rexistro de Modelos (PR326L) que pasa a denominarse Modificación substancial da homologación e inscrición de máquina tipo A especial, B, B especial e C no Rexistro de Modelos. </p>
    <p>– Homologación e inscrición de sistemas de interconexión de máquinas (PR326Q).</p>
    <p>– Homologación e inscrición de sistemas de interconexión entre establecementos (PR326R).</p>
    <p>– Modificación substancial da inscrición no Rexistro de Modelos doutros aparellos de xogo (PR326S).</p>
    <p>Artigo 3. Baixa de modelos</p>
    <p>Danse de baixa os modelos correspondentes aos procedementos de homologación máquinas tipo A ou recreativas (PR326A), homologación máquinas tipo B e C (PR326C), inscrición máquinas tipo B e C (PR326G), homologación no Rexistro de Modelos doutros aparellos de xogo (PR326D) e cambio do titular do negocio desenvolvido nun local autorizado (PR327D).</p>
    <p>Disposición derradeira. Entrada en vigor</p>
    <p>Esta orde entrará en vigor no día seguinte ao da súa publicación no Diario Oficial de Galicia.</p>
    <p>Santiago de Compostela, 25 de setembro de 2013</p>
    <footer><p>Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p></footer>

