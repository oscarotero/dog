---
date: '2021-03-23'
id: O92-150321-0001
page: 15935
number: 55
agency: Instituto Galego de Promoción Económica
section: III. Outras disposicións.
title: >-
  RESOLUCIÓN do 15 de marzo de 2021 pola que se modifican as bases reguladoras
  do Marco de apoio ao acceso ao crédito das pequenas e medianas empresas,
  instrumentadas mediante convenio de colaboración entre este instituto, as
  sociedades de garantía recíproca e as entidades de crédito adheridas,
  publicadas mediante a Resolución do 7 de febreiro de 2020 (Diario Oficial de
  Galicia número 28, do 11 de febreiro) e modificadas mediante a Resolución do
  31 de marzo de 2020 (Diario Oficial de Galicia número 64, do 1 de abril) e
  mediante a Resolución do 9 de xullo de 2020 (Diario Oficial de Galicia número
  137, do 10 de xullo) (código de procedemento IG535A).
range: Resolución
url: >-
  https://www.xunta.gal/dog/Publicados/2021/20210323/AnuncioO92-150321-0001_gl.html
---
<p>Mediante a Resolución de 7 de febreiro de 2020 publicáronse as bases reguladoras do Marco de apoio ao acceso ao crédito das pequenas e medianas empresas, instrumentadas mediante convenio de colaboración entre o Instituto Galego de Promoción Económica (Igape), as sociedades de garantía recíproca (SGR) e as entidades de crédito adheridas.</p>
    <p>No contexto do brote de COVID-19, e coa finalidade de dar resposta ás necesidades de liquidez dos colectivos máis afectados con motivo do estado de alarma, mediante a Resolución do 31 de marzo de 2020 modificáronse as bases reguladoras, introducindo unha nova liña de financiamento de préstamos avalados para apoiar pemes e autónomos no contexto do brote de COVID-19 (punto 4 do anexo I). Posteriormente, mediante a Resolución do 9 de xullo de 2020 publicouse unha nova modificación das bases, introducindo outra nova liña de financiamento para microcréditos (punto 5 do anexo I).</p>
    <p>A desfavorable evolución da pandemia está levando as distintas institucións a adoptar medidas extraordinarias para paliar os efectos das necesarias medidas restritivas á mobilidade e ao desenvolvemento de determinadas actividades, que inciden directamente no sector empresarial, en maior ou menor medida. Así, a Unión Europea ampliou a vixencia do marco temporal de axudas para paliar os efectos da crise provocada pola COVID-19 ata o 31 de decembro de 2021 e o Estado, mediante o Real decreto lei 34/2020, do 17 de novembro, de medidas urxentes de apoio á solvencia empresarial e ao sector enerxético, e en materia tributaria, regulou, entre outros, a extensión da carencia e do prazo de vixencia das operacións de crédito avaladas polo Instituto de Crédito Oficial.</p>
    <p>Neste contexto, resulta oportuno regular a adaptación das operacións formalizadas ao abeiro das liñas mencionadas anteriormente postas en marcha polo Igape, co obxectivo de seguir apoiando a solvencia das empresas ante a prolongación dos efectos da crise.</p>
    <p>O prazo de presentación de solicitudes ao abeiro das bases reguladoras está pechado, están formalizadas e vixentes as operacións financeiras susceptibles de acollerse a elas. </p>
    <p>Nas ditas bases reguladoras establecéronse determinadas condicións das operacións financeiras acollidas a elas, como son a súa vixencia, a carencia, o tipo máximo de xuro que pode aplicar a entidade bancaria e determinadas comisións máximas que poden cobrar as entidades de crédito e as sociedades de garantía recíproca. </p>
    <p>Estas condicións, que normalmente serían obxecto de negociación individual entre as partes prestamista (entidades financeiras), prestameira (empresas beneficiarias) e avalista (sociedades de garantía recíproca), establecéronse na normativa en beneficio das prestameiras, permitíndolles así acceder a unhas condicións preferentes, sen necesidade de levar a cabo tal negociación individual. Este feito ten grande importancia para as empresas beneficiarias e complementa as axudas en forma de subvencións ao tipo de xuro e en forma de garantía (reaval) que o Igape lles concedeu.</p>
    <p>Ante a persistencia da crise económica provocada pola pandemia, a maioría das beneficiarias non recuperaron a normalidade nas súas actividades económicas e son incapaces de xerar coas súas actividades os recursos necesarios para afrontar o reembolso ao prestamista das operacións acollidas ás bases nas condicións pactadas, e encóntranse ante a necesidade de renegocialas coas entidades de crédito e as sociedades de garantía recíproca asinantes. </p>
    <p>Ben que o punto 5 do artigo 15 das bases reguladoras autoriza as modificacións das operacións financeiras unha vez formalizadas sempre que supoñan unha mellora para a empresa, non se regulan límites nos cambios de condicións financeiras asociadas ás novacións modificativas que prevexan ampliación de carencias, concesións de carencias intermedias e/ou aumentos nos prazos de devolución dos préstamos. Tendo en conta que no actual contexto económico estas novacións modificativas serán con toda probabilidade xeneralizadas, xustifícase a introdución dunha regulación normativa que, sen incrementar a axuda concedida polo Igape, permita manter as condicións preferenciais destas operacións, faga economicamente viable a súa concesión por parte das entidades de crédito e as sociedades de garantía recíproca e permita establecer un marco homoxéneo para todos os beneficiarios, evitando a necesidade de abordar negociacións individuais.</p>
    <p>A modificación proposta afecta unicamente a negociación de condicións financeiras das operacións vixentes entre as partes prestamista, prestameira e avalista, e non ten transcendencia orzamentaria para o Igape.</p>
    <p>Por todo o anterior, </p>
    <h2>RESOLVO:</h2>
    <p>Artigo 1</p>
    <p>Modificación das bases reguladoras do Marco de apoio ao acceso ao crédito das pequenas e medianas empresas, instrumentadas mediante convenio de colaboración entre o Instituto Galego de Promoción Económica (Igape), as sociedades de garantía recíproca e as entidades de crédito adheridas, publicadas mediante a Resolución do 7 de febreiro de 2020 (DOG nº 28, do 11 de febreiro) e modificadas mediante a Resolución do 31 de marzo de 2020 (DOG nº 64, do 1 de abril) e mediante Resolución do 9 de xullo de 2020 (DOG nº 137, do 10 de xullo).</p>
    <p>Un. No punto 5 do artigo 15 das bases reguladoras engádese o punto 5.bis, nos seguintes termos:</p>
    <p>«5.bis. As entidades de crédito e as sociedades de garantía recíproca procurarán a modificación das condicións de carencia e/ou carencia intermedia e da duración dos préstamos das beneficiarias que xustifiquen a necesidade de tal modificación. Poderá acadarse unha carencia máxima das operacións de 2 anos, tendo en conta a carencia inicial, e unha extensión da duración inicial dos préstamos de ata 3 anos. Estas modificacións poderán levarse a cabo sen autorización do Igape, sempre e cando as contraprestacións a favor das entidades de crédito e SGR non excedan as seguintes:</p>
    <p>a) Incremento no tipo de xuro fixo –ou no diferencial no caso de tipo de xuro variable– a favor das entidades de crédito, máximo de 15 puntos básicos por ano de carencia adicional ou intermedia, e máximo de 20 puntos básicos por ano de vixencia adicional. </p>
    <p>b) Cando a comisión anual de aval das SGR da operación inicial for igual ou inferior ao 0,50 %, esta poderá incrementarse en 25 puntos básicos cando a vixencia da operación se incremente, cando menos, en dous anos.</p>
    <p>c) Comisión de modificación contractual máxima do 0,25 % do principal vivo, a favor da SGR e da entidade de crédito. A entidade de crédito non poderá aplicar esta comisión no caso de que aplique os incrementos no tipo de xuro previstos na letra a) anterior.</p>
    <p>As subvencións ao tipo de xuro que o Igape concedese nestas operacións permanecerán inalteradas e non suporán en ningún caso o aumento no tipo de xuro, na carencia e/ou na duración dos préstamos unha maior subvención. A vixencia dos reavais prestados ante as SGR permanecerá inalterado, sen responder dos posibles quebrantos que se produzan unha vez finalizada a vixencia inicial. Non se establecen compensacións adicionais ás previstas no artigo 20 a favor das SGR.</p>
    <p>As SGR deberán notificar ao Igape as novacións que formalicen ao abeiro deste artigo no prazo dun mes desde a formalización, e non será necesaria autorización expresa por parte do Igape».</p>
    <p>Artigo 2</p>
    <p>Esta resolución entrará en vigor o mesmo día da súa publicación no Diario Oficial de Galicia.</p>
    <p>Santiago de Compostela, 15 de marzo de 2021</p>
    <footer><p>Fernando Guldrís Iglesias<br>Director xeral do Instituto Galego de Promoción Económica</p></footer>

