---
date: '1996-06-18'
id: 782A
page: 5
number: 119
agency: CONSELLERÍA DE SANIDADE E SERVICIOS SOCIAIS
section: III. OUTRAS DISPOSICIÓNS
title: >-
  Orde do 29 de maio de 1996 pola que se convocan axudas para a asistencia a
  actividades de formación de profesionais do sector da saúde.
range: Orde
url: 'https://www.xunta.gal/dog/Publicados/1996/19960618/Anuncio782A_gl.html'
---
<p>A Consellería de Sanidade e Servicios Sociais e o Servicio Galego de Saúde, co obxecto de que a nosa comunidade poida contar con profesionais cualificados nas distintas áreas que configuran o sector, convoca axudas económicas individuais para a formación de profesionais sanitarios.</p>
<p>Mediante a concesión das presentes axudas trátase de promover e impulsa-la formación continuada dos ditos profesionais e coadxuvar a unha mellora substancial no nivel de saúde da nosa Comunidade Autónoma a través da mellor competencia profesional nos distintos campos da asistencia sanitaria -atención primaria e especializada-, saúde pública, e administración e xestión de servicios de saúde.</p>
<p>Posto que a formación debe ser interactiva coas necesidades sanitarias, promoveranse especialmente as actividades que se consideran máis axeitadas en cada momento, e que neste caso se delimitan na propia orde.</p>
<p>Por todo isto, conforme o establecido no artigo 78 da Lei 11/1992, do 7 de outubro, de réxime financeiro e presupostario, e de acordo co artigo 34 da Lei 1/1983, do 22 de febreiro, reguladora da Xunta e do seu presidente, reformada pola Lei 11/1988, do 20 de outubro,</p>
<p>DISPOÑO:</p>
<p>Artigo 1º</p>
<p>Convócanse axudas económicas para a asistencia a actividades de formación de profesionais do sector da saúde que se inicien ó longo do ano 1996 e se desenvolvan na Comunidade Autónoma de Galicia, no resto do Estado español ou ben no estranxeiro.</p>
<p>Artigo 2º</p>
<p>1. Concederáselles preferencia ás actividades formativas dos profesionais que traballen nos servicios ou áreas ás que se refire a aprendizaxe e que estean en relación coas seguintes materias:</p>
<p>-Administración, xestión sanitaria e saúde pública.</p>
<p>-Técnicas de cirurxía de ciclo rápido, cirurxía sen ingreso e/ou cirurxía laparoscópica.</p>
<p>-Control de calidade e formación de profesionais en áreas operativas dos programas de transplante que están funcionando na Comunidade Autónoma.</p>
<p>-Calidade asistencial e avaliación dos servicios de saúde.</p>
<p>-Ecografía e urxencias en atención primaria.</p>
<p>-Técnicas de xenética molecular.</p>
<p>-Planificación e programación de servicios.</p>
<p>-Codificación diagnóstica coa CIE 9 MC.</p>
<p>-Formación sobre agrupadores por casuística.</p>
<p>-Coordinación socio-sanitaria.</p>
<p>2. Quedan excluídos os proxectos de investigación, estudios de carácter regrado que levan á obtención dunha titulación recoñecida polo Ministerio de Educación e Ciencia -como licenciaturas, diplomaturas ou formación profesional-, traballos de campo, estudios relacionados coa realización de teses de doutoramento ou licenciatura.</p>
<p>Artigo 3º</p>
<p>Poderá solicitar estas axudas o persoal sanitario e outro persoal vinculado ó sector da saúde que presta os seus servicios na Consellería de Sanidade e Servicios Sociais, no Servicio Galego de Saúde e en establecementos sanitarios públicos ou privados de asistencia concertada co Sergas.</p>
<p>Artigo 4º</p>
<p>1. As axudas concederanse para a realización de actividades cunha duración máxima dun ano, particular que deberá ser especificado polo candidato na solicitude. Se a duración da actividade se estendera ó ano 1997, unicamente poderá ser subvencionada no caso de que no ano 1996 se xerasen gastos para o solicitante por importe non inferior ó da contía da axuda, circunstancia que tamén deberá ser acreditada por este.</p>
<p>2. No caso de tratarse de actividades formativas de varios cursos ou períodos anuais a axuda solicitarase para o curso ou período actual, respectando as datas anteriormente indicadas.</p>
<p>3. As axudas só se concederán para unha actividade de formación determinada, e non poderá obterse máis dunha axuda na mesma convocatoria.</p>
<p>Artigo 5º</p>
<p>1. As solicitudes de axudas dirixiranse ó presidente do Servicio Galego de Saúde, conforme o modelo normalizado recollido no anexo, e presentaranse no rexistro da Consellería de Sanidade e Servicios Sociais, ou nos rexistros das delegacións desta e direccións provinciais do Sergas ou por calquera dos procedementos establecidos no artigo 38.4º da Lei 30/1992, do 26 de novembro, do réxime xurídico das administracións públicas e do procedemento administrativo común.</p>
<p>O prazo de presentación será de dous meses contado desde o día seguinte ó da publicación desta orde no Diario Oficial de Galicia.</p>
<p>2. Á solicitude individualizada para cada actividade engadiráselle a seguinte documentación:</p>
<p>a) Fotocopia cotexada do NIF.</p>
<p>b) Memoria explicativa da actividade formativa que se propón realizar, figurando de forma explícita a data de comezo así como a súa duración.</p>
<p>c) Certificación do director do centro de traballo onde se xustifique que o solicitante exerce actualmente nel.</p>
<p>d) Autorización do director do centro para a realización da actividade no caso de que esta sexa incompatible coa asistencia ó traballo.</p>
<p>e) Documento acreditativo da admisión para o desenvolvemento da actividade para a que se solicita axuda.</p>
<p>f) Orzamento xeral desagregado, con especial mención do importe dos gastos de matrícula, se é o caso, e desprazamento da actividade para a que solicita axuda.</p>
<p>g) Certificado bancario acreditativo de que o solicitante é o titular da conta a través da que se desexa percibi-la subvención e no que conste o código da entidade bancaria, da sucursal e da conta correspondente.</p>
<p>Artigo 6º</p>
<p>1. Correspóndelle ó presidente do Servicio Galego de Saúde a concesión das axudas, por proposta dunha comisión nomeada para tal fin polo titular deste departamento.</p>
<p>2. Para a concesión das axudas poderán valorarse ademais das preferencias establecidas no artigo 2 punto 1 os seguintes aspectos:</p>
<p>a) Experiencia do centro onde teña lugar a actividade que se vai realizar, así como sobre o seu contido.</p>
<p>b) Interese dos estudios de formación que se pretenden realizar para o sistema sanitario galego e a súa adecuación ás necesidades de formación existentes na materia solicitada.</p>
<p>c) Adecuación entre o posto desempeñado e o nivel de formación ou especialización do solicitante en relación coa actividade que vai realizar.</p>
<p>Artigo 7º</p>
<p>1. As solicitudes serán resoltas no prazo de 90 días naturais contados desde o vencemento do prazo de presentación das instancias, e publicarase a resolución correspondente, contra a que non caberá recurso en vía administrativa por esgotar esta, no taboleiro de anuncios da propia consellería, nos das súas delegacións provinciais e nos das direccións provinciais do Sergas. Se as solicitudes non se resolveran no prazo establecido entenderanse desestimadas.</p>
<p>2. Cada beneficiario deberá realizar un acto expreso de aceptación da axuda e das súas condicións dirixido á Secretaría Xeral do Servicio Galego de Saúde, no prazo máximo de 15 días naturais contados a partir do momento en que se publique a resolución.</p>
<p>Transcorrido ese prazo sen efectua-la aceptación entenderase que renuncia á axuda.</p>
<p>Artigo 8º</p>
<p>O importe global máximo das axudas que se concedan ó amparo da presente orde será de doce millóns de pesetas (12.000.000 de ptas.) con cargo á aplicación orzamentaria 5001.2591.480.0 dos orzamentos xerais da Comunidade Autónoma para 1996, sen que o importe de cada axuda individual poida supera-la contía dun millón de pesetas.</p>
<p>Artigo 9º</p>
<p>1. O pagamento das axudas realizarase da forma seguinte:</p>
<p>-O oitenta por cento (80%) trala concesión da axuda.</p>
<p>-O vinte por cento (20%) restante unha vez xustificado por parte do beneficiario o cumprimento da finalidade e demais condicións para as que foi concedida.</p>
<p>2. Co obxecto de xustifica-lo destino total da axuda e como requisito para poder aboa-la última porcentaxe aludida (20%), o beneficiario da axuda deberá remitir á Secretaría Xeral do Servicio Galego de Saúde a documentación seguinte:</p>
<p>a) Documento que xustifique o pagamento da matrícula ou inscrición na actividade, se é o caso, e o importe do gasto realizado.</p>
<p>b) Certificación expedida pola entidade organizadora da asistencia ata a fin da actividade -de rematar esta no ano 1996- ou ata decembro de 1996 -se rematase no ano 1997-.</p>
<p>Artigo 10º</p>
<p>Os solicitantes que non resulten beneficiarios da axuda poderán solicitar dentro do prazo dun mes, contado a partir da publicación da resolución, a devolución da documentación presentada, mediante escrito dirixido á Secretaría Xeral do Servicio Galego de Saúde. No caso de non solicitaren a dita devolución no prazo indicado procederase á súa destrucción.</p>
<p>Artigo 11º</p>
<p>O incumprimento da finalidade da axuda ou das condicións ou obrigas que se estipulan nesta orde dará lugar á perda dela e á devolución do percibido cos seus xuros de demora.</p>
<p>Santiago de Compostela, 29 de maio de 1996.</p>
<p>José María Hernández Cochón</p>
<p>Conselleiro de Sanidade e Servicios Sociais</p>
<p>3230</p>

