---
date: '2001-03-26'
id: 51BE
page: 3
number: 60
agency: 'CONSELLERÍA DE CULTURA, COMUNICACIÓN SOCIAL E TURISMO'
section: III. OUTRAS DISPOSICIÓNS
title: >-
  Orde do 12 de marzo de 2001 pola que se regula a concesión de subvencións, en
  réxime de concorrencia competitiva, ás corporacións locais, encamiñadas á
  dotación de equipos para o desenvolvemento dos medios de comunicación
  municipais.
range: Orde
url: 'https://www.xunta.gal/dog/Publicados/2001/20010326/Anuncio51BE_gl.html'
---
<p>A Dirección Xeral de Comunicación Social e Audiovisual, co fin de que as corporacións locais teñan cobertura radiofónica de carácter local que lles facilite ós cidadáns uns medios de comunicación que amplíen o marco da pluralidade informativa, vén establecendo, con cargo ós orzamentos xerais da Comunidade Autónoma de Galicia, unha liña de subvencións de capital.</p>
<p>Para a concesión de subvencións e axudas con cargo ós orzamentos xerais da Comunidade Autónoma galega deberán someterse ó cumprimento dos requisitos de publicidade, concorrencia e obxectividade, a teor do sinalado no artigo 78.1º do texto refundido da Lei de réxime financeiro e orzamentario de Galicia, aprobado polo Decreto lexislativo 1/1999, do 7 de outubro, o que esixe a realización na correspondente orde reguladora, así como a súa publicación no Diario Oficial de Galicia.</p>
<p>Polo exposto, e en uso das facultades que me atribúen os artigos 34.6º e 38 da Lei 1/1983, do 22 de febreiro, reguladora da Xunta de Galicia e de seu presidente, reformada pola Lei 11/1988, do 20 de outubro,</p>
<p>DISPOÑO:</p>
<p>Artigo 1º</p>
<p>A Dirección Xeral de Comunicación Social e Audiovisual poderá conceder subvencións encamiñadas á dotación de equipos para o desenvolvemento dos medios de comunicación municipais ás corporacións locais da Comunidade Autónoma de Galicia, ata o límite sinalado no artigo 9 desta orde.</p>
<p>Artigo 2º</p>
<p>O obxectivo é incentiva-la iniciativa local para a dotación de estudios e equipamento de sistemas de radiodifusión sonora en ondas métricas con modulación de frecuencia.</p>
<p>Artigo 3º</p>
<p>1. Poderán ser beneficiarios dunha subvención, en réxime de concorrencia competitiva, as corporacións locais da Comunidade Autónoma de Galicia que solicitasen ou soliciten a concesión do servicio de radiodifusión sonora en ondas métricas con modulación de frecuencia para emisoras municipais.</p>
<p>2. As solicitudes de subvención serán formuladas polo presidente da entidade local respectiva, segun-</p>
<p>do o modelo que se xunta como anexo desta orde, e a ela uniranse os seguintes documentos:</p>
<p>a) Memoria descritiva dos investimentos que se van realizar.</p>
<p>b) Declaración de conxunto de tódalas solicitudes efectuadas ou concedidas, para o mesmo proxecto, das distintas administracións públicas competentes. Estas subvencións serán compatibles coas que poidan conceder outras administracións públicas, sempre que o importe das subvencións concedidas, illadamente ou en concorrencia coas concedidas por outras administracións ou entes públicos ou privados, non supere o custo total do investimento que se vai realizar.</p>
<p>c) Orzamento ou valoración económica das actuacións para as que se solicita a subvención, con indicación da cantidade que se pide como axuda.</p>
<p>d) Compromiso de dotación orzamentaria suficiente para o mantemento do servicio.</p>
<p>3. As peticións de subvención presentaranse no rexistro xeral da Consellería de Cultura, Comunicación Social e Turismo (edificio administrativo nº 3 de San Caetano, Santiago de Compostela), ou nos das súas delegacións provinciais. Tamén se poderán remitir en calquera das formas previstas no artigo 38.4º da Lei 30/1992, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro.</p>
<p>4. O prazo de presentación de solicitudes será de 30 días naturais, contados desde o día seguinte ó da publicación desta orde no Diario Oficial de Galicia.</p>
<p>Artigo 4º</p>
<p>As solicitudes presentadas serán tramitadas polo servicio competente da Dirección Xeral de Comunicación Social e Audiovisual.</p>
<p>Para a valoración das peticións teranse en conta os seguintes criterios:</p>
<p>* O fomento dos valores e da identidade cultural e social de Galicia e, en especial, o emprego do galego na programación.</p>
<p>* Horario de emisión, porcentaxe de producción propia e porcentaxe de programas informativos, culturais ou educativos.</p>
<p>A resolución de concesión de subvencións será adoptada polo conselleiro de Cultura, Comunicación Social e Turismo. A dita resolución pon fin á vía administrativa, e contra ela poderase interpoñer, no prazo de dous meses desde a súa notificación, recurso contencioso-administrativo ante o Tribunal Superior de Xustiza de Galicia.</p>
<p>Artigo 5º</p>
<p>A resolución respecto desta liña de subvencións realizarase dentro dos 3 meses contados desde o remate do prazo de presentación de solicitudes. Esgotado o devandito prazo sen resolución expresa, deberá entenderse desestimada a petición correspondente polo silencio administrativo, podendo interporse recurso de reposición potestativo previo ó recurso contencioso-administrativo.</p>
<p>Artigo 6º</p>
<p>Os concellos ós que se lles conceda unha subvención ó amparo do disposto nesta orde estarán obrigados a efectua-lo investimento que serviu de base para a con</p>
<p>cesión, debendo xustificalo antes do 30 de setembro mediante certificación do secretario da corporación local de que se trate, onde se recolla o acordo adoptado polo órgano competente, aprobando as facturas correspondentes ó obxecto da subvención.</p>
<p>A dita certificación será requisito necesario para proceder ó pagamento da subvención.</p>
<p>Así mesmo, en concordancia co disposto no artigo 3.2º b), no momento da xustificación da execución total do proxecto e, en calquera caso, antes do derradeiro pagamento, o peticionario deberá presentar unha declaración do conxunto das axudas solicitadas, tanto as aprobadas e concedidas coma as pendentes de resolución, para o mesmo proxecto, das distintas administracións públicas competentes ou calquera dos seus organismos, entes ou sociedades.</p>
<p>Artigo 7º</p>
<p>A Dirección Xeral de Comunicación Social e Audiovisual poderá realiza-las inspeccións e comprobacións que considere necesarias co fin de asegura-lo cumprimento das normas e requisitos cos que se concederon as subvencións.</p>
<p>De igual xeito, o beneficiario estará obrigado a facilitar toda a información que lle sexa requirida pola Intervención Xeral da Comunidade Autónoma, o Tribunal de Contas e o Consello de Contas, no exercicio das súas funcións de fiscalización e control do destino das axudas.</p>
<p>Artigo 8º</p>
<p>1. As entidades receptoras das subvencións quedarán obrigadas:</p>
<p>a) A non altera-lo destino da subvención.</p>
<p>b) A admiti-las inspeccións e o control que estableza a Dirección Xeral de Comunicación Social e Audiovisual.</p>
<p>c) A efectua-la xustificación do gasto na forma preceptuada, facultándose a citada dirección xeral para determina-lo correcto cumprimento desta esixencia.</p>
<p>2. O incumprimento de calquera das obrigas mencionadas será causa determinante da revogación da subvención, así como do reintegro, se é o caso, da subvención percibida e dos xuros de demora correspondentes.</p>
<p>Artigo 9º</p>
<p>As subvencións que se concedan en execución desta orde faranse efectivas con cargo á aplicación 10.04.361.A 760.0 dos orzamentos xerais da Comunidade Autónoma galega para 2001, no que existe un crédito para este efecto por importe de 15.000.000 de pesetas.</p>
<p>Disposición derradeira</p>
<p>Nos aspectos non contidos nesta orde rexerá o disposto no artigo 78 do texto refundido da Lei de réxime financeiro e orzamentario de Galicia, aprobado polo Decreto lexislativo 1/1999, do 7 de outubro.</p>
<p>Santiago de Compostela, 12 marzo de 2001.</p>
<p>Jesús Pérez Varela</p>
<p>Conselleiro de Cultura, Comunicación Social</p>
<p>e Turismo</p>

