---
date: '2001-10-04'
id: FB9E
page: 13
number: 193
agency: CONSELLERÍA DA PRESIDENCIA E ADMINISTRACIÓN PÚBLICA
section: III. OUTRAS DISPOSICIÓNS
title: >-
  Orde do 3 de outubro de 2001 pola que se regula o exercicio dos dereitos
  electorais do persoal ó servicio da Comunidade Autónoma de Galicia, nas
  eleccións ó Parlamento de Galicia do día 21 de outubro de 2001.
range: Orde
url: 'https://www.xunta.gal/dog/Publicados/2001/20011004/AnuncioFB9E_gl.html'
---
<p>Convocadas eleccións ó Parlamento de Galicia polo Decreto 197/2001, do 27 de agosto, da Presidencia da Xunta de Galicia, que terán lugar o vindeiro día 21 de outubro do ano que corre, é preciso adopta-las medidas oportunas para facilita-lo exercicio dos dereitos e deberes do persoal ó servicio desta Administración autonómica.</p>
<p>En consecuencia, en virtude do previsto nos artigos 28, 76 e 78 da Lei orgánica 5/1985, do 19 de xuño, do réxime electoral xeral, modificada polas leis orgánicas 1/1987, do 2 de abril, 8/1991, do 13 de marzo, 6/1992, do 2 de novembro, 13/1994, do 30 de marzo, 3/1995, do 23 de marzo, 1/1997, do 30 de maio, 3/1998, do 15 de xuño, e 8/1999, do 21 de abril, e no artigo 13 do Real decreto 605/1999, do 16 de abril, de regulación complementaria dos procesos electorais, e demais disposicións concordantes, de conformidade coas facultades conferidas polo artigo 13 da Lei 4/1988, do 26 de maio, da función pública de Galicia,</p>
<p>DISPOÑO:</p>
<p>Primeiro.</p>
<p>1. O persoal ó servicio da Administración pública de Galicia que o día das eleccións non desfrute do seu descanso semanal, terá dereito a un permiso retribuído de ata catro horas libres para exerce-lo seu dereito ó voto. Cando o traballo se preste en xornada reducida, efectuarase a correspondente reducción proporcional do permiso.</p>
<p>2. O persoal ó servicio da Administración pública que teña previsto que na data da votación non se atope na localidade onde lles corresponda exerce-lo seu dereito ó voto, ou que non poida exerce-lo dereito de sufraxio o día das eleccións, disporán no seu horario laboral, de ata catro horas libres para que poidan formular persoalmente a solicitude de certificación acreditativa da súa inscrición no censo, que se recolle no artigo 72 da Lei orgánica 5/1985, do 19 de xuño, do réxime electoral xeral, así como para remisión do voto por correo.</p>
<p>Segundo.</p>
<p>1. O persoal nomeado presidente ou vocal de mesas electorais e os que acrediten a súa condición de interventores, teñen dereito, durante o día da votación, a un permiso retribuído de xornada completa se non desfrutan en tal data de descanso semanal e a unha reducción da súa xornada de traballo de cinco horas o día inmediatamente posterior.</p>
<p>2. Os que acrediten a súa condición de apoderados teñen dereito a un permiso retribuído durante o día da votación, se non desfrutan nese día de descanso semanal.</p>
<p>Terceiro.</p>
<p>O persoal ó servicio da Administración pública de Galicia que se presente como candidato ás eleccións que se celebrarán o vindeiro 21 de outubro</p>
<p>poderá ser dispensado, logo de solicitude do interesado, da prestación do servicio na súas respectivas unidades durante a campaña electoral, que terá lugar entre o 5 de outubro e o 19 de outubro do ano que corre, ámbolos dous incluídos. A competencia para a concesión do referido permiso corresponderalle ó secretario xeral de cada consellería.</p>
<p>Cuarto.</p>
<p>Os directores ou xefes de persoal das dependencias onde presta os seus servicios o persoal afectado por esta orde esixiránlle ó mencionado persoal os oportunos xustificantes expedidos polas mesas electorais de que foi exercido o seu dereito ó voto.</p>
<p>Disposición derradeira</p>
<p>Esta orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 3 de outubro de 2001.</p>
<p>Jaime Pita Varela</p>
<p>Conselleiro da Presidencia e Administración Pública</p>

