---
date: '2002-03-21'
id: '5272'
page: 3
number: 57
agency: CONSELLERÍA DE ASUNTOS SOCIAIS
section: III. OUTRAS DISPOSICIÓNS
title: >-
  Decreto 81/2002, do 7 de marzo, polo que se crea un centro de atención a
  persoas maiores en Ribeira (A Coruña).
range: Decreto
url: 'https://www.xunta.gal/dog/Publicados/2002/20020321/Anuncio5272_gl.html'
---
<p>O artigo 27.23º do Estatuto de autonomía de Galicia, en concordancia co artigo 148.1º 20 da Constitución española, establece a competencia exclusiva da Comunidade Autónoma no ámbito da asistencia social.</p>
<p>En virtude desa atribución competencial, o Parlamento de Galicia aprobou a Lei 4/1993, do 14 de abril, de servicios sociais, pola que se ordenan e regulan os aspectos básicos dun sistema integrado de servicios sociais como servicio público da Comunidade Autónoma de Galicia, estructurado en dous niveis de atención: primaria e especializada.</p>
<p>A dita norma veu regula-los servicios sociais de atención especializada dirixidos ó colectivo de persoas maiores e establecer determinados programas e equipamentos, entre os que figuran as residencias e os centros de atención diúrna, encamiñados a acada-la atención integral, a autonomía persoal e a participación social deste sector poboacional.</p>
<p>En desenvolvemento da lei e co fin de garanti-la adecuada prestación dos servicios, controla-la calidade da atención e recoñece-los dereitos e deberes dos usuarios, aprobouse o Decreto 243/1995, do 28 de xullo, de autorización e acreditación de centros de servicios sociais. Esta disposición regula a obrigatoriedade de obter autorización administrativa previa para a creación ou modificación dos equipamentos sociais así como para o inicio ou cesamento das súas actividades, especificando os requisitos xerais que eles deben cumprir.</p>
<p>Neste sentido, segundo o disposto no artigo 29 da Lei 4/1993, de servicios sociais, e o artigo 6 do Decreto 243/1995, para a creación de centros de servicios sociais propios da Administración autonómica, será necesaria unha norma con rango de decreto.</p>
<p>En consecuencia, por proposta da conselleira de Asuntos Sociais e logo de deliberación do Consello da Xunta de Galicia na súa reunión do día sete de marzo de dous mil dous,</p>
<p>DISPOÑO:</p>
<p>Artigo único.-Créase un centro residencial para persoas maiores no concello de Ribeira (A Coruña).</p>
<p>Disposicións derradeiras</p>
<p>Primeira.-Autorízase a conselleira de Asuntos Sociais para o desenvolvemento e execución deste decreto.</p>
<p>Segunda.-Esta disposición entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, sete de marzo de dous mil dous.</p>
<p>Manuel Fraga Iribarne</p>
<p>Presidente</p>
<p>Corina Porro Martínez</p>
<p>Conselleira de Asuntos Sociais</p>
<p>CONSELLERÍA DA PRESIDENCIA, RELACIÓNS INSTITUCIONAIS</p>
<p>E ADMINISTRACIÓN PÚBLICA</p>

