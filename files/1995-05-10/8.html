---
date: '1995-05-10'
id: D646
page: 3
number: 89
agency: 'CONSELLERÍA DE AGRICULTURA, GANDERÍA E MONTES'
section: III. OUTRAS DISPOSICIÓNS
title: >-
  Orde do 7 de abril de 1995 pola que se establecen as axudas para o
  desenvolvemento de programas de defensa sanitaria dos cultivos para o ano
  1995.
range: Orde
url: 'https://www.xunta.gal/dog/Publicados/1995/19950510/AnuncioD646_gl.html'
---
<p>As pragas e enfermidades dos cultivos ocasionan anualmente importantes diminucións de producción, coa conseguinte reducción da renda do agricultor se este non utiliza os medios de loita adecuados.</p>
<p>O uso incorrecto dos productos químicos contra eses organismos nocivos incidirá negativamente no ecosistema, podendo afecta-las plantas, os animais e incluso o home.</p>
<p>No aspecto da economía da explotación agraria, o incremento das doses, por riba das recomendadas, ocasiona un aumento dos gastos da explotación.</p>
<p>A defensa sanitaria dos cultivos esixe un coñecemento adecuado dos patóxenos e o emprego de labouras culturais, medios de loita biolóxica e medios de loita química idóneos en cada momento.</p>
<p>O agricultor individual, en xeral, ten dificultades para facer un seguimento da evolución das poboacións de patóxenos e de organismos beneficiosos, buscando o momento óptimo do emprego dos medios de loita. Tamén carece, con frecuencia, da maquinaria adecuada para a realización de tratamentos fitosanitarios, e a economía da súa explotación, moitas veces, non lle permite a contratación dun técnico capacitado que lle asesore nos aspectos fitosanitarios.</p>
<p>As cooperativas, sociedades agrarias de transformación e as agrupacións de agricultores, especialmente as de tratamentos integrados na agricultura (ATRIAs), poden desenvolver un papel decisivo no establecemento, execución e seguimento de programas de defensa sanitaria dos cultivos, poñendo a disposición dos agricultores os medios necesarios para a loita, de forma que se mellore a renda das explotacións agrarias e se respecte o medio ambiente.</p>
<p>En consecuencia, de acordo co disposto no artigo 30.1º 3 do Estatuto de autonomía de Galicia e en uso das competencias que me confire a Lei 1/1983, reguladora da Xunta e do seu presidente,</p>
<p>DISPOÑO:</p>
<p>Artigo 1º</p>
<p>Establécese un sistema de axudas para potencia-lo control fitopatolóxico dos cultivos agrícolas, a través de agrupacións de carácter agrario formalmente constituídas, mediante programas técnicos ben definidos, coas seguintes condicións:</p>
<p>1. Prioridade no uso de métodos de control de loita biolóxica.</p>
<p>2. Emprego racional de productos químicos, usándoos só naqueles casos que sexa a única forma eficaz de erradicar ou mante-los exentes nocivos dentro</p>
<p>dos límites tolerables, empregando métodos de control integrado de pragas.</p>
<p>Artigo 2º</p>
<p>Terán prioridade para a concesión de axudas para os programas de actuación de control fitosanitario aquelas agrupacións que cumpran as seguintes condicións:</p>
<p>1. Que estean constituídas como agrupacións de tratamentos integrados en agricultura (ATRIAs).</p>
<p>2. Que conten cos servicios dun técnico contratado, en exclusiva para o control fitosanitario.</p>
<p>3. Aquelas agrupacións que presenten un programa que se realice nunha área xeográfica cunhas características técnicas que favorezan a aplicación coherente daquel.</p>
<p>Artigo 3º</p>
<p>Nas actuacións recollidas no programa deberán participar, como mínimo, o 80% dos socios afectados por el e que pertenzan á entidade solicitante.</p>
<p>Se un socio pertence a máis dunha entidade, non poderá beneficiarse máis que dun programa. Nese caso, a Consellería de Agricultura, Gandería e Montes solicitará ás entidades implicadas que presenten a conformidade, por escrito, do dito socio a participar no programa previsto. Se o socio dá a conformidade por escrito a máis dunha entidade excluirase de tódolos porgramas deste tipo.</p>
<p>Na proposta de aprobación da subvención terase en conta o grao de cumprimento dos programas realizados pola agrupación en anos anteriores.</p>
<p>Artigo 4º</p>
<p>Poderán ser obxecto de axuda as seguintes actuacións:</p>
<p>1. Contratación de servicios encamiñados á redacción e seguimento dun programa fitopatolóxico.</p>
<p>A contía da subvención poderá chegar ata 1.000.000 de pesetas para ámbolos servicios, dependendo das características técnicas do programa, duración, dificultades para o seu seguimento e grao de cumprimento del.</p>
<p>2. Fomento dos medios culturais e biolóxicos de control dos organismos nocivos dos cultivos que se especifican no anexo I consistentes en:</p>
<p>2.1. Adquisición de trampas e feromonas para o seguimento e confección de curvas de voos de insectos que permitan preve-lo posible grao de ataque e o momento óptimo de control con productos fitosanitarios, se son necesarios.</p>
<p>Nos programas deberán indicarse os lugares de instalación das trampas para o seguimento por parte dos técnicos da Administración. Rematadas as actuacións, a agrupación presentará no Servicio Provincial de Axudas Estructurais un informe completo dos resultados obtidos.</p>
<p>2.2. Análises fitopatolóxicas en laboratorios cualificados e recoñecidos para tal fin.</p>
<p>2.3. Adquisición de equipamento para a mellora de técnicas que favorezan a prevención de propagación dos exentes nocivos. No caso de maquinaria de aplicación de tratamentos, só será subvencionable cando vaia ser utilizada en común pola agrupación e supoña unha innovación tecnolóxica.</p>
<p>2.4. Adquisición de equipamento de protección humana para a realización de tratamentos fitosanitarios.</p>
<p>2.5. Adquisición de organismos vivos, dos seus subproductos e productos biorracionais para a aplicación de técnicas de control biolóxico.</p>
<p>As actuacións indicadas no punto 2 poderán subvencionarse ata o 75% do investimento, excepto para a maquinaria de tratamentos do punto 2.3 que non superará o 40% do custo dela.</p>
<p>3. Adquisición de productos fitosanitarios para combate-las pragas que se relacionan no anexo I de esta orde.</p>
<p>Só se subvencionarán os productos de categoría toxicolóxica nociva e nos casos en que sexa a única forma eficaz de controla-los patóxenos.</p>
<p>Admitirase a utilización de productos tóxicos ou moi tóxicos só nos casos recollidos no anexo I desta orde e sempre baixo a supervisión e seguimento da Consellería de Agricultura, Gandería e Montes, e de acordo coa lexislación vixente.</p>
<p>A contía da axuda por este concepto poderá acadar ata o 20% de custo dos productos fitosanitarios que se relacionen no anexo III desta orde, que deberá ser aprobado, xunto co programa presentado, pola Consellería de Agricultura, Gandería e Montes.</p>
<p>A Administración poderá establece-los módulos máximos de custo de tratamento por cultivos e zonas, segundo as circunstancias climatolóxicas e a incidencia dos axentes nocivos.</p>
<p>Excepcionalmente só no caso de que houbose un incremento especial de certas pragas ou enfermidades dos cultivos non recollidas no anexo I, poderá subvencionarse a adquisición dos medios de control necesarios para combetelas.</p>
<p>DOCUMENTACIÓN</p>
<p>Artigo 5º</p>
<p>Para ter acceso a esta liña de axudas, as agrupacións deberán presentar por duplicado a seguinte documentacion:</p>
<p>a) Solicitude de acordo co anexo II.</p>
<p>b) Un programa técnico, elaborado por un enxeñeiro agrónomo ou enxeñeiro técnico agrícola, que conterá como mínimo:</p>
<p>1. Unha memoria na que se recollan os datos xerais da entidade agraria.</p>
<p>2. Un mapa de situación e ámbito de actuación do programa.</p>
<p>3. Cultivos ós que afecta o programa, hectáreas totais, superficie por socio e fitopatóxenos dos especificados no anexo I que inciden nos cultivos.</p>
<p>4. Anexo III desta orde, debidamente cuberto, xustificando as materias activas que se van empregar e o número de tratamentos previstos.</p>
<p>5. Tipos de actuacións que se van levar a cabo para o control dos organismos nocivos, relacionados nesta orde, indicando o equipo a adquirir para o seguimento e evolución dos fitopatóxenos.</p>
<p>6. Calendario de actividades a desenvolver, co obxectivo de capacitar e asesorar ós asociados participantes no programa.</p>
<p>7. Cando a orografía do terreo, extensión ou outra circunstancia así o aconsellen, dentro do programa deberán de facerse zonas de actuación independentes con subprogramas para elas.</p>
<p>c) Certificación do secretario da agrupación que recolla a totalidade de socios dela, o número de socios ós que poida afecta-lo programa, así como cantos deles van participar neste. A este certificado xuntarase unha relación nominal informatizada dos socios en programa, nun disquete de 3 1/2", alta densidade, ficheiro en base de datos «Dbase III plus» ou «Dbase IV plus» coa estructura indicada no anexo V.</p>
<p>d) Copia das normas de funcionamento da agrupación para os efectos de desenvolve-lo programa sanitario.</p>
<p>e) Contrato de servicio técnico para o seguimento do programa.</p>
<p>f) Copia do CIF da agrupación e último recibo de taxas da licencia fiscal.</p>
<p>g) Certificado de titularidade da conta bancaria da agrupación.</p>
<p>h) Outra documentación que a xuízo da Administración se poida requirir para o cumprimento dos obxectivos desta orde.</p>
<p>EXECUCIÓN DO PROGRAMA</p>
<p>Artigo 6º</p>
<p>O técnico encargado do desenvolvemento e seguimento do programa de defensa sanitaria cumprirá as seguintes condicións:</p>
<p>1. Deberá colaborar cos servicios da Consellería de Agricultura, Gandería e Montes, na recollida dos datos necesarios para a optimización da aplicación dos programas de detección do risco de pragas e enfermidades, a través da rede de avisos que a consellería puxo en funcionamento en toda Galicia para tal fin.</p>
<p>2. Poderá ser requirido pola Consellería de Agricultura, Gandería e Montes para infonmar, visita-las explotacións participantes, comprobar actuacións ou resultado en calquera fase de execución do programa. O informe da visita asinarase conxuntamente polos técnicos da entidade agraria e do Servicio Provincial de Axudas Estructurais ó remate dela.</p>
<p>3. Será responsable dun só programa. Excepcionalmente e no caso de proximidade xeográfica das entidades solicitantes ou por operatividade, poderá levar máis dun programa, sempre que a Consellería de Agricultura, Gandería e Montes coide que estes se poderán desenvolver integramente de acordo coas memorias presentadas. Nese caso, a suma das subvencións previstas nos programas redactados e dirixidos por un só técnico, relativas á contratación do servicio recollido no artigo 4.1º, non poderá supera-la cantidade de 1.500.000 ptas.</p>
<p>4. A aceptación do seguimento do programa fitosanitario por parte do técnico será incompatible co desenvolvemento doutras actividades económicas relacionadas directamente cos productos subvencionables por esta orde.</p>
<p>5. Manterá informado ó Servicio Provincial de Axudas Estructurais das variacións do calendario de actividades que vaia desenvolver e das variacións que poidan xurdir dos productos programados no anexo III.</p>
<p>TRAMITACIÓN</p>
<p>Artigo 7º</p>
<p>A documentación presentarase, preferentemente, nas delegacións provinciais da Consellería de Agricultura, Gandería e Montes, podendo, non obstante, presentarse en calquera das formas establecidas no artigo 38.4º, da Lei 30/1992, de réxime xurídico das administracións públicas e do procedemento administrativo común.</p>
<p>Artigo 8º</p>
<p>O prazo de presentación de solicitudes rematará ós 30 días hábiles, contados dende o seguinte á publicación desta orde, que serán resoltas polo conselleiro de Agricultura, Gandería e Montes. A consellería comunicará ós solicitantes no prazo de 90 días a aprobación ou denegación razoada da solicitude; a falta de comunicación no dito prazo entenderase desestimatoria da petición de axuda.</p>
<p>XUSTIFICACIÓN</p>
<p>Artigo 9º</p>
<p>Os programas aprobados estarán realizados antes do 31 de outubro de 1995, non obstante, a Dirección Xeral de Producción Agropecuaria e Industrias</p>
<p>Agroalimentarias, por petición da agrupación e tendo en conta o programa e tipo de cultivo, poderá ampliar ese prazo.</p>
<p>Os beneficiarios deberán comunicar, antes do 31 de outubro de 1995, a realización do programa á Consellería de Agricultura, Gandería e Montes, xuntando a seguinte documentación:</p>
<p>-Certificados de estar ó corrente das abrigas fiscais e da Seguridade Social.</p>
<p>-Certificación de que a agrupación non ten pendente de pagamento ningunha débeda, por ningún concepto, coa Administración pública da Comunidade Autónoma.</p>
<p>-Anexo IV debidamente cuberto.</p>
<p>-Facturas orixinais ou fotocopias compulsadas xustificativas dos investimentos. No caso de productos fitosanitarios, só se admitirán os adquiridos en establecementos dados de alta no Rexistro Oficial de Establecementos e Servicios Praguicidas.</p>
<p>-Informe do técnico da agrupación responsable do seguimento do programa co visto e prace do presidente dela.</p>
<p>-Factura definitiva do técnico polos servicios contratados para o desenvolvemento do programa.</p>
<p>Os bens e servicios estarán facturados a nome da agrupación solicitante, que facilitará á Administración os correspondentes documentos de entrega de productos a cada socio.</p>
<p>FINANCIAMENTO</p>
<p>Artigo 10º</p>
<p>Este programa financiarase con cargo ós conceptos orzamentarios 09.03.614-A.778.00 e 09.03.614-A.778.03, programas de defensa dos vexetais, dos presupostos xerais da Comunidade Autónoma de Galicia para 1995 dotados con 30.250.000 ptas. e 79.750.000 ptas., respectivamente, para esta finalidade.</p>
<p>Disposicións derradeiras</p>
<p>Primeira.-O incumprimento dalgún dos requisitos especificados nesta orde poderá dar lugar á perda total ou parcial das axudas, sen perxuízo das accións xudiciais que poidan devengar.</p>
<p>Segunda.-Facúltase o director xeral de Producción Agropecuaria e Industrias Agroalimentarias para dicta-las normas precisas para a aplicación da presente orde.</p>
<p>A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 7 de abril de 1995.</p>
<p>Tomás Pérez Vidal</p>
<p>Conselleiro de Agricultura, Gandería e Montes</p>
<p>ANEXO I</p>
<p>RELACIÓN DE CULTIVOS E ORCANISMOS NOCIVOS</p>
<p>1. Vide.</p>
<p>-Mera. Só nos casos de contar con equipamento e programa necesarios para o seguimento e evolución do fungo.</p>
<p>-Podremia gris.</p>
<p>-Avelaíña do ocio. Seguimento de predios piloto onde se controlará o seu ciclo mediante trampas de feromonas, facendo cómputos de posta e penetración.</p>
<p>-Excoriose. Admítense os tratamentos con arsenito sódico. No caso de usar este tipo de producto, a entidade agraria que faga a petición deberá poñerse en contacto co persoal técnico da Consellería de Agricultura, Gandería e Montes, para a supervisión e seguimento da súa aplicación.</p>
<p>-Acariose.</p>
<p>2. Froiteiras.</p>
<p>-Moteado. Só nos casos de contar con equipamento e programa necesarios para o seguimento e evolución do fungo.</p>
<p>-Piollo de San Xosé.</p>
<p>-Ácaros.</p>
<p>-Avermado.</p>
<p>-Minadores das follas.</p>
<p>-Pulgóns.</p>
<p>3. Patacas.</p>
<p>-Mera. Só nos casos de contar co equipamento e programa necesarios para o seguimento e evolución do fungo.</p>
<p>-Avelaíña. Farase un seguimento do seu ciclo mediante trampas para poder realizar un control racional e eficaz da praga.</p>
<p>-Vermes brancos.</p>
<p>-Vermes grises.</p>
<p>-Vermes de arame.</p>
<p>4. Millo.</p>
<p>-Vermes brancos.</p>
<p>-Vermes grises.</p>
<p>-Vermes de arame.</p>
<p>5. Praderías.</p>
<p>-Verme cortador (Cirphis sp.), e típula. Só cando se realicen controles de seguemento do ciclo biolóxico en predios piloto, e a Consellería de Agricultura, Gandería e Montes, á vista do resultado dos cómputos, así o aconselle.</p>
<p>-Labazas (Rumex sp.).</p>
<p>6. Hortícolas ó aire libre.</p>
<p>-Desinfección das plantas por inmersión antes da súa plantación.</p>
<p>-Tratamento de inverno do amorodo.</p>
<p>-Vermes brancos.</p>
<p>-Vermes grises.</p>
<p>-Vermes de arame.</p>
<p>-Mosca branca.</p>
<p>-Mixardos.</p>
<p>-Ácaros.</p>
<p>-Pulgóns.</p>
<p>-Minadores das follas.</p>
<p>7. Ornamentais ó aire libre.</p>
<p>-Desinfección de material vexetal de reproducción.</p>
<p>-Mosca branca.</p>
<p>-Pulgóns.</p>
<p>-Mixardos.</p>
<p>-Vermes brancos.</p>
<p>-Vermes grises.</p>
<p>-Vermes de arame.</p>
<p>-Ácaros.</p>
<p>8. Cultivo baixo cuberta.</p>
<p>-Desinfección de material vexetal de reproducción.</p>
<p>-Desinfección de solos. Admítese a aplicación de bromuro de metilo sempre e cando a faga unha empresa de tratamentos autorizada para tal fin, debendo presenta-lo contrato-factura de aplicación no momento de xustifica-la subvención.</p>
<p>-Mosca branca.</p>
<p>-Mixardos.</p>
<p>-Pulgóns.</p>
<p>-Minadores de follas.</p>
<p>-Ácaros.</p>

