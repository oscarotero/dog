---
date: '1995-05-10'
id: D63E
page: 3
number: 89
agency: CONSELLERÍA DE INDUSTRIA E COMERCIO
section: III. OUTRAS DISPOSICIÓNS
title: >-
  Orde do 11 de abril de 1995 pola que se regula a concesión de subvencións a
  organizacións de consumidores e usuarios, para actividades de información,
  educación e defensa do consumidor e usuario.
range: Orde
url: 'https://www.xunta.gal/dog/Publicados/1995/19950510/AnuncioD63E_gl.html'
---
<p>A convocatoria de subvencións constitúe unha medida adecuada para promove-las accións de información, educación e defensa dos intereses dos consumidores, favorecendo ó mesmo tempo a colaboración das asociacións coa consellería neste obxectivo común.</p>
<p>En virtude disto e de conformidade cos artigos 27 e concordantes do Estatuto galego do consumidor e usuario e o Decreto 95/1984, do 24 de maio, sobre rexistro de organizacións de consumidores e usuarios de Galicia,</p>
<p>DISPOÑO:</p>
<p>Artigo 1º</p>
<p>As organizacións de consumidores e usuarios da Comunidade Autónoma de Galicia poderán ser beneficiarias de subvencións para actuacións de promoción e defensa dos consumidores e usuarios galegos durante o ano 1995, con cargo á aplicación orzamentaria 08.03.343A.480.00 de orzamentos xerais desta Comunidade Autónoma, para 1995.</p>
<p>As ditas concesións estarán limitadas polos créditos dispoñibles para este fin.</p>
<p>Para que as organizacións de consumidores e usuarios poidan beneficiarse das subvencións ás que fai referencia o artigo 2º desta orde, deberán estar inscritas na Sección Xeral do Rexistro de Organizacións de Consumidores e Usuarios de Galicia a que se refire o Decreto 95/1984, do 24 de maio, e ademais deberán cumpri-las seguintes condicións:</p>
<p>a) Dispoñer de oficina aberta ó público 4 horas diarias como mínimo e contar cun rótulo no que conste de maneira destacada o obxecto da oficina.</p>
<p>b) Facilitarlle ó público información e asesoramento sobre os seus dereitos como consumidor e a forma de exercelos.</p>
<p>c) Atende-las consultas, reclamacións e denuncias dos consumidores e usuarios colaborando a tal fin cos servicios de consumo dependentes desta consellería.</p>
<p>Artigo 2º.-Obxecto.</p>
<p>O obxecto das subvencións a que se refire o artigo anterior será o seguinte:</p>
<p>a) Gastos de funcionamento, equipamento e infraestructura das oficinas de información ó consumidor.</p>
<p>b) Utilización de servicios técnicos xurídicos, concertados con profesionais, que resulten precisos para o desenvolvemento das actividades de información,</p>
<p>asistencia e mediación en conflictos ou litixios de consumo.</p>
<p>c) Organización e participación en sesións informativas, xornadas, cursos e seminarios relacionados co consumo.</p>
<p>d) Realización de traballos monográficos, publicacións e enquisas sobre temas de consumo.</p>
<p>e) Participación en certames feirais.</p>
<p>f) Promoción e funcionamento, do sistema arbitral de consumo e participación dos socios como árbitros en procedementos desenvolvidos pola Xunta Arbitral de Consumo de Galicia.</p>
<p>g) Cooperación coa Dirección Xeral de Comercio e Consumo no programa europeo «litixios transfronteirizos».</p>
<p>Terase en conta de maneira preferente o apartado f) deste artigo.</p>
<p>Artigo 3º.-Solicitudes e documentación.</p>
<p>1. As solicitudes de subvención presentaranse conforme o modelo normalizado do anexo I, na Dirección Xeral de Comercio e Consumo ou nas delegacións provinciais da Consellería de Industria e Comercio, sendo en todo caso de aplicación o disposto no artigo 38 da Lei 30/1992, do 26 de novembre de réxime xurídico das administracións públicas e do procedemento administrativo común. O prazo de presentación será de trinta días naturais contados a partir do día seguinte o da publicación da presente orde no Diario Oficial de Galicia.</p>
<p>2. As solicitudes irán acompañadas coa seguinte documentación por triplicado:</p>
<p>a) Memoria das actividades realizadas pola organización durante o exercicio anterior.</p>
<p>b) Proposta descritiva de cada unha das accións e programas específicos que se pretenden realizar, coa súa valoración. (Anexo II).</p>
<p>c) Certificación do secretario/a da organización na que conste que está inscrita na Sección Xeral do Rexistro de Organizacións de Consumidores e Usuarios de Galicia, número e data de inscripción.</p>
<p>d) Certificación do secretaria/o da organización onde conste o número de socios. (Anexo III).</p>
<p>e) Balance da situación económica a 31 de dececembro de 1994, onde se farán consta-los ingresos e os gastos, agrupados por partidas específicas segundo a súa orixe e finalidade. (Anexo IV).</p>
<p>f) Declaración de axudas concedidas ou solicitadas a outros organismos para a mesma finalidade pretendida. (Anexo V).</p>
<p>g) Certificacións xustificativas de estar ó día nas obrigas fiscais e coa Seguridade Social e certificación acreditativa de non ter contraída ningunha débeda, por ningún concepto, coa Xunta de Galicia.</p>
<p>h) Certificación do secretario/a da organización na que se faga consta-lo horario no que a oficina permanece aberta ó público para atende-las consultas, reclamacións e denuncias de consumidores e usuarios que se lles presenten, e que será polo menos de catro horas diarias.</p>
<p>i) Certificación do secretario/a da organización sobre o organigrama xerárquico e funcional da oficina de información ó consumidor.</p>
<p>j) Se a axuda está destinada á realización dos distintos programas de actividades ós que se alude nos apartados c), d), e), f) y g) do artigo 2º, memoria explicativa da actividade que se vai desenvolver, na que se incluirá, ademais do que figura no anexo VI, o seguinte:</p>
<p>-Obxectivos que persegue a actividade que se pretende realizar.</p>
<p>-Se é o caso, lugar, data da celebración e duración prevista dela.</p>
<p>-Equipo humano responsable do proxecto.</p>
<p>-Orzamento detallado de gastos.</p>
<p>-Programa provisional.</p>
<p>-Destinatarios e número de persoas beneficiarias da actividade.</p>
<p>-E demais documentación que se considere necesaria pola Dirección Xeral de Comercio e Consumo.</p>
<p>Artigo 4º.-Contía.</p>
<p>A contía das subvencions axustarase ós seguintes criterios:</p>
<p>a) Para gastos de funcionamento, equipamento e infraestructura das oficinas de información ó consumidor ata un 70% do custo, cun máximo de 1.000.000 de ptas.</p>
<p>b) Por utilización de servicios técnicos xurídicos, concertados con profesionais, que resulten precisos para o mellor desenvolvemento da acción social pretendida, ata un 70% do custo, cun máximo de 1.000.000 de ptas.</p>
<p>c) Organización e participación en sesións informativas, xornadas, cursos e seminarios sobre consumo, ata un 50% do custo, cun máximo de 500.000 ptas. por actividade.</p>
<p>d) Realización de traballos monográficos, publicacións, enquisas, etc. sobre consumo, ata un 70% do custo, cun máximo de 1.000.000 de ptas.</p>
<p>e) Por participación en certames feirais ata un 50% do custo, cun máximo de 300.000 ptas. por participación.</p>
<p>f) Promoción e funcionamento do sistema arbitral de consumo e participación dos socios como árbitros en procedementos desenvolvidos pola Xunta Arbitral</p>
<p>de Consumo de Galicia, ata un 75% do custo, cun máximo de 1.000.000 de ptas.</p>
<p>g) Cooperación no proxecto europeo «litixios transfronteirizos» ata 75% do custo, cun máximo de 1.000.000 de ptas.</p>
<p>Artigo 5º.-Criterios de adxudicación.</p>
<p>As subvencións ás organizacións de consumidores outorgaranse atendendo ós criterios seguintes:</p>
<p>a) Implantación territorial da organización solicitante e da acción que se vai realizar.</p>
<p>b) Aportación da propia asociación para levar a cabo os programas.</p>
<p>c) O grao de adecuación dos programas ó plan de actuacións da Dirección Xeral de Comercio e Consumo.</p>
<p>d) Número de reclamacions que lle foron presentadas e as tramitadas, así como as denuncias efectuadas pola propia asociación.</p>
<p>e) Investigación ou estudios realizados sobre temas de consumo.</p>
<p>f) Presencia nos medios de comunicación co fin de desenvolve-la súa actividade de información ós cidadáns como consumidores.</p>
<p>Artigo 6º.-Resolución.</p>
<p>1. As subvencións serán compatibles con calquera outra axuda que puidesen outorgarse para tales fins, e sempre que o importe total subvencionado non exceda do custo da actividade que vaia desenvolve-lo beneficiario e da porcentaxe máxima establecida nesta orde; no caso contrario procederá o reintegro do exceso percibido á Administración autonómica, sen prexuízo doutras responsabilidades que puideran derivarse.</p>
<p>2. Unha vez examinada a documentacion e logo informe técnico, o delegado provincial, conforme o establecido no Decreto 88/1990, do 15 de febreiro, sobre desconcentración de competencias para a concesión de axudas e subvencións nos delegados provinciais ou territoriais da Xunta de Galicia, dictará a resolución que proceda.</p>
<p>Entenderanse desestimadas aquelas solicitudes sobre as que non recaia resolución expresa no prazo de tres meses desde a finalización do prazo de presentación de solicitudes, quedando expedita a vía contencioso-administrativa.</p>
<p>A resolución será notificada ós beneficiarios no prazo de 10 días a partir da data na que se dicte.</p>
<p>Artigo 7º.-Pagamento.</p>
<p>a) Para aquelas que non superen o importe de 1.000.000 de pesetas poderase acordar na resolución, un anticipo de pagamento máximo do 75%.</p>
<p>b) Nos demais casos poderán acordarse pagamentos parciais a medida que o beneficiario xustifique os gastos a conta da liquidación, de ata o 70% da subvención.</p>
<p>Artigo 8º.-Xustificación.</p>
<p>Para a xustificación da subvención concedida, a organización de consumidores e usuarios deberá presentar antes do 15 de novembro de 1995 a seguinte documentación por triplicado:</p>
<p>a) Relación numerada e circunstanciada das facturas xustificativas do gasto realizado, e os documentos de pagamento correspondentes. (Anexo VII).</p>
<p>b) Memoria explicativa da realización das actividades ou programas subvencionados.</p>
<p>c) Memoria analítica dos resultados obtidos.</p>
<p>Artigo 9º.-Obrigas.</p>
<p>As organizacións que reciban axudas das establecidas nesta orde deberán remitirlle, trimestralmente ou, se é o caso, mensualmente, á Dirección Xeral de Comercio e Consumo informe relativo ás actuacións realizadas, enchendo para tal efecto as fichas que correspondan, e que figuran nos anexos VIII (partes periódicos), IX (consultas) e X (reclamacións e denuncias).</p>
<p>A Dirección xeral de Comercio e Consumo e as delegacións provinciais da consellería prestarán a colaboración que sexa precisa para o mellor desenvolvemento das accións ou programas subvencionados.</p>
<p>Artigo 10.-Control.</p>
<p>A Dirección Xeral de Comercio e Consumo poderá realiza-las comprobacións que coide oportunas respecto ás axudas económicas concedidas e terá acceso a toda a documentación xustificativa delas.</p>
<p>No caso de que o beneficiario da subvención incumprise algunha das condicións e obrigas estipuladas, a Consellería de Industria e Comercio instruirá expediente sancionador conforme o previsto na Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Procederá o reintegro da axuda percibida e os xuros de demora nos supostos previstos no apartado 5 do artigo 78 da Lei 11/1992, do 7 de outubro, de réxime financeiro e presupostario de Galicia. As cantidades a reintegrar terán a consideración de ingresos de dereito público e resultará de aplicación para o seu cobro o previsto nos artigos 19 a 23 da devandita lei.</p>
<p>Artigo 11º.</p>
<p>Con independencia do establecido na presente orde aplicarase en todo caso o disposto na Lei 11/1992, de réxime financeiro e presupostario de Galicia, na Lei 6/1994, do 29 de decembro, de pre</p>
<p>supostos xerais da Comunidade Autónoma galega para o ano 1995 e na Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Disposición derradeira</p>
<p>Facúltase o director xeral de Comercio e Consumo para dicta-las disposicións oportunas para o desenvolvemento desta orde.</p>
<p>Santiago de Compostela, 11 de abril de 1995.</p>
<p>Antonio Couceiro Méndez</p>
<p>Conselleiro de Industria e Comercio</p>
<p>ANEXO VIII</p>
<p>PARTES PERIÓDICOS</p>
<p>Trimestrais</p>
<p>1. Organización e participación en sesións informativas, xornadas, cursos e seminarios relacionados co consumo.</p>
<p>(Especificar obxectivos; lugar, data e duración; persoas encargadas do proxecto; programa provisional e destinatarios das actividades).</p>
<p>2. Realización de traballos monográficos sobre temas de consumo.</p>
<p>(Especificar características do traballo, Ex.: imprenta, medios audiovisuais, etc.).</p>
<p>3. Publicacións.</p>
<p>(Especificar tipo de publicación, título, nº de páxinas, periodicidade, etc. e medios para a súa edición e distribución).</p>
<p>4. Participación en certames feirais.</p>
<p>(Especificar nome do certame e días de celebración, nº de stands e persoas que participen nel).</p>
<p>5. Promoción do Sistema Arbitral de Consumo.</p>
<p>(Especificar actividade realizada).</p>
<p>6. Participación (dos asociados) como árbitros, nos procedementos de arbitraxe da Xunta Arbitral de Consumo de Galicia.</p>
<p>(Especificar nome dos árbitros e procedementos nos que interveñan).</p>
<p>7. Cooperación coa Dirección Xeral de Comercio e Consumo no Proxecto Europeo sobre «litixios transfronteirizos».</p>
<p>(Especificar litixio e actividades realizadas pola asociación para a súa solución).</p>
<p>ANEXO IX</p>
<p>CONSULTAS ATENDIDAS</p>
<p>Folla semanal de: data  a data  mes de</p>
<p>Nº de consultas % de efectividade</p>
<p>Por carta ou fax</p>
<p>Por teléfono</p>
<p>Persoalmente</p>
<p>Desagregación por materias</p>
<p>Nº de consultas % de efectividade</p>
<p>Administración/</p>
<p>Servicios públicos</p>
<p>Alimentación</p>
<p>Alugueiro de vivendas</p>
<p>Automóbiles e accesorios</p>
<p>Equipamento da vivenda</p>
<p>Estacións de servicio</p>
<p>Hifi-video</p>
<p>Electrodomésticos</p>
<p>Xoiería-reloxería</p>
<p>Xogos-loterías</p>
<p>Marroquinería-artículos de viaxe</p>
<p>Mobles</p>
<p>Roupa e textiles</p>
<p>Seguros (vida, automóvil,</p>
<p>fogar)</p>
<p>Servicios financeiros</p>
<p>Servicios sanitarios e</p>
<p>asistanciais</p>
<p>Teléfono</p>
<p>Multipropiedade</p>
<p>Venda por correo</p>
<p>Viaxes/lecer</p>
<p>Vivenda (compra)</p>
<p>Outros (especificar)</p>
<p>ANEXO X</p>
<p>RECLAMACIÓNS E DENUNCIAS</p>
<p>Folla semanal de: data  a data  mes de</p>
<p>Reclamacións de denuncias (clasificación por productos e servicios).</p>
<p>Nº (total con desagregación de productos e servicios).</p>
<p>Organismo ó que se lle da traslado.</p>
<p>Cantidade de reclamacións e denuncias resoltas.</p>
<p>Cantidade de reclamacións e denuncias en curso (pendentes de solución).</p>

