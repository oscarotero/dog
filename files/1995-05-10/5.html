---
date: '1995-05-10'
id: D63A
page: 3
number: 89
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 5 de abril de 1995 pola que se regula o procedemento para admisión de
  alumnos en educación infantil, primaria e secundaria obrigatoria en centros
  sostidos con fondos públicos.
range: Orde
url: 'https://www.xunta.gal/dog/Publicados/1995/19950510/AnuncioD63A_gl.html'
---
<p>O Decreto 87/1995, do 10 de marzo, establece os criterios de admisión de alumnos nos centros docentes dos niveis non universitarios sostidos con fondos públicos. Na súa disposición derradeira facúltase a Consellería de Educación e Ordenación Universitaria para dicta-las disposicións que esixa o desenvolvemento e a execución do dito decreto. A experiencia acumulada neste tema desde o ano</p>
<p>1986 aconsella introducir distintas modificacións no procedemento actual de admisión para facelo máis operativo. Polo tanto, esta consellería,</p>
<p>DISPÓN:</p>
<p>Primeiro.-A admisión de alumnos e alumnas nos centros de educación infantil, educación primaria e educación secundaria obrigatoria sostidos con fondos públicos realizarase de acordo cos criterios que figuran como anexo I desta orde e desenvolverase segundo o establecido nos artigos seguintes.</p>
<p>Segundo.-Os directores dos centros establecerán un período do 1 ó 10 de marzo para que tódolos alumnos e alumnas do centro poidan formaliza-la reserva de praza sen que a súa continuidade nel requira novo proceso de admisión.</p>
<p>Terceiro.-Para os efectos de escolarización de alumnos e alumnas sen necesidade de novo proceso de admisión, os delegados provinciais da Consellería de Educación e Ordenación Univesitaria, de acordo coa planificación previamente realizada para atende-las necesidades de escolarización, poderán adscribi-los centros públicos de educación primaria a institutos de educación secundaria nos que se imparta educación secundaria obrigatoria. Esta mesma adscrición poderá aprobarse para os centros privados concertados, a solicitude destes, e realizarase preferentemente entre aqueles centros que estean no mesmo recinto escolar ou que pertenzan ó mesmo titular.</p>
<p>Cuarto.-Fixada a capacidade dos centros pola inspección educativa e formalizadas as reservas de prazas, os directores dos centros farán público, antes do 16 de marzo, o número de postos escolares dispoñibles para o curso seguinte especificados por curso e nivel.</p>
<p>Quinto.-O prazo de presentación de solicitudes de admisión será do 16 de marzo ó 16 de abril. Cando este último coincida con día non lectivo prorrogarase automaticamente ata o primeiro día hábil.</p>
<p>Sexto.-As solicitudes axustaranse ó modelo oficial que se publica como anexo II a esta orde e presentaranse xunto coa documentación que acredite o cumprimento dos requisitos académicos esixidos e con tódolos xustificantes dos criterios de baremación establecidos no anexo I.</p>
<p>Sétimo.</p>
<p>1. Cada solicitante presentará no centro que solicita en primeiro lugar unha única instancia, relacionando nela, por orde de preferencia, tódolos centros nos que solicita praza.</p>
<p>2. A presentación de máis dunha solicitude será causa de exclusión do proceso de baremación, procedéndose a súa escolarización ó final do proceso.</p>
<p>3. No caso de que o alumno non obtivese praza no centro solicitado en primeiro lugar, o director remitirá a solicitude, xunto coa correspondente documentación, á Delegación Provincial da Consellería de Educación e Ordenación Universitaria, que procederá a escolariza-lo alumno de acordo co que se dispón nesta orde.</p>
<p>Oitavo.-Sen prexuízo do sinalado no punto 7.1, as delegacións provinciais da Consellería de Eduación e Ordenación Universitaria poderán dispoñer que, en determinadas localidades, as solicitudes se presenten nun único centro ou dependencia.</p>
<p>Noveno.-Os alumnos que soliciten e obteñan praza nun centro distinto ó que lle conresponda, segundo a distribución de zonas de influencia aprobada pola Delegación Provincial da Consellería de Educación e Ordenación Universitaria, non terán dereito a ningún dos servicios complementarios establecidos con carácter gratuíto.</p>
<p>Décimo. As delegacións provinciais da Consellería de Educación e Ordenación Universitaria delimitarán as zonas de influencia dos centros co obxecto de aplica-la puntuación que corresponda por proximidade do domicilio. Para determina-la área de influencia de cada centro terase en conta a súa capacidade e a poboación a escolarizar do seu ámbito.</p>
<p>Décimo primeiro.-Os órganos competentes dos centros, conforme o establecido no artigo 17 do Decreto 87/1995, do 10 de marzo, adxudicaranlle-los postos escolares vacantes ós alumnos que o soliciten e reúnan os requisitos previstos no artigo 6 do dito decreto, conforme os seguintes criterios:</p>
<p>a) No suposto que nun centro existan máis prazas vacantes ca solicitudes, serán admitidos tódolos solicitantes.</p>
<p>b) Se o número de solicitantes é superior ó de prazas vacantes, adxudicaránselles estas ós solicitantes que obteñan maior puntuación, logo de aplica-los criterios de baremación fixados no anexo I desta orde.</p>
<p>Décimo segundo.-A resolución pola que se adxudican as prazas e a relación de solicitantes, coa totalidade da puntuación outorgada por apartados, farase pública antes do 10 de maio no taboleiro de anuncios do centro. Simultaneamente enviaranse á delegación da Consellería de Educación e Ordenación Universitaria copias das mesmas xunto co número de prazas non cubertas, detalladas por cursos e niveis e coa documentación que sinala o apartado 3 do punto 7º.</p>
<p>Décimo terceira.</p>
<p>1. As delegacións provinciais da Consellería de Educación e Ordenación Universitaria poderán constituír, nas localidades que crean conveniente, comisións de escolarización. Estas comisións terán como funcións: propoñe-la delimitación das zonas de influencia dos centros para a súa aprobación segundo se establece no apartado 10º e distribuír aqueles alumnos que non obteñan posto escolar no centro solicitado en primeiro lugar entre os centros que conten con prazas vacantes, tendo en conta as preferencias dos alumnos e os criterios de baremación establecidos no anexo I.</p>
<p>2. As resolucións das comisións de escolarización ou, se é o caso, da inspección educativa serán remitidas a cada centro, onde se farán públicas, antes do 10 de xuño, xunto coa documentación dos alumnos destinados a el.</p>
<p>Décimo cuarto.-As delegacións provinciais de educación adoptarán, se é o caso, as medidas necesarias para garanti-la escolarización dos alumnos do ensino básico.</p>
<p>Décimo quinto.-As comisións de escolarización estarán integradas por:</p>
<p>-Un membro da inspección educativa, designado polo delegado provincial da Consellería de Educación e Ordenación Universitaria, que actuará como presidente.</p>
<p>-Un director dun centro público designado polo delegado.</p>
<p>-Un titular dun centro concertado designado polo delegado.</p>
<p>-Dous representantes dos pais de alumnos: un designado polas federacións das asociacións de pais de alumnos de centros públicos e outro designado polas federacións das asociacións de pais de alumnos de centros privados concertados.</p>
<p>-Un representante do concello.</p>
<p>Actuará como secretario da comisión, con voz pero sen voto, un funcionario designado polo delegado provincial da Consellería de Educación e Ordenación Universitaria.</p>
<p>Décimo sexto.-Os alumnos admitidos en cada centro formalizarán a súa matrícula nel do 15 ó 30 de xuño. Trascorrido este prazo, entenderase que o alumno non matriculado renuncia á praza.</p>
<p>Décimo sétimo.-Rematado o prazo de matrícula, os directores de centros públicos e titulares de centros concertados comunicaranlle á delegación provincial de Educación o número de postos escolares vacantes especificando curso e nivel.</p>
<p>Décimo oitavo.-Os alumnos que, por causas debidamente xustificadas (traslado de localidade, ou outras), non se matricularan nos prazos fixados, presentarán a súa solicitude, xunto cos xustificantes correspondentes, na Delegación Provincial da Consellería de Educación e Ordenación Universitaria, que resolverá segundo proceda, tendo en conta o informe da inspección.</p>
<p>Décimo noveno.-Contra as resolucións dos consellos escolares, das comisións de escolarización e, se é o caso, da inspección educativa poderá presentarse reclamación, no prazo de tres días contados a partir da data da súa publicación, ante o órgano que as dictou, que deberá resolver no prazo de cinco días. Contra desta resolución poderá interpoñerse recurso, no prazo de cinco días contados a partir da súa comunicación, perante a Delegación Provincial da Consellería de Educación e Ordenación Universitaria, que resolverá no prazo de cinco días. Todo isto sen prexuízo do establecido na Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Vinte.-As persoas que teñan acceso á documentación presentada polos solicitantes no proceso de admisión de alumnos terán o mesmo deber de sixilo</p>
<p>en relación con ela cós funcionarios da Administración pública.</p>
<p>Disposicións transitorias</p>
<p>Primeira.-A presente orde será de aplicación para a admisión de alumnos de centros sostidos con fondos públicos de educación xeral básica, mentras non se extingan estas ensinanzas.</p>
<p>Segunda.-As datas e prazos das distintas fases do proceso de admisión e matrícula de alumnos de 3º e 4º de educación secundaria obrigatoria, mentres non se xeneraliza a implantación deste etapa, serán as que rexan para os alumnos dos centros de bacharelato unificado e polivalente e de formación profesional.</p>
<p>Disposicións derradeiras</p>
<p>Primeira.-Esta disposición entrará en vigor o mesmo día da súa publicación no Diario Oficial de Galicia.</p>
<p>Segunda.-Autorízase a Dirección Xeral de Ordenación Educativa e Centros para dicta-las normas necesarias para a aplicación e desenvolvemento desta orde.</p>
<p>Santiago de Compostela, 5 de abril de 1995.</p>
<p>Juan Piñeiro Permuy</p>
<p>Conselleiro de Educación e Ordenación Universitaria</p>
<p>ANEXO I</p>
<p>Criterios de admisión</p>
<p>CRITERIO PRIORITARIO.</p>
<p>Os solicitantes que padezan minusvalidez física, psíquica ou sensorial terán prioridade para seren admitidos naqueles centros que estean levando a cabo proxectos educativos de integración na discapacidade específica, sempre que o informe do equipo psico-pedagóxico de apoio aconselle esta modalidade de escolarización como a máis axeitada para o alumno.</p>
<p>Xustificante: informe do equipo psicopedagóxico de apoio.</p>
<p>PROXIMIDADE DO DOMICILIO</p>
<p>a) Alumnos con domicilio na zona de influencia do centro solicitado5 puntos.</p>
<p>b) Alumnos con domicilio en zonas limítrofes á do centro solicitado2 puntos.</p>
<p>c) Alumnos con domicilio no mesmo concello có centro solicitado1 punto.</p>
<p>d) Alumnos que non estean en ningunha das circunstancias anteriores0 puntos.</p>
<p>Xustificante: certificado de empadroamento, expedido polo concello.</p>
<p>RENDA ANUAL DA UNIDADE FAMILIAR.</p>
<p>a) Rendas iguais ou inferiores ó dobre do salario mínimo interprofesional2 puntos.</p>
<p>b) Renda superiores ó dobre do salario mínimo interprofesional que non sobrepasen ó cuádruplo do salario mínimo interprofesional1 punto.</p>
<p>c) Rendas superiores ó cuádruplo do salario mínimo interprofesional0 puntos.</p>
<p>Xustificante: fotocopia compulsada da declaración da renda. Se os pais do solicitante fan a declaración por separado, presentarase fotocopia compulsada de ámbalas dúas. (de non presentala outorgaránselle 0 puntos por este apartado).</p>
<p>EXISTENCIA DE IRMÁNS MATRICULADOS NO CENTRO.</p>
<p>a) Primeiro irmán no centro3 puntos.</p>
<p>b) Por cada un dos irmáns seguintes1 punto.</p>
<p>Xustificante: comprobación por parte do centro.</p>
<p>OUTROS CRITERIOS.</p>
<p>a) Pola condición de familia numerosa1 punto.</p>
<p>Xustificante: fotocopia compulsada do título de familia numerosa.</p>
<p>b) Pola condición de minusválido1 punto.</p>
<p>Xustificante: certificado médico.</p>
<p>CRITERIOS PARA RESOLVE-LOS CASOS DE EMPATE NA PUNTUACIÓN OUTORGADA ÓS SOLICITANTES</p>
<p>a) Maior puntuación obtida no apartado de proximidade domiciliaria.</p>
<p>b) Maior puntuación obtida no apartado de irmáns matriculados no centro</p>
<p>c) A condición de minusvalidez.</p>
<p>d) A condición de familia numerosa.</p>
<p>e) Maior puntuación obtida no apartado de renda anual da unidade familiar.</p>
<p>f) O sorteo público ante o consello escolar do centro.</p>

