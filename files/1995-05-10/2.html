---
date: '1995-05-10'
id: D62A
page: 3
number: 89
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: I. DISPOSICIÓNS XERAIS
title: >-
  Decreto 121/1995, do 20 de abril, polo que se aproban os criterios básicos de
  selección, formación, promoción e mobilidade dos membros das policías locais.
range: Decreto
url: 'https://www.xunta.gal/dog/Publicados/1995/19950510/AnuncioD62A_gl.html'
---
<p>A Lei 3/1992, do 23 de marzo, de coordinación das policías locais establece no seu artigo 5.1º d), que a coordinación da actuación das policías locais de Galicia farase respectando totalmente a autonomía local recoñecida na Constitución e abranguerá o exercicio da función, entre outras, de fixa-los criterios básicos de selección, formación, promoción e mobilidade dos membros das policías locais.</p>
<p>Por outra banda, o artigo 8 da devandita Lei 3/1992 en relación coa súa disposición derradeira primeira, dispón que lle corresponde ó Consello da Xunta de Galicia dicta-las normas xerais de coordinación, logo do informe da Comisión de Coordinación das Policías Locais, e autorízase a Xunta de Galicia para que dicte as disposicións regulamentarias que esixa o desenvolvemento e a súa aplicación.</p>
<p>Por isto, por proposta do conselleiro de Xustiza, Interior e Relacións Laborais, logo do informe da Comisión de Coordinación das Policías Locais de Galicia e da deliberación do Consello da Xunta de Galicia na súa reunión do día vinte de abril de mil novecentos noventa e cinco,</p>
<p>DISPOÑO:</p>
<p>Artigo 1º.-Obxecto e ámbito de aplicación.</p>
<p>O presente regulamento ten como finalidade fixa-los criterios básicos de selección, formación, promoción e mobilidade dos membros das policías locais, no ámbito da Comunidade Autónoma de Galicia, desenvolvendo o previsto no artigo 39 c) da Lei orgánica 2/1986, do 13 de marzo, de forzas e corpos de seguridade, e na Lei 3/1992, do 23 de marzo, de coordinación das policías locais de Galicia, no seu artigo 5.1º d).</p>
<p>Esta normativa seralles de aplicación ós corpos de policía local da Comunidade Autónoma de Galicia.</p>
<p>CAPÍTULO I</p>
<p>Selección e promoción</p>
<p>Artigo 2º.-Normas comúns sobre ingreso e promoción nos corpos da policía local.</p>
<p>1. O acceso ás distintas escalas e categorías da policía local, efectuarase por oposición libre, e por promoción intema, logo de superar un curso de formación teórico-práctico na Academia Galega de Seguridade.</p>
<p>2. As convocatorias para a provisión de prazas vacantes nos corpos de policía local serán realizadas polos concellos, de acordo coas previsións da oferta</p>
<p>de emprego público anual, e deberán axustarse ó disposto na presente norma, e ós criterios de selección que se fixan na lexislación básica do Estado e na normativa autonómica en materia de función pública, debendo conter como mínimo as seguintes circunstancias:</p>
<p>a) Número, denominación e características das prazas convocadas, con determinación expresa da escala e categoría a que pertenzan, grupo de titulación que corresponda a cada unha delas, o nivel dos postos e as condicións ou requisitos necesarios para o desempeño de cada un deles, conforme o que se sinale para o efecto na relación de postos de traballo.</p>
<p>b) Probas selectivas que teñan que celebrarse segundo as previsións contidas na Lei de coordinación das policías locais de Galicia e no presente regulamento.</p>
<p>c) Cando deban ser tidos en conta méritos na selección, as convocatorias conterán relación dos mesmos, a súa valoración, e os seus sistemas de acreditación.</p>
<p>d) Declaración expresa de que os tribunais de selección non podarán aprobar nin declarar que superaron as probos selectivas, un número superior de aspirantes ó de prazas convocadas.</p>
<p>e) Centro ou dependencia ó que deberán dirixirse as instancias e no que se exporán as sucesivas comunicacións.</p>
<p>f) Condicións ou requisitos que deben reunir ou cumpri-los aspirantes.</p>
<p>g) Composición do tribunal cualificador que teña que actuar.</p>
<p>h) Sistema de valoración das probas e de cualificación.</p>
<p>i) Programa que vaia rexe-lo desenvolvemento das probas.</p>
<p>j) Calendario preciso de realización das probas, debendo ter en conta que, desde o remate dunha proba ó comezo da seguinte, deberá transcorrer un prazo mínimo de corenta e oito horas.</p>
<p>k) Orde de actuación dos aspirantes, segundo o resultado do sorteo previamente celebrado.</p>
<p>l) Determinación das características e duración do curso selectivo de formación, así como do período de prácticas, establecido pola Academia Galega de Seguridade.</p>
<p>3. Durante o primeiro trimestre de cada ano, os concellos comunicaranlle á Consellería de Xustiza, Interior e Relacións Laborais as previsións de vacantes para cubrir durante o ano correspondente, para efectos dunha adecuada planificación dos cursos de formación que programe a Academia Galega de Seguridade.</p>
<p>Das devanditas previsións daráselle conta á Comisión de Coordinación de Policías Locais.</p>
<p>As bases das convocatorias deberán publicarse, en todo caso, nos boletíns oficiais das provincias respectivas e no D.O.G.</p>
<p>Sección primeira. Ingreso nos corpos da policía local</p>
<p>Artigo 3º.-Procedemento de selección.</p>
<p>1. O ingreso nos corpos da policía local, nas súas diferentes escalas e postos, farase por oposición libre, e logo de superar un curso de formación teórico-práctico na Academia Galega de Seguridade, no que se incluirá un período de prácticas.</p>
<p>2. Para poder tomar parte no proceso selectivo deberanse reuni-los seguintes requisitos:</p>
<p>a) Ser español.</p>
<p>b) Ter cumpridos 18 anos e non supera-los 30 para o acceso á categoría de garda.</p>
<p>c) Posuí-la titulación académica especificamente requirida, segundo o grupo de que se trate.</p>
<p>d) Non estar inhabilitado para o exercicio das funcións públicas, nin separado do servicio das administracións públicas por expediente disciplinario ou resolución xudicial firme.</p>
<p>e) Ser titular do permiso de conducir da clase B-1.</p>
<p>f) Posuír unha estatura mínima de 1,70 metros para os hames, e 1,65 metros as mulleres.</p>
<p>g) Compromiso de portar armas e, se é o caso, chegar a utilizalas, que se prestará mediante declaración xurada e por escrito.</p>
<p>h) Acredita-la aptitude física mediante a presentación dun certificado médico, no que se faga constar expresamente que o aspirante reúne as condicións físicas e sanitarias necesarias e suficientes para a realización dos exercicios físicos que figuran especificados na correspondente proba da oposición, o que non excluirá as comprobacións posteriores do que se reflicte no certificado médico.</p>
<p>Todos estes requisitos deberán ser referidos á data na que se remate o prazo de presentación de instancias da convocatoria correspondente.</p>
<p>3. As probas da oposición desenvolveranse do seguinte xeito:</p>
<p>a) As probas selectivas da oposición serán de carácter teórico e práctico, e nelas terán que incluírse necesariamente, un recoñecemento médico, probas de capacitación física, un exame psicotécnico, e unha avaliación de coñecementos xerais e específicos de materias relacionadas co exercicio profesional, así como o coñecemento da lingua galega e das institucións e do dereito básico de Galicia, engadindo para o ingreso ás categorías de oficial, subinspector e inspector, unha última proba consistente na presentación e defensa polos aspirantes dun proxecto profesional relacionado co posto de traballo que se vai desempeñar, que deberá ser presentado por escrito, e defendido oralmente ante o tribunal cualificador.</p>
<p>b) Con carácter previo ó comezo das probas, realizarase a práctica de control de estatura e demais medidas antropométricas.</p>
<p>c) A proba de aptitude física será a adecuada para comproba-la existencia da capacidade necesaria</p>
<p>para as funcións que se van realizar, e cualificarase con apto/non apto.</p>
<p>d) A proba psicotécnica estará dirixida a determina-la aptitude psicolóxica e adecuación á función policial a desempeñar. Cualificarase como apto / non apto.</p>
<p>e) A proba de coñecementos xerais consistirá na contestación por escrito dun número de temas determinado, dos que a metade serán da parte xeral e a outra metade da especial, elixidos ó chou entre os que figuren no programa da convocatoria.</p>
<p>f) O programa comporase dunha parte xeral, na que figurarán, en todo caso, temas de dereito constitucional, autonómico, administrativo, local e penal, e outra parte especial, que conterá temas de tráfico, seguridade vial, ordenanzas municipais e funcións da policía local, cun contido mínimo de 20 temas para a categoría de garda e cabo, 40 para sarxentos e suboficiais, 60 para oficiais e subinspectores e 90 para inspectores, debendo corresponde-lo 50% dos temas a cada unha das dúas partes.</p>
<p>Nos programas para cabos, sarxentos, suboficiais, oficiais, subinspectores e inspectores, incluiranse entre os temas reseñados anteriormente, outros relativos a sistemas de organización e mando.</p>
<p>Artigo 4º.-Tribunais cualificadores. Composición e constitución</p>
<p>1. Os tribunais cualificadores estarán compostos como mínimo da forma seguinte:</p>
<p>-Presidente: o da corporación ou membro desta en que delegue.</p>
<p>-Vocais: un representante da Xunta de Galicia designado pola consellería competente por proposta da Academia Galega de Seguridade, de entre os profesionais de policía local de Galicia.</p>
<p>Un funcionario de carreira designado polo presidente da corporación.</p>
<p>Un representante dos sindicatos máis representativos no concello respectivo.</p>
<p>Tódolos vocais deberán posuí-la titulación ou especialización igual ou superior ós postos de traballo obxecto da convocatoria.</p>
<p>Secretario: o da corporación ou quen legalmente o substitúa.</p>
<p>2. A designación do tribunal estará contida na convocatoria, e terá que estar constituído por un número impar de membros, nunca inferior a cinco, debendo designarse o mesmo número de suplentes. Poderanse nomear asesores do tribunal, que deberán facerse públicos xunto con el, e que poderán actuar con voz, e sen voto.</p>
<p>Artigo 5º.-Causas de abstención e recusación.</p>
<p>1. Absteranse de formar parte dos tribunais, comunicándollo á autoridade convocante, que resolverá o procedente, aquelas persoas nas que concorra algunha das circunstancias sinaladas no artigo 28.2º da Lei 30/1992, do 26 de novembro, de réxime xurí</p>
<p>dico das administracións públicas e do procedemento administrativo común, podendo ser obxecto de recusación polo interesado en calquera momento do procedemento selectivo, ó abeiro do artigo 29 da devandita lei.</p>
<p>2. Así mesmo, non poderán formar parte dos tribunais aqueles que realizaran tarefas de preparación de aspirantes a probas selectivas nos cinco anos anteriores a publicación ó da correspondente convocatoria.</p>
<p>3. En todo o non previsto expresamente neste regulamento, será de aplicación ós tribunais cualificadores, o disposto para os órganos colexiados no capítulo II do título II da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Artigo 6º.-Nomeamento de funcionarios en prácticas.</p>
<p>Os aspirantes que superaran a fase de oposición, e despois de cumprirse os requisitos formais que estableza a correspondente convocatoria, serán nomeados funcionarios en prácticas, e percibirán, con cargo á corporación respectiva, as retribucións que lles correspondan.</p>
<p>Sección segunda. Promoción e mobilidade dos membros das policías locais</p>
<p>Artigo 7º.-Promoción e mobilidade.</p>
<p>1. Poden tomar parte nas probas selectivas de promoción interna que supoñan cambio de escala, os funcionarios dos corpos de policía local pertencentes á categoría inmediatamente inferior, que prestasen polo menos dous anos de servicio neste posto en calquera concello de Galicia e cumpran os demais requisitos do artigo 25.4º da Lei de coordinación de policías locais.</p>
<p>2. Se non supón cambio de escala, poderán tomar parte os funcionarios de emprego inmediatamente inferior que prestasen polo menos dous anos de servicio no devandito posto e concello onde se produza a vacante, cumprindo os demais requisitos recollidos nos artigos 25.5º da Lei de coordinación de policías locais de Galicia.</p>
<p>3. Cando non se cubran as vacantes por promoción interna, estas incrementaranse ás de acceso libre.</p>
<p>Artigo 8º.-Desenvolvemento das fases de concurso e oposición.</p>
<p>1. A fase de concurso, que será previa á de oposición, e non terá carácter eliminatorio, consistirá na cualificación dos méritos alegados e debidamente acreditados polos aspirantes, segundo o baremo de méritos que estableza a Xunta de Galicia, logo de informe da Comisión de Coordinación de Policías Locais, de acordo cos requisitos profesionais esixibles a cada categoría. A puntuación alcanzada na fase de concurso acumularase á obtida na fase de oposición, e o total constituirá a puntuación final do concurso-oposición. Será condición necesaria que en cada unha das probas da oposición se obteña a puntuación mínima fixada nas bases da correspondente convocatoria.</p>
<p>2. As probas que hai que superar na fase de oposición serán análogas ás que se recollen neste regulamento para o acceso libre, coa excepción de que non se incluirán nas bases probas físicas. Tamén se incluirá, como última proba, a presentación e defensa polos aspirantes dun proxecto profesional relacionado co posto de traballo que se vai desempeñar. O dito proxecto deberá ser presentado por escrito e defendido oralmente ante o tribunal cualificador.</p>
<p>CAPÍTULO II</p>
<p>Formación das policías locais</p>
<p>Artigo 9º.-Curso selectivo de formación.</p>
<p>1. De conformidade co establecido no artigo 23 e ss. da Lei 3/1992, do 23 de marzo, de coordinación das policías locais, para o ingreso e promoción interna nos corpos de policía local nas súas diferentes escalas e postos, será requisito indispensable a superación dun curso selectivo de formación teórico-práctico na Academia Galega de Seguridade, que estará integrado polas disciplinas e actividades que en cada caso se establezan para as distintas categorías.</p>
<p>2. Contido do curso:</p>
<p>a) O contido deste curso estará dividido en áreas temáticas, nas que se conterán materias xurídicas, humanísticas, técnico-policiais, así como de xestión nos cursos para mandos. O contido das áreas e das materias poderá variar en función do curso que se realice.</p>
<p>b) Xunto coas áreas puramente docentes existirá unha área de actitude na que se valorará o comportamento do alumno durante a súa estadía na academia. Nesta área cada alumno disporá dun total de dez puntos, dos que se detraerán os correspondentes ás sancións disciplinarias que se lle impoñan.</p>
<p>c) Para supera-lo curso selectivo, será necesario obter como mínimo un 5 sobre 10 en cada unha das materias que integran o plan de estudios, así como na área de actitude, dispoñendo de dúas convocatorias de exame, unha ordinaria, e outra extraordinaria. Para a área de actitude non existirá convocatoria extraordinaria.</p>
<p>3. O curso para os alumnos de novo ingreso constará ademais dun período de prácticas, que realizarán no seu respectivo concello e que será valorado polo presidente da corporación logo de informe do xefe do corpo debendo obte-la cualificación de apto para superalo.</p>
<p>A duración do curso, tanto de estancia na A.G.S. como de prácticas no respectivo concello será determinada pola dirección da A.G.S., logo de acordo do Consello Rector e informe da Comisión de Coordinación.</p>
<p>b) Superado o período de formación, os alumnos recibirán o diploma acreditativo e poderán ser nomeados polos seus concellos funcionarios da policía local na categoría correspondente.</p>
<p>c) O alumno que, por enfermidade ou algunha outra causa xustificada, perda máis do 15% das clases do curso de formación será declarado "non apto", e poderá incorporarse ó seguinte curso ou cando a causa determinante llo permita. A xustificación da ausencia será valorada polo consello rector da Academia Galega de Seguridade, por proposta do seu director.</p>
<p>d) O alumno que non supere o curso de formación teórico-práctica poderá repetilo, por unha soa vez, se o concello o considera oportuno; deberá, neste caso, incorporarse ó curso seguinte.</p>
<p>e) O policía local que opte noutro concello e pola quenda libre, a un posto da súa mesma ou inferior categoría está exento de realiza-lo curso de formación teórico práctico.</p>
<p>Artigo 10º.-Formación permanente.</p>
<p>A formación profesional das policías locais, será coordinada a través da Academia Galega de Seguridade, que levará a cabo a programación e realización dos cursos de formación para o ingreso e promoción interna nos corpos de policía local, dos cursos de actualización e especialización, xornadas, seminarios e, en xeral, cantas actividades contribúan a dar unha formación integral ós funcionarios das policías locais.</p>
<p>Artigo 11º.-Consideración da formación acreditada como mérito en procesos de selección e provisión de postos de traballo.</p>
<p>1. Os cursos que realice a Academia Galega de Seguridade ou que esta homologue, conforme o previsto na Lei de coordinación das policías locais, serán considerados como méritos valorables nas fases de concurso, e na provisión de postos de traballo dos corpos da policía local.</p>
<p>2. Tódolos diplomas, certificados e acreditacións deberán expresar necesariamente a duración do curso de que se trata en horas lectivas, así como, segundo os casos, a asistencia ou aproveitamento obtido polo alumno.</p>
<p>Disposicións derradeiras</p>
<p>Primeira.-Facúltase o conselleiro de Xustiza, Interior e Relacións Laborais para dicta-las disposicións necesarias para o desenvolvemento deste decreto.</p>
<p>Segunda.-Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, vinte de abril de mil novecentos noventa e cinco.</p>
<p>Manuel Fraga Iribarne</p>
<p>Presidente</p>
<p>Juan Miguel Diz Guedes</p>
<p>Conselleiro de Xustiza, Interior e Relacións Laborais</p>

