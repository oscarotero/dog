---
date: '2004-09-20'
page: 12
number: 183
agency: 'CONSELLERÍA DA PRESIDENCIA, RELACIÓNS INSTITUCIONAIS E ADMINISTRACIÓN PÚBLICA'
section: I. DISPOSICIÓNS XERAIS
title: >-
  Orde conxunta do 14 de setembro de 2004, das consellerías de Medio Ambiente e
  de Innovación, Industria e Comercio, pola que se regula o procedemento para a
  obtención da autorización de emisión de gases de efecto invernadoiro.
range: Orde
---
<p>Mediante o Real decreto lei 5/2004, do 27 de agosto, polo que se regula o réxime de comercio de dereitos de emisións, traspúxose ao ordenamento xurídico español a Directiva 2003/87/CE do Parlamento Europeo e do Consello, do 13 de outubro de 2003, polo que se establece un réxime para o comercio de dereitos de emisión de gases de efecto invernadoiro na Comunidade e pola que se modifica a Directiva 96/61/CE.</p>
<p>De acordo con esta norma, o réxime de comercio de dereitos de emisión aplicarase inicialmente ás emisións de dióxido de carbono procedentes das instalacións nas que se desenvolven as actividades enumeradas no anexo I do real decreto lei e superen os limiares de capacidade que nel se establecen. Estas actividades inclúen grandes focos de emisión en sectores como a xeración de electricidade, o refinamento, a produción e transformación de metais férreos, cemento, cal, vidro, cerámica, pasta de papel e papel e cartón.</p>
<p>Para estas instalacións imponse a obriga, exixible a partir do 1 de xaneiro de 2005, de contar con autorización de emisións de gases de efecto invernadoiro expedida polo órgano competente da comunidade autónoma a favor do seu titular. A partir desta mesma data, estas instalacións estarán obrigadas a implantar e manter o seguimento de emisións de gases de efecto invernadoiro e á entrega, con carácter anual, dun número de dereitos de emisión equivalente ao dato de emisións verificadas.</p>
<p>Para as instalacións existentes á entrada en vigor do real decreto lei prevese un réxime transitorio para a obtención de autorización de emisión destes gases, de tal xeito que se permite o seu funcionamento a partir do ano 2005 sempre que se cumpran uns determinados requisitos. En particular, estas instalacións deben solicitar a autorización de emisión de gases de efecto invernadoiro antes do 30 de setembro de 2004.</p>
<p>Esta orde ten por obxecto regular o procedemento para a obtención da autorización de emisións de gases de efecto invernadoiro no ámbito da Comunidade Autónoma de Galicia.</p>
<p>Na súa virtude,</p>
<p>DISPOÑEMOS:</p>
<p>Artigo 1º.-Ámbito de aplicación.</p>
<p>Esta orde será de aplicación a todas as instalacións que desenvolvan algunha das actividades e que xere as emisións especificadas no anexo I do Real decreto lei 5/2004, do 27 de agosto, ou norma que o substitúa.</p>
<p>Artigo 2º.-Obxecto de autorización.</p>
<p>As instalacións incluídas no ámbito de aplicación desta orde requirirán para o seu funcionamento a autorización de emisión de gases de efecto invernadoiro. Esta autorización será exixible a partir do 1 de xaneiro de 2005.</p>
<p>A autorización de emisión de gases de efecto invernadoiro rexerase por esta orde e polo previsto no Real decreto lei 5/2004 ou norma que o substitúa.</p>
<p>Esta autorización outorgarase sen prexuízo de calquera outra autorización que resulte exixible á instalación de conformidade coa normativa que lle resulte aplicable.</p>
<p>Artigo 3º.-Contido da autorización.</p>
<p>A autorización de emisións de gases de efecto invernadoiro terá o contido mínimo seguinte:</p>
<p>a) Nome e enderezo do titular da instalación.</p>
<p>b) Identificación e domicilio da instalación.</p>
<p>c) Unha descrición básica das actividades e emisións da instalación.</p>
<p>d) As obrigas de seguimento das emisións, especificando a metodoloxía que se deberá aplicar e a súa frecuencia.</p>
<p>e) As obrigas de subministración de información.</p>
<p>f) A obriga de entregar, nos catro meses seguintes ao final de cada ano natural, dereitos de emisión en cantidade equivalente ás emisións totais verificadas da instalación durante o ano anterior.</p>
<p>g) Data prevista da entrada en funcionamento.</p>
<p>A autorización de emisión de gases de efecto invernadoiro, se así o solicita o titular, poderá cubrir unha ou máis instalacións, sempre que estas se sitúen nun mesmo lugar, garden relación de índole técnica e teñan o mesmo titular.</p>
<p>Artigo 4º.-Solicitude.</p>
<p>A solicitude de autorización de emisión de gases de efecto invernadoiro deberá dirixirse á Dirección Xeral de Desenvolvemento Sostible da Consellería de Medio Ambiente e presentarse en calquera das formas previstas no artigo 38 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Artigo 5º.-Documentación.</p>
<p>Á solicitude, que deberá axeitarse ao modelo que figura como anexo a esta orde deberá xuntarse, polo menos, documentación coa seguinte información:</p>
<p>a) Identificación e acreditación de ser titular da instalación.</p>
<p>b) Identificación, domicilio da instalación e cartografía da localización.</p>
<p>c) Descrición da instalación para a que se solicita autorización, así como das súas actividades, incluída a tecnoloxía utilizada.</p>
<p>d) As materia primas e auxiliares empregadas e cuxo uso poida producir emisións de gases incluídos no réxime de comercio de dereitos de emisión.</p>
<p>e) As fontes de emisión de gases incluídos no réxime de comercio de dereitos de emisión existentes na instalación, características e controis.</p>
<p>f) A metodoloxía prevista para realizar o seguimento das emisións, de acordo co anexo III do real decreto lei, coa Decisión 2004/156/CE da comisión, do 29 de</p>
<p>xaneiro de 2004, pola que se establecen directrices para o seguimento e a notificación das emisións de gases de efecto invernadoiro de conformidade coa Directiva 2003/87/CE e, de ser o caso, coa normativa en desenvolvemento.</p>
<p>A solicitude irá xunto cun resumo explicativo das indicacións especificadas no parágrafo anterior, e indicará a data prevista para a posta en funcionamento da instalación.</p>
<p>Artigo 6º.-Emenda da solicitude.</p>
<p>Examinada a solicitude, se faltase algún dos documentos previstos por esta norma, notificaráselle ao solicitante para que emende as deficiencias observadas no prazo de 10 días, contados desde o día seguinte ao da notificación realizada. No caso contrario, terase por desistido da súa petición, procedéndose ao arquivo do expediente.</p>
<p>Artigo 7º.-Informes.</p>
<p>Unha vez completa a documentación, solicitáraselles informe aos seguintes organismos, para o cal se lles remitirá copia do expediente:</p>
<p>a) Dirección Xeral de Calidade e Avaliación Ambiental da Consellería de Medio Ambiente.</p>
<p>b) Dirección Xeral de Industria, Enerxía e Minas da Consellería de Innovación, Industria e Comercio.</p>
<p>Os informes aos que se refire o parágrafo anterior emitiranse no prazo dun mes. Se transcorrido este prazo non se emitise informe, poderase continuar a tramitación do expediente.</p>
<p>Artigo 8º.-Audiencia ao interesado.</p>
<p>A proposta de resolución porase de manifesto ao interesado que poderá efectuar alegacións que considere oportunas na súa solicitude no prazo de 10 días.</p>
<p>Artigo 9º.-Resolución.</p>
<p>A Dirección Xeral de Desenvolvemento Sostible da Consellería de Medio Ambiente ditará resolución que poña fin ao procedemento e notificaralla ao interesado. Contra esta resolución caberá interpoñer recurso de alzada ante o conselleiro de Medio Ambiente, no prazo dun mes contado a partir do día seguinte ao da súa notificación.</p>
<p>Sen prexuízo do previsto na disposición transitoria única desta orde, transcorrido o prazo de tres meses sen ter notificado resolución expresa entenderase denegada a súa solicitude.</p>
<p>A Dirección Xeral de Desenvolvemento Sostible da Consellería de Medio Ambiente comunicaralle ao Rexistro Nacional de Dereitos de Emisión as resolucións de outorgamento, modificación e extinción das autorizacións no prazo de 10 días desde a data de resolución.</p>
<p>Artigo 10º.-Cambios na instalación.</p>
<p>O titular da autorización deberá informar a Dirección Xeral de Desenvolvemento Sostible da Consellería de Medio Ambiente de calquera proxecto de cambio no carácter, o funcionamento ou o tamaño da instalación, así como de todo cambio que afecte a identidade ou ao domicilio do titular. Nestes supostos, deberá presentarse solicitude de modificación da autorización axustada ao modelo do anexo I, acompañando aquela documentación prevista no artigo 5 desta orde que presente algunha modificación respecto á que serviu de</p>
<p>base para a autorización de emisión. Esta solicitude tramitarase conforme o previsto nos artigos 6º e 9º desta orde.</p>
<p>Artigo 11º.-Extinción da autorización.</p>
<p>As autorizacións de emisión de gases de efecto invernadoiro quedarán extinguidas nos supostos de:</p>
<p>a) Peche da instalación.</p>
<p>b) Falta de posta en funcionamento da instalación, transcorridos tres meses desde a data de inicio de actividade prevista na autorización, agás causa xustificada polo órgano competente para outorgar a autorización.</p>
<p>c) Nos supostos de sanción, conforme o previsto no Real decreto lei 5/2004.</p>
<p>Artigo 12º.-Exclusión temporal.</p>
<p>1. Excepcionalmente, ata o 31 de decembro de 2007 o titular dunha instalación poderá solicitar a súa exclusión temporal do ámbito de aplicación do Real decreto lei 5/2004, nos termos recollidos na súa disposición transitoria cuarta.</p>
<p>2. A solicitude de exclusión temporal presentarase axustada ao modelo recollido no anexo I perante a Dirección Xeral de Desenvolvemento Sostible da Consellería de Medio Ambiente acompañada da documentación necesaria para tramitar a autorización de emisións referida no artigo 5º desta orde e documentación que acredite o cumprimento das seguintes condicións:</p>
<p>a) Que a instalación limite as súas emisións de maneira equivalente a como o faría no caso de non ser excluída en virtude das políticas e medidas nacionais vixentes.</p>
<p>b) Que quede suxeita ás obrigas de seguimento e subministración de información sobre emisións equivalentes ás previstas no real decreto lei.</p>
<p>c) Que non se produzan distorsións do mercado interior como consecuencia da súa exclusión.</p>
<p>3. A Dirección Xeral de Desenvolvemento Sostible someterá a solicitude ao trámite de información pública durante o prazo de vinte días, para este efecto inserirase un anuncio extracto desta no Diario Oficial de Galicia. Esa dirección xeral remitiralle o expediente completo ao Ministerio de Medio Ambiente para a súa tramitación á Comisión Europea.</p>
<p>Disposición transitoria</p>
<p>Única.-As instalacións existentes á entrada en vigor desta orde deberán solicitar a autorización de emisións de gases de efecto invernadoiro antes do 30 de setembro de 2004. Ata que se dite resolución aprobatoria de autorización de emisión de gases de efecto invernadoiro, a partir do 1 de xaneiro de 2005, estas instalacións poderán seguir funcionando de forma provisional, sempre que se estableza o sistema de seguimento de emisións, aprobado por resolución expresa de Dirección Xeral de Desenvolvemento Sostible da Consellería de Medio Ambiente.</p>
<p>Enténdese por instalacións existentes no momento da entrada en vigor desta orde tanto as que se atopen en funcionamento como as que conten nesta data con todas as licenzas e permisos administrativos exixidos pola lexislación que resulte de aplicación. Nestes casos a solicitude de autorización de emisión de gases de</p>
<p>efecto invernadoiro deberá indicar a data prevista para a súa entrada en funcionamento.</p>
<p>Disposición derradeira</p>
<p>Primeira.-Facúltase a Dirección Xeral de Desenvolvemento Sostible da Consellería de Medio Ambiente para ditar as disposicións necesarias para o desenvolvemento e execución desta orde.</p>
<p>Segunda.-Entrada en vigor.</p>
<p>Esta orde entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, 14 de setembro de 2004.</p>
<p>José Manuel Barreiro FernándezJuan Rodríguez Yuste</p>
<p>Conselleiro de Medio AmbienteConselleiro de Innovación,</p>
<p>Industria e Comercio</p>

