---
date: '2008-01-29'
page: 1
number: 20
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Orde do 12 de decembro de 2007 pola que se aproba a conta xeral de liquidación
  e se distribúen os bens remanentes da herdanza intestada de Agustín Fandiño
  Abalo.
range: Orde
---
<p>Antecedentes.</p>
<p>Por comunicación do Concello de Portas iniciouse o procedemento para o recoñecemento da Comunidade Autónoma de Galicia como herdeira do ab intestato de Agustín Fandiño Abalo, de acordo co disposto nos artigos 153 e 154 da Lei 4/1995, do 24 de maio, de dereito civil de Galicia, que regulan a sucesión intestada a favor da Comunidade Autónoma de Galicia, de aplicación dada na data de finamento do causante, 13 de xaneiro de 2001, con último enderezo no concello de Portas.</p>
<p>Por auto de declaración de herdeiros do 5 de xaneiro de 2006, o Xulgado de Primeira Instancia número 1 de Caldas de Reis declarou vacante a súa herdanza, adxudicando esta á Comunidade Autónoma de Galicia.</p>
<p>O 15 de marzo de 2006 publicouse no Diario Oficial de Galicia o anuncio polo que se daba publicidade á apertura do prazo de información pública deste expediente, presentando o Concello de Portas solicitude de adxudicación da herdanza co fin de destinar os bens que a conforman a establecemento de asistencia social.</p>
<p>Fundamentos xurídicos.</p>
<p>Lei 4/1995, do 24 de maio, de dereito civil de Galicia, artigos 153 e 154.</p>
<p>Decreto 94/1999, do 25 de marzo, sobre réxime administrativo da sucesión intestada a favor da Comunidade Autónoma de Galicia.</p>
<p>Lei 3/1985, do 12 de abril, do patrimonio da Comunidade Autónoma galega.</p>
<p>Decreto 50/1989, do 9 marzo, polo que se aproba o Regulamento que executa a Lei 3/1985.</p>
<p>Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Código civil.</p>
<p>Adoptadas pola Secretaría Xeral e do Patrimonio as oportunas medidas de conservación e administración, excepto o principio de alleamento de bens, presentada a conta xeral de liquidación da herdanza e feitas as correspondentes propostas de distribución dos bens hereditarios,</p>
<p>RESOLVO:</p>
<p>Primeiro.-Estimar conforme a seguinte conta xeral de liquidación da herdanza de Agustín Fandiño Abalo:</p>
<p>A) Bens e dereitos:</p>
<p>-Inmobilizado material:</p>
<p>Casa con predio urbano (Estación, nº 24, Portas): 19.380 .</p>
<p>Parcela rústica (nº 483 do Pol. 7 do catastro): 7.464 .</p>
<p>-Tesouraría:</p>
<p>Bancos</p>
<p>Caixanova, nº c/c 2080 0099 38 0000043173: 0 .</p>
<p>Total de bens e dereitos: 26.844 .</p>
<p>b) Obrigas e débedas:</p>
<p>-Servizos de profesionais independentes:</p>
<p>a) Rexistro da Propiedade de Caldas de Reis 11-2-2002: 10,46 .</p>
<p>b) Rexistro da Propiedade de Caldas de Reis 15-4-2002: 6,97 .</p>
<p>c) Rexistro da Propiedade de Caldas de Reis 26-9-2007: 37,97  .</p>
<p>d) Rexistro da Propiedade de Caldas de Reis 26-9-2007: 25,88 .</p>
<p>-Anuncios e publicacións:</p>
<p>Edicto no BOP de Pontevedra: 34,59 .</p>
<p>Anuncio nos medios de comunicación: 163,56 .</p>
<p>-Tributos:</p>
<p>Liquidacións pendentes taxas (2000, 2001, 2003, 2004 e 2005): 19,94 .</p>
<p>Outros valores (IBI 2007, taxas e prezos públicos 2002 e 2006): 76,75 .</p>
<p>Total obrigas e débedas: 376,12 .</p>
<p>Total líquido (bens e dereitos-obrigas e débedas): 26.467,88 .</p>
<p>Segundo. Tendo en conta:</p>
<p>-Os bens hereditarios remanentes resultantes: 26.467,88 .</p>
<p>-A única solicitude presentada, en tempo e forma, sobre este patrimonio: Concello de Portas.</p>
<p>-Os pagamentos efectuados pola Consellería de Economía e Facenda na tramitación do expediente: 279,43 euros.</p>
<p>-A falta de efectivo monetario para facer fronte as obrigas e débedas contabilizadas.</p>
<p>a) Adxudicar -en atención ao destino cultural ou asistencial a que están afectos estes bens hereditarios, á preferencia da radicación dos establecementos e institucións que poden ser beneficiarias e ás solicitudes presentadas-, o patrimonio inmobiliario resultante, composto por casa e terreo circundante, así como por outra parcela rústica, ao Concello de Portas, institución pública radicada no derradeiro lugar de residencia do causante, que solicitou a excepción ao alleamento dos citados bens segundo o artigo 14.1º do Decreto 94/1999, sobre réxime administrativo da sucesión intestada en favor da Comunidade Autónoma de Galicia, comprometéndose a destinar directamente estes inmobles a servizos de asistencia social municipal para persoas temporalmente necesitadas de vivenda.</p>
<p>Se os bens adxudicados non se aplicasen ao fin comprometido no prazo dun ano, contado desde o outorgamento da escritura pública de transmisión, ou deixasen con posterioridade de ter o destino asistencial que se lles asigna conforme a lei, procederá a reversión do inmoble á Administración da Comunidade Autónoma de Galicia, de conformidade co disposto no artigo 87 do Regulamento da Lei 3/1985, do 12 de abril, do patrimonio da Comunidade Autónoma galega.</p>
<p>b) Ao non existir efectivo nos bens hereditarios para facer fronte ás obrigas e débedas contabilizadas na súa liquidación, de acordo co disposto no artigo 18 do Decreto 94/1999, sobre réxime administrativo da sucesión intestada en favor da Comunidade Autónoma de Galicia, a institución beneficaria, o Concello de Portas, previamente á formalización da adxudicación e á entrega dos bens, deberá liquidar todos os gastos de conservación, administración e os demais ocasionados por razón dos bens que se lle adxudiquen, así como os custos non especificamente imputables a un ben determinado.</p>
<p>Segundo o anterior, procede gravar o único e universal beneficiario, o Concello de Portas, coa obriga de ingresar na conta bancaria operativa da Administración autonómica que se determinará, a cantidade de 279,43 euros, custos orixinados na tramitación deste procedemento de liquidación, aboados pola Consellería de Economía e Facenda. Así mesmo, serán por conta do beneficiario todas as débedas e obrigas pendentes, mesmo aquelas descoñecidas que puidesen non ter sido incluídas na conta xeral de liquidación da herdanza de Agustín Fandiño Abalo.</p>
<p>Terceiro. Esta resolución pon fin á vía administrativa e contra ela poderase interpoñer recurso potestativo de reposición no prazo dun mes, contado desde o día seguinte ao da súa notificación, perante este órgano administrativo de conformidade cos artigos 107, 109 e 116 da Lei 30/1992, de réxime xurídico das administracións públicas e do procedemento administrativo común, ou ben directamente recurso contecioso-administrativo, no prazo de dous meses contados a partir do día seguinte ao da súa notificación, perante a Sala do Contencioso-Adminsitrativo do Tribunal Superior de Galicia, conforme o disposto nos artigos 46, 10 e 14 da Lei 29/1998, reguladora da xurisdición contencioso-administrativa, sen prexuízo de que o interesado considere interpor calquera outro recurso que xulgue oportuno.</p>
<p>Santiago de Compostela, 12 de decembro de 2007.</p>
<p>P.D. (Orde 18-9-2006)</p>
<p>Inmaculada Viña Carregal</p>
<p>Secretaria xeral e do Patrimonio da Consellería de Economía e Facenda</p>

