---
date: '2007-02-16'
page: 2
number: 34
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 12 de febreiro de 2007 pola que se convocan axudas económicas para
  compensar gastos derivados dos accidentes de tráfico de persoal en función
  docente ou inspectora.
range: Orde
---
<p>Entre as actividades propias de diversos postos de traballo encadrados no ámbito da función docente e inspectora non universitaria e da unidade técnica e determinado persoal laboral, atópanse aquelas encamiñadas a garantir unha adecuada atención educativa, e que exixen o desprazamento por razón do servizo deses funcionarios e persoal laboral polas estradas, utilizando necesariamente os seus vehículos particulares por mor da programación do traballo, carácter itinerante das funcións, horario dos centros e outras.</p>
<p>Atendendo a esta circunstancia e coa finalidade de compensar os eventuais danos materiais, non cubertos, que sufran o citado persoal dependente desta consellería nos seus vehículos particulares, a Consellería de Educación e Ordenación Universitaria</p>
<p>DISPÓN:</p>
<p>Primeira.-Obxecto.</p>
<p>1. Convócanse axudas económicas para compensar os gastos derivados dos danos causados no vehículo particular como consecuencia de accidentes de circulación producidos nos desprazamentos por razón de servizo, acontecidos desde o 1 de setembro de 2006 ata o 31 de agosto de 2007, incluído.</p>
<p>2. Non serán obxecto de compensación a través destas axudas:</p>
<p>a) Aqueles supostos en que a obriga da reparación dos danos corresponda integramente a unha entidade aseguradora ou a un terceiro.</p>
<p>b) Os danos derivados de avarías mecánicas.</p>
<p>c) Os danos derivados dos accidentes acontecidos nos desprazamentos desde o domicilio ao centro de traballo e viceversa.</p>
<p>Segunda.-Contía e dotación orzamentaria.</p>
<p>1. O importe das axudas poderá acadar como máximo a totalidade do valor da reparación sen que, en ningún caso, poida superar o límite máximo de doce mil euros.</p>
<p>2. A contía máxima do crédito destinado a esta convocatoria será de cento dous mil euros, con cargo á aplicación orzamentaria 09.01.421A.162.05, dos orzamentos xerais da Comunidade Autónoma de Galicia para o ano 2007.</p>
<p>Terceira.-Ámbito subxectivo de aplicación.</p>
<p>1. Poderá solicitar axuda económica o persoal docente que imparta ensinanzas escolares, os inspectores ao servizo da Administración educativa de Galicia, os funcionarios das unidades técnicas e o persoal non docente dependente da Consellería de Educación e Ordenación Universitaria que, para o desempeño do seu posto de traballo precise, o desprazamento por estrada con vehículo particular e como consecuencia diso sufra algún accidente do cal deriven danos no vehículo, non cubertos adecuadamente por outro sistema compensatorio.</p>
<p>2. Deben entenderse incluídos, en todo caso, os seguintes empregados públicos:</p>
<p>-O persoal integrante dos equipos de orientación específica e dos departamentos de orientación.</p>
<p>-O persoal integrante dos colexios rurais agrupados.</p>
<p>-O persoal integrante dos centros de formación e recursos.</p>
<p>-O persoal que se despraza aos centros de formación e recursos (Cefores) para a realización de cursos de formación.</p>
<p>-O persoal que preste servizos en dous ou máis centros públicos, cando se desprace dun ao outro centro dentro da mesma xornada de traballo.</p>
<p>-O persoal que preste servizos na atención domiciliaria.</p>
<p>-O persoal que presta servizos dentro da mesma localidade en dous ou mais centros, na itinerancia entre ambos os centros.</p>
<p>-Pesoal que se despraza dentro dun mesmo centro por ter máis dunha localización física.</p>
<p>-Os coordinadores/as da formación nos centros de traballo no exercicio das súas funcións.</p>
<p>-Os coordinadores/as de formación nos centros educativos no exercicio das súas funcións.</p>
<p>-Os titores dos ciclos formativos.</p>
<p>-Os liberados sindicais no exercicio das súas funcións.</p>
<p>-Os delegados sindicais no exercicio das súas funcións.</p>
<p>-O persoal de prevención de riscos no exercicio das súas funcións.</p>
<p>-O persoal colaborador nos comedores escolares (funcionarios ou laborais) que se desprace para a adquisición de subministracións destinadas aos citados comedores.</p>
<p>-Os inspectores de educación e os inspectores ao servizo da Administración educativa.</p>
<p>-Os funcionarios das unidades técnicas da Consellería e das Delegacións Provinciais da Consellería de Educación e Ordenación Universitaria.</p>
<p>-Todos aqueles titulares dos postos docentes cuxo desprazamento habitual ou ocasional sexa exixido por razón de servizo como consecuencia do cumprimento dunha comisión de servizos regulamentariamente encomendada.</p>
<p>Cuarta.-Solicitudes e documentación.</p>
<p>1. O procedemento iniciarase por instancia da parte interesada, mediante solicitude segundo o modelo determinado no anexo a esta orde, dirixida ao secretario xeral da Consellería de Educación e Ordenación Universitaria dentro dos corenta días naturais seguintes ao da produción do accidente, e presentarase nos rexistros da consellería ou das súas delegacións provinciais ou en calquera dos demais lugares a que se refire o artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>2. A solicitude deberá ir acompañada dos documentos que a continuación se relacionan:</p>
<p>a) DNI do solicitante.</p>
<p>b) Descrición detallada do accidente, especificando o lugar, a data e a hora deste.</p>
<p>c) Certificación expedida polo órgano correspondente: director do centro, xefe do servizo ou programa, ou autoridade convocante, que acredite que o desprazamento se produciu por razóns do servizo e dentro do seu ámbito territorial. Nesta certificación deberá constar o visto e prace do delegado provincial da Consellería de Educación e Ordenación Universitaria.</p>
<p>d) Orixinal ou fotocopia compulsada da factura de reparación do vehículo. No caso de presentar o seu orzamento, será emitido por un taller especializado, e non se tramitará a solicitude ata a achega da factura.</p>
<p>e) Tarxeta de inspección técnica (anverso e reverso) e permiso de circulación.</p>
<p>f) Documentación acreditativa da existencia e vixencia do contrato de seguro do vehículo, en que conste o seu ámbito de cobertura e, se é o caso, o límite da franquía.</p>
<p>g) Taxación pericial no caso de sinistro total.</p>
<p>h) Dilixencias ou atestados practicados polos axentes ou autoridades encargadas da vixilancia do tráfico, se é o caso.</p>
<p>i) Declaración xurada de non ter sido indemnizado polos mesmos danos ou, de ser o caso, xustificación do importe das indemnizacións percibidas ou recoñecidas.</p>
<p>j) No suposto de baixa do vehículo deberase achegar o documento xustificativo desta.</p>
<p>k) Certificación bancaria que acredite a titularidade da conta en que se solicita o ingreso.</p>
<p>Quinta.-Comisión de valoración e criterios de adxudicación.</p>
<p>1. As solicitudes serán examinadas por unha comisión de valoración integrada polos seguintes membros.</p>
<p>-O subdirector xeral de Persoal ou persoa en quen delegue que será o presidente.</p>
<p>-O subdirector xeral da Inspección Educativa.</p>
<p>-O xefe de Servizo de Prevención de Riscos Laborais.</p>
<p>-A xefa de Servizo de Persoal non Docente.</p>
<p>-O xefe de Servizo de Réxime Xurídico e Recursos.</p>
<p>-A xefa de Servizo de Profesorado de Educación Secundaria, Formación Profesional e Ensinanzas Especiais.</p>
<p>-O xefe de Servizo de Profesorado de Educación Infantil e Primaria.</p>
<p>-Unha/un representante de cada unha das organizacións sindicais con presenza na mesa sectorial docente non universitaria.</p>
<p>-Unha/un funcionaria/o designada/o pola secretaría xeral, que actuará como secretaria/o, con voz e voto.</p>
<p>2. A comisión de valoración fixará os criterios para determinar o importe das axudas, tendo en conta a importancia dos danos, as circunstancias e características do accidente, con especial consideración dos eventuais supostos de culpabilidade e neglixencia do solicitante da axuda, así como as condicións, valor de mercado, modelo e antigüidade do vehículo, e realizará a correspondente proposta de resolución, coa indicación das contías que procedan, tendo en conta as limitacións establecidas na base segunda desta orde.</p>
<p>3. A comisión poderá solicitar o asesoramento daquelas persoas que, por razón da súa competencia ou cualificación técnica, considere oportuno, podendo ocasionalmente incorporalas a ela.</p>
<p>4. A comisión de valoración reunirase unha vez ao trimestre e efectuará proposta de aceptación ou de rexeitamento da axuda solicitada. Esta proposta seralles notificada ás/aos interesadas/os, que poderán formular alegacións a ela no prazo máximo de 10 días naturais.</p>
<p>5. A comisión de valoración, en función do número de solicitudes presentadas e da cuantificación delas, poderá efectuar proposta de pagamento, total ou parcial, das axudas aceptadas na súa reunión trimestral.</p>
<p>Sexta.-Resolución.</p>
<p>1. As solicitudes serán resoltas logo das propostas da comisión de valoración, mediante a orde da conselleira de Educación e Ordenación Universitaria, que será publicada no Diario Oficial de Galicia.</p>
<p>2. Contra a orde de resolución das solicitudes, que pon fin á vía administrativa, caberá interpoñer potestativamente recurso de resposición ou ben directamente recurso contencioso-administrativo.</p>
<p>Sétima.-Pagamento das axudas.</p>
<p>1. As axudas aboaránselle ás beneficiarias ou beneficiarios mediante transferencia polo importe concedido á conta corrente que figure na certificación bancaria.</p>
<p>Oitava.-Compatibilidade con outras axudas.</p>
<p>As axudas concedidas en virtude desta convocatoria serán compatibles con outras outorgadas para a mesma finalidade por entidades públicas ou privadas, distintas da Administración da Xunta de Galicia, sempre que o importe conxunto das axudas non supere o custo dos gastos ocasionados.</p>
<p>Disposición transitoria</p>
<p>Para os accidentes acaecidos con anterioridade á publicación desta orde, o prazo de corenta días naturais previsto no seu punto cuarto iniciarase ao día seguinte ao da súa entrada en vigor.</p>
<p>Disposicións derradeiras</p>
<p>Primeira.-Habilitación normativa.</p>
<p>Facúltase a secretaría xeral para ditar as instrucións necesarias para a aplicación e desenvolvemento desta orde.</p>
<p>Segunda.-Entrada en vigor.</p>
<p>Esta orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 12 de febreiro de 2007.</p>
<p>Laura Sánchez Piñón</p>
<p>Conselleira de Educación e Ordenación Univesitaria</p>

