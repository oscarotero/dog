---
date: '2003-08-01'
id: 17EEE
page: 10
number: 148
agency: 'CONSELLERÍA DE XUSTIZA, INTERIOR E ADMINISTRACIÓN LOCAL'
section: III. OUTRAS DISPOSICIÓNS
title: >-
  Decreto 323/2003, do 18 de xullo, polo que se declara a urxente ocupación,
  para efectos de expropiación forzosa, pola Deputación Provincial de
  Pontevedra, dos bens e dereitos necesarios para a realización das obras do
  proxecto de alargamento da estrada provincial PO-5102 Lamosa-Franqueira-Achas,
  (concello de Covelo).
range: Decreto
url: 'https://www.xunta.gal/dog/Publicados/2003/20030801/Anuncio17EEE_gl.html'
---
<p>A Deputación Provincial de Pontevedra, en sesión que tivo lugar o día vintesete de decembro de dous mil dous, aprobou o proxecto de alargamento da estrada provincial PO-5102 Lamosa-Franqueira-Achas e, na mesma sesión, acordou solicitar da Xunta de Galicia a declaración de urxente ocupación dos bens e</p>
<p>dereitos afectados pola expropiación forzosa ó abeiro do disposto no artigo 52 da Lei de expropiación forzosa.</p>
<p>Por parte da Deputación Provincial de Pontevedra foi remitida a documentación complementaria para a correcta tramitación do expediente con data de entrada no rexistro xeral da Consellería de Xustiza, Interior e Administración Local o día trinta de xuño de dous mil tres.</p>
<p>Os bens nos que se concreta a declaración de urxente ocupación están determinados no expediente que se someteu a información pública.</p>
<p>A Dirección Xeral de Urbanismo da Consellería de Política Territorial, Obras Públicas e Vivenda emitiu informe favorable. O dito informe tivo entrada no rexistro xeral da Consellería de Xustiza, Interior e Administración Local o día oito de abril de dous mil tres.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, xa que segundo sinala a deputación, o alargamento e mellora do trazado e pavimento, é necesaria no tramo en cuestión xa que se xenerou un perigoso funil, que unido á excesiva sinuosidade do actual trazado provoca graves problemas para a seguridade vial, sendo a día de hoxe un dos puntos negros da rede viaria provincial, a causa da elevada sinistrabilidade rexistrada na zona.</p>
<p>A competencia para a declaración da urxente ocupación correspóndelle ó Consello da Xunta de Galicia segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude, por proposta do conselleiro de Xustiza, Interior e Administración Local, e logo de deliberación do Consello da Xunta de Galicia na súa reunión do día dezaoito de xullo de dous mil tres,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a urxente ocupación, pola Deputación Provincial de Pontevedra para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto de alargamento da estrada provincial PO-5102 Lamosa-Franqueira-Achas debendo, se é o caso, unha vez ocupados os terreos necesarios, obte-las autorizacións que foran necesarias dos organismos competentes, con carácter previo ó inicio das obras.</p>
<p>Santiago de Compostela, dezaoito de xullo de dous mil tres.</p>
<p>Manuel Fraga Iribarne</p>
<p>Presidente</p>
<p>Jesús Carlos Palmou Lorenzo</p>
<p>Conselleiro de Xustiza, Interior e Administración</p>
<p>Local</p>

