---
date: '2010-03-03'
page: 2
number: 42
agency: 'CONSELLERÍA DE MEDIO AMBIENTE, TERRITORIO E INFRAESTRUTURAS'
section: III. OUTRAS DISPOSICIÓNS
title: >-
  Resolución do 26 de xaneiro de 2010, da Secretaría Xeral de Ordenación do
  Territorio e Urbanismo, sobre aprobación definitiva do proxecto de
  delimitación do solo do núcleo rural de Brandín, na parroquia de Betán,
  concello de Baños de Molgas (Ourense).
range: Resolución
---
<p>O Concello de Baños de Molgas remitiu o expediente de delimitación do núcleo rural de Brandín, tramitado ao abeiro do punto 2 da disposición adicional 2ª da Lei 9/2002, do 30 de decembro, de ordenación urbanística e protección do medio rural de Galicia, (en adiante LOUG) solicitando a súa aprobación definitiva.</p>
<p>I. Antecedentes.</p>
<p>1. O Concello de Baños de Molgas non dispón de ningún instrumento de planeamento xeral municipal.</p>
<p>2. O expediente foi tramitado de acordo co previsto no inciso terceiro do punto 2 da disposición adicional segunda da Lei 9/2002, de ordenación urbanística e protección do medio rural de Galicia, na redacción dada pola Lei 15/2004, e nel constan:</p>
<p>-O sometemento ao trámite de información pública, que se levou a cabo mediante a publicación de anuncios no DOG nº 177, do 9 de setembro e nos xornais La Voz de Galicia e La Región con data do 20 de agosto de 2009 respectivamente.</p>
<p>-Certificación do secretario municipal con data do 6 de novembro de 2009 no que se reflicte que no devandito período presentaron unha alegación.</p>
<p>-Certificado do acordo de aprobación provisional, adoptado polo pleno do concello na súa sesión do 5 de novembro de 2009.</p>
<p>II. Consideracións e motivación.</p>
<p>Logo de analizar o expediente remitido polo concello e á vista do informe técnico elaborado no Servizo de Urbanismo, cómpre facer as seguintes consideracións:</p>
<p>1. No proxecto remitido queda xustificada a preexistencia e o recoñecemento do núcleo rural de Brandín.</p>
<p>2. Á vista da ordenación aplicable, a delimitación proposta para o asentamento tradicional é admisible, xa que cumpre os requisitos establecidos no artigo 13.3º da Lei 9/2002. O réxime xurídico aplicable aos terreos incluídos na delimitación será o establecido pola Lei 9/2002, para o solo de núcleo rural; seralle igualmente aplicable, en todo aquilo que non vulnere nin vaia contra o devandito réxime xurídico, o contido da ordenanza do solo non urbanizable de núcleo rural das vixentes normas provinciais.</p>
<p>3. De acordo co punto 2 da disposición adicional segunda da LOUG, (modificada pola Lei 15/2004), e a Orde do 11 de maio de 2009, sobre adscrición de órganos e delegación de competencias como consecuencia da entrada en vigor do Decreto 83/2009, do 21 de abril, polo que se fixa a estrutura orgánica dos departamentos da Xunta de Galicia, a competencia para resolver sobre a aprobación definitiva dos expedientes de delimitación de solo de núcleo rural correspóndelle á secretaria xeral de Ordenación do Territorio e Urbanismo.</p>
<p>III. Resolución.</p>
<p>1. Visto canto antecede, apróbase definitivamente o proxecto de delimitación do solo de núcleo rural de Brandín, na parroquia de Betán, concello de Baños de Molgas, (Ourense).</p>
<p>2. Contra esta resolución non caberá interpoñer recurso en vía administrativa, podendo interpoñer recurso contencioso-administrativo perante a sala do contencioso-administrativo do Tribunal Superior de Xustiza de Galicia, no prazo de dous meses contados desde o día seguinte ao da notificación, sen prexuízo da formulación, se é o caso, do requirimento previo en igual prazo (artigos 44 e 46 da Lei 29/1998, do 13 de xullo, da xurisdición contencioso-administrativa).</p>
<p>3. Notifíquese esta resolución ao concello e publíquese no Diario Oficial de Galicia.</p>
<p>Santiago de Compostela, 26 de xaneiro de 2010.</p>
<p>María Encarnación Rivas Díaz</p>
<p>Secretaria xeral de Ordenación</p>
<p>do Territorio e Urbanismo</p>
<p>Ver referencia pdf "04200D002P007.PDF"</p>

