---
date: '2010-10-15'
page: 17
number: 199
agency: CONSELLERÍA DE EDUCACIÓN E ORDENACIÓN UNIVERSITARIA
section: I. DISPOSICIÓNS XERAIS
title: >-
  Orde do 6 de outubro de 2010 pola que se regula o desenvolvemento da
  avaliación de diagnóstico na Comunidade Autónoma de Galicia.
range: Orde
---
<p>A Lei orgánica 2/2006, do 3 de maio, de educación, prevé nos seus artigos 21 e 29 a realización dunha avaliación de diagnóstico de carácter censual que se deberá levar a cabo en todos os centros educativos. Pola súa parte, o Decreto 130/2007, do 28 de xuño, polo que se establece o currículo da educación primaria na Comunidade Autónoma de Galicia, e o Decreto 133/2007, do 5 de xullo, polo que se regulan as ensinanzas da educación secundaria obrigatoria na Comunidade Autónoma de Galicia, determinan nos artigos 17 e 19, respectivamente, a realización deste proceso avaliativo. A dita avaliación versará sobre as competencias básicas do alumnado e deberá dar lugar a compromisos de revisión e mellora a partir dos resultados que dela se obteñan.</p>
<p>A avaliación diagnóstica posúe carácter formativo e orientador para os centros e informativo para as familias e para o conxunto da comunidade educativa. A súa finalidade última é contribuír á mellora da calidade e da equidade da educación, a través do coñecemento da adquisición das competencias básicas dos estudantes. A súa realización pretende suscitar a reflexión sobre a práctica educativa e orientar procesos de transformación e mellora. En ningún caso substitúe a avaliación do proceso de ensino e aprendizaxe que comunmente se desenvolve nos centros educativos, senón que complementa o coñecemento que aquela proporciona, e promove que a toma de decisións posterior sexa máis axustada á realidade de cada centro.</p>
<p>Nesta liña, as citadas normas establecen que corresponde ás administracións educativas desenvolver e controlar as avaliacións de diagnóstico e determinan que estas proporcionen modelos e apoios co obxecto de que se poidan desenvolver de modo adecuado.</p>
<p>En virtude do exposto, esta consellería</p>
<p>DISPÓN:</p>
<p>Artigo 1º.-Obxecto e finalidade.</p>
<p>1. Esta orde ten por obxecto regular as condicións e o procedemento de realización da proba de avaliación de diagnóstico na Comunidade Autónoma galega.</p>
<p>2. A finalidade da avaliación de diagnóstico é contribuír a determinar o nivel de desenvolvemento das competencias básicas do alumnado, de cara a promover accións de mellora do sistema educativo. En consecuencia, será formativa e orientadora para os centros e informativa para as familias e o conxunto da comunidade educativa. Así mesmo, carecerá de efectos académicos para o alumnado.</p>
<p>Artigo 2º.-Ámbito de aplicación.</p>
<p>1. Esta proba realizarase en todos os centros educativos da comunidade autónoma que impartan ensinanzas correspondentes a cuarto curso de educación primaria e/ou segundo curso de educación secundaria obrigatoria.</p>
<p>2. Deberá ser realizada por todo o alumnado dos niveis referidos no punto anterior, agás naqueles casos que sinale a Dirección Xeral de Educación, Formación Profesional e Innovación Educativa.</p>
<p>Artigo 3º.-Competencias básicas obxecto de avaliación.</p>
<p>1. As probas versarán sobre as competencias básicas establecidas nos decretos 130/2007, do 28 de xuño e 133/2007, do 5 de xullo, polos que se establecen, respectivamente, os currículos de educación primaria e educación secundaria obrigatoria.</p>
<p>2. As probas realizaranse en consonancia co marco teórico establecido para a avaliación xeral diagnóstica e conxugarán as normas legais dos preceptos educativos coas correspondentes ao dereito á intimidade, honra e protección de datos.</p>
<p>3. A información que se obteña destas probas será tida en conta polos centros para organizar as medidas necesarias para mellorar a atención do alumnado. Así mesmo, será tida en conta, xunto cos demais datos obtidos na avaliación do proceso de ensino e aprendizaxe, para analizar, valorar e reorientar, se procede, as actuacións encamiñadas ao desenvolvemento do currículo da etapa.</p>
<p>4. A Dirección Xeral de Educación, Formación Profesional e Innovación Educativa determinará en cada curso escolar cales serán as competencias básicas obxecto de avaliación.</p>
<p>Artigo 4º.-Datas de realización das probas.</p>
<p>A Dirección Xeral de Educación, Formación Profesional e Innovación Educativa determinará en cada curso as datas en que se realizarán as probas.</p>
<p>Artigo 5º.-Comisión de coordinación da avaliación de diagnóstico nos centros educativos.</p>
<p>1. Nos centros educativos que impartan as ensinanzas referidas no artigo 2º.1 constituirase unha comisión de coordinación da avaliación de diagnóstico, formada polas seguintes persoas:</p>
<p>a) Director ou directora do centro, que a presidirá.</p>
<p>b) Xefe ou xefa de estudos.</p>
<p>c) Xefe ou xefa do departamento de orientación, de ser o caso.</p>
<p>d) Un titor ou titora de cada un dos niveis que se avalían, nomeados pola dirección do centro.</p>
<p>2. A súas funcións serán as seguintes:</p>
<p>a) Informar a comunidade educativa sobre o sentido e a finalidade da avaliación de diagnóstico.</p>
<p>b) Coordinar o proceso desta avaliación no centro.</p>
<p>c) Colaborar coa Administración educativa e cos servizos de inspección naqueles aspectos do proceso para os cales sexa requirida.</p>
<p>3. Esta comisión constituirase ao comezo de cada curso escolar e a súa composición reflectirase na correspondente programación xeral anual.</p>
<p>Artigo 6º.-Elaboración, aplicación e corrección das probas.</p>
<p>1. A elaboración das probas correrá a cargo dun equipo de traballo formado por profesionais especializados no coñecemento das diferentes competencias básicas. As probas estarán constituídas por cadernos para cada unha das competencias e cuestionarios de contexto dirixidos ao profesorado, á dirección do centro, ao alumnado e, eventualmente, ás súas familias.</p>
<p>2. A Dirección Xeral de Educación, Formación Profesional e Innovación Educativa ditará instrucións cada curso escolar sobre o procedemento de aplicación e corrección das probas.</p>
<p>3. No desenvolvemento do proceso desta avaliación, os centros educativos contarán co apoio da plataforma informática avaldia, habilitada para este fin.</p>
<p>Artigo 7º.-Emisión de informes dos centros educativos.</p>
<p>1. Os centros educativos obterán un informe de resultados en que se achegará información sobre o nivel de desenvolvemento das competencias no seu centro.</p>
<p>2. Os centros educativos, con base na información contida nos informes, serán os encargados de informar as familias do resultado destas probas.</p>
<p>Artigo 8º.-Corrección de contraste.</p>
<p>Unha vez rematada a avaliación de diagnóstico, a Dirección Xeral de Educación, Formación Profesional e Innovación Educativa requirirá, dunha mostra significativa de centros, os seus exemplares, co fin de realizar unha segunda corrección que contribúa ao control da calidade do proceso.</p>
<p>Artigo 9º.-Confidencialidade das probas.</p>
<p>1. No uso da información derivada desta avaliación terase en conta o establecido na Lei orgánica 15/1999, do 13 de decembro, de protección de datos de carácter persoal. En consecuencia, só serán recollidos aqueles datos que se consideren pertinentes para a finalidade desta.</p>
<p>2. Co obxecto de preservar esta confidencialidade, establecerase un sistema restrinxido de acceso á información da plataforma informática a través da definición de perfís de usuario, de tal xeito que o acceso aos datos de cada centro quede reservado á Administración educativa e ao propio centro.</p>
<p>3. A dirección do centro educativo responsabilizarase da custodia dos cadernos e cuestionarios das probas, que deberán ser conservados mentres a Administración educativa non ordene a súa destrución.</p>
<p>Artigo 10º.-Análise dos resultados nos centros educativos.</p>
<p>Como consecuencia da avaliación de diagnóstico, os centros, a través dos seus órganos colexiados de goberno, realizarán unha reflexión interna tras a cal se establecerán as accións de mellora pertinentes, que serán incorporadas á súa programación xeral anual.</p>
<p>Artigo 11º.-Seguimento da inspección educativa.</p>
<p>Os servizos de inspección provincial velarán polo correcto desenvolvemento da avaliación de diagnóstico nos centros educativos e colaborarán en todo o proceso relativo ao seu seguimento. Así mesmo, participarán na corrección de contraste e asesorarán os centros na toma de decisións posterior á realización da proba, encamiñada ao establecemento de accións de mellora.</p>
<p>Artigo 12º.-Informe xeral.</p>
<p>A Consellería de Educación e Ordenación Universitaria, a través dun informe técnico, detallará os resultados xerais do proceso de avaliación de diagnóstico realizada.</p>
<p>Disposición derrogatoria</p>
<p>Queda derrogada a Orde do 16 de febreiro de 2009 (DOG do 23 de febreiro) pola que se regula o desenvolvemento da avaliación diagnóstica na Comunidade Autónoma de Galicia.</p>
<p>Disposicións derradeiras</p>
<p>Primeira.-Contra esta orde cabe interpoñer recurso contencioso-administrativo perante o Tribunal Superior de Xustiza de Galicia.</p>
<p>Segunda.-Facúltase a Dirección Xeral de Educación, Formación Profesional e Innovación Educativa para ditar cantas resolucións sexan necesarias para o desenvolvemento desta orde.</p>
<p>Terceira.-Esta orde entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, 6 de outubro de 2010.</p>
<p>Jesús Vázquez Abad</p>
<p>Conselleiro de Educación e Ordenación Universitaria</p>

