---
date: '2010-05-20'
page: 8
number: 94
agency: CONSELLERÍA DE SANIDADE
section: I. DISPOSICIÓNS XERAIS
title: >-
  Decreto 78/2010, do 6 de maio, polo que se modifica o Decreto 310/2009, do 28
  de maio, polo que se establece a estrutura orgánica da Consellería de
  Sanidade.
range: Decreto
---
<p>A actividade administrativa cotiá, así como a configuración operativa dos distintos órganos, adoitan poñer de manifesto certas necesidades derivadas do funcionamento propio dos distintos servizos e unidades administrativas que, en ocasións, non poden detectarse no momento de elaborar e tramitar as correspondentes normas regulamentarias de autoorganización.</p>
<p>A primeira das modificacións afecta a letra c) do parágrafo 2º.1 do artigo 7, e ten por obxecto clarificar que únicamente corresponde ao Servizo Técnico Xurídico a «tramitación de expedientes de reclamación patrimonial», excluídas a elaboración e tramitación de propostas de resolución neste tipo de expedientes, como parecía dar a entender a redacción orixinaria.</p>
<p>A segunda das modificacións trae causa do artigo 71 do Real decreto lexislativo 2/1995, do 7 de abril, polo que se aproba o texto refundido da Lei de procedemento laboral que determina que, para formular demanda en materia de Seguridade Social, os interesados deben interpoñer a correspondente reclamación previa ante o órgano que ditou a resolución (entidade xestora ou Tesouraría Xeral). No caso das entidades colaboradoras, a reclamación previa dirixirase ante o órgano correspondente da entidade xestora ou servizo común.</p>
<p>O artigo 9.b do Decreto 310/2009, do 28 de maio, polo que se establece a estrutura orgánica da Consellería de Sanidade, determina que a competencia de inspección de servizos sanitarios en materia de saúde laboral vén atribuída á Subdirección Xeral de Inspección, Auditoría e Acreditación, da Secretaría Xeral da Consellería de Sanidade, xa que na actualidade, os servizos de saúde da comunidade autónoma emiten os partes de baixa, confirmación e alta, para os efectos das prestacións de incapacidade temporal (IT), agás nos supostos nos que a IT supera os 12 meses, xa que nestes casos unicamente o INSS pode emitir a alta médica, de conformidade co previsto no artigo 128.1º.a do texto refundido da Lei xeral de Seguridade Social.</p>
<p>Quitado este último suposto, contra os partes de baixa, confirmación ou alta, a reclamación previa e a posterior demanda xudicial, interpóñense sempre contra o servizo de saúde e contra o INSS (responsable éste do recoñecemento e xestión das prestacións económicas), ademais de contra a mutua correspondente, se é o caso.</p>
<p>Co obxecto de adecuar a vixente norma de estrutura ás implicacións prácticas dos artigos precedentes, e facilitar no posible a xestión áxil dos procedementos de reclamación previa que se presenten, cómpre que os xefes/as dos servizos de Inspección de Servizos Sanitarios asuman a resolución das reclamacións previas na materia antes indicada.</p>
<p>Polo tanto, en virtude do disposto na Lei 1/1983, do 22 de febreiro, reguladora da Xunta e da súa Presidencia, por proposta da conselleira de Sanidade, co informe previo da Consellería de Facenda e logo de deliberación do Consello da Xunta de Galicia na súa reunión do día seis de maio de dous mil dez,</p>
<p>DISPOÑO:</p>
<p>Artigo 1º.-Modificación de letra c) do parágrafo 2º.1 do artigo 7 do Decreto 310/2009, do 28 de maio, polo que se establece a estrutura orgánica da Consellería de Sanidade.</p>
<p>Modifícase a letra c) do parágrafo 2º.1 do artigo 7 da norma indicada, que quedará redactado como segue:</p>
<p>«2.1. Servizo Técnico Xurídico:</p>
<p>Correspóndenlle a este servizo as seguintes funcións: ()</p>
<p>c) A elaboración e tramitación de propostas de resolución de recursos e reclamacións contra actos dos órganos da consellería e do Servizo Galego de Saúde, agás os referentes á contratación e recursos humanos; tramitación de procedementos de reclamación de responsabilidade patrimonial e en materia de oficinas de farmacia e anexos e os derivados de infraccións en materia de autorización de centros, servizos e establecementos sanitarios ou de produtos sanitarios; a tramitación de convenios de colaboración e a emisión de informes acerca da proposta de resolución de expedientes disciplinarios de persoal facultativo estatutario e do persoal non estatutario, así como as actuacións de coordinación co seguro de responsabilidade patrimonial derivada da asistencia sanitaria, sen prexuízo das funcións encomendadas a outras unidades.»</p>
<p>Artigo 2º.-Modificación do punto 3) do parágrafo 2º.6 do artigo 21 do Decreto 310/2009, do 28 de maio, polo que se establece a estrutura orgánica da Consellería de Sanidade.</p>
<p>Modifícase o punto 3) do parágrafo 2º.6 do artigo 21 da norma indicada, que quedará redactado como segue:</p>
<p>«Artigo 21º.- Departamentos territoriais da Coruña, Lugo e Ourense.()</p>
<p>2.6. Servizo de Inspección de Servizos Sanitarios. ()</p>
<p>3) A inspección e control dos medios de publicidade do medicamento; as auditorias de garantía de calidade en protección radiolóxica; a inspección e control sanitario da incapacidade laboral, a resolución das reclamacións previas en materia de Seguridade Social derivadas dos partes médicos de baixa, confirmación da baixa e alta emitidos polo servizo público de saúde nos casos establecidos na lexislación xeral de Seguridade Social, sen prexuízo das competencias das entidades xestoras.»</p>
<p>Artigo 3º.-Modificación do punto 3) do parágrafo 2º do artigo 23 do Decreto 310/2009, do 28 de maio, polo que se establece a estrutura orgánica da Consellería de Sanidade.</p>
<p>Modifícase o punto 3) do parágrafo 2 do artigo 23 da norma indicada, que quedará redactado como segue:</p>
<p>«Artigo 23º.- Departamento Territorial de Vigo.()</p>
<p>2. Servizo de Inspección de Servizos Sanitarios. ()</p>
<p>3) A inspección e control dos medios de publicidade do medicamento; as auditorías de garantía de calidade en protección radiolóxica; a inspección e control sanitario da incapacidade laboral, a resolución das reclamacións previas en materia de Seguridade Social derivadas dos partes médicos de baixa, confirmación da baixa e alta emitidos polo servizo público de saúde nos casos establecidos na lexislación xeral de Seguridade Social, sen prexuízo das competencias das entidades xestoras.»</p>
<p>Disposición transitoria</p>
<p>Os expedientes de reclamación previa na materia á que se refire este decreto, que se atopen en tramitación na data de entrada en vigor deste resolveranse de conformidade coa ordenación competencial descrita no articulado desta norma.</p>
<p>Disposición derrogatoria</p>
<p>Quedan derrogadas as disposicións de igual ou inferior rango que se opoñan ao disposto neste decreto.</p>
<p>Disposicións derradeiras</p>
<p>Primeira.-Facúltase a conselleira ou conselleiro de Sanidade para adoptar cantos actos e medidas sexan necesarias para a aplicación deste decreto.</p>
<p>Segunda.-Este decreto entrará en vigor o mesmo día ao da súa publicación no Diario Oficial de Galicia.</p>
<p>Santiago de Compostela, seis de maio de dous mil dez.</p>
<p>Alberto Núñez Feijóo</p>
<p>Presidente</p>
<p>Pilar Farjas Abadía</p>
<p>Conselleira de Sanidade</p>

