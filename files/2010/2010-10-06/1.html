---
date: '2010-10-06'
page: 16
number: 193
agency: 'CONSELLERÍA DE PRESIDENCIA, ADMINISTRACIÓNS PÚBLICAS E XUSTIZA'
section: III. OUTRAS DISPOSICIÓNS
title: >-
  Resolución do 15 de setembro de 2010 pola que se convoca o Programa Xogade
  (Xogos Galegos Deportivos) en idade escolar, curso 2010/2011.
range: Resolución
---
<p>Conforme o seu Estatuto de autonomía, artigo 27.22º, a Comunidade Autónoma galega posúe no seu ámbito territorial a competencia exclusiva para a promoción deportiva e a axeitada utilización do lecer, competencia, en cuxo desenvolvemento se ten publicado a Lei 11/1997, do 22 do agosto, xeral do deporte de Galicia.</p>
<p>Pola súa banda, o referido texto legal establece, entre outras competencias da Administración autonómica, a promoción da práctica da actividade deportiva na idade escolar (artigo 5.1º) e a autorización das actividades deportivas e a celebración de competicións galegas (artigo 11.1 letra a). Paralelamente, o artigo 46.4º establece a colaboración entre os distintos órganos da comunidade e a Administración local para facilitar a realización efectiva do deporte á poboación, en especial á de idade escolar, coordinando para tal efecto a actuación dos órganos con competencias en deporte, educación, sanidade e obras públicas.</p>
<p>De feito, o exercicio destas tarefas de coordinación e colaboración corresponde á Secretaría Xeral para o Deporte da Xunta de Galicia.</p>
<p>Polo exposto, e en uso das facultades que teño atribuídas pola lexislación vixente de aplicación,</p>
<p>RESOLVO:</p>
<p>Primeiro.-Convocar o Programa Xogade (Xogos Galegos Deportivos) en idade escolar para o curso 2010/2011 (anexo).</p>
<p>Segundo.-Ordenar a publicación desta convocatoria no Diario Oficial de Galicia e na páxina web da Secretaría Xeral para o Deporte (www.deportegalego.org).</p>
<p>Santiago de Compostela, 15 de setembro de 2010.</p>
<p>Por desconcentración (Decreto 325/2009)</p>
<p>José Ramón Lete Lasa</p>
<p>Secretario xeral para o Deporte</p>
<p>ANEXO I</p>
<p>Programa Xogade (Xogos Galegos Deportivos) en idade escolar, Curso 2010/2011</p>
<p>1. Xeneralidades.</p>
<p>1.1 As actividades do programa son:</p>
<p>-Actividade deportiva.</p>
<p>-Actividade deportiva federada.</p>
<p>-Actividade lúdica.</p>
<p>-Coñece o meu club.</p>
<p>-Educación, deporte e valores.</p>
<p>-Xogos populares.</p>
<p>-Premios a centros educativos.</p>
<p>1.2. A canle de comunicación oficial é a aplicación informática www.deporteescolargalego.org, que se atopa na páxina web: www.deportegalego.es, a través do cal se efectuará a inscrición ou solicitude.</p>
<p>1.3. De ser o caso, as entidades destinatarias, a súa documentación, os premios, así como as datas límite para a inscrición, están especificados nas distintas actividades deste programa a través da páxina web oficial.</p>
<p>2. Actividades deportivas.</p>
<p>2.1. A organización recaerá basicamente na Secretaría Xeral para o Deporte, a través dos servizos provinciais e das agrupacións deportivas de zona.</p>
<p>2.2. Todos os participantes (deportistas, adestradores ou delegados) serán dados de alta nun seguro deportivo de accidentes, que cubrirá a asistencia nos centros concertados ao longo da competición, nos adestramentos e desprazamentos ás distintas competicións, que están dentro das categorías do Programa Xogade.</p>
<p>2.3. Con carácter xeral establécense as seguintes categorías para a actividade deportiva: benxamín: 2002-2001; alevín: 2000-1999; infantil: 1998-1997 e cadete: 1996-1995. Nas categorías e fases poderán existir modificacións dependendo da regulamentación específica de cada unha das modalidades deportivas, polo que será necesario a súa consulta na páxina web oficial.</p>
<p>2.4. As modalidades e actividades deportivas convocadas son: atletismo pista; campo a través; Xogando co atletismo; bádminton, baloncesto, balonmán, fútbol sala, tenis de mesa, voleibol, xadrez; biatlón e duatlón; béisbol e sofbol; Judo 2010; Xogajudo 2010; loita olímpica; natación; natación sincronizada; orientación; patinaxe artística e taekwondo.</p>
<p>2.5. O desenvolvemento das actividades deportivas será, en xeral, en catro fases: comarcal, intercomarcal, provincial e autonómica. A Secretaría Xeral para o Deporte adaptaraas segundo as categorías e o número de participantes.</p>
<p>2.6. Os regulamentos de xogo, sancións, recursos etc., serán os que figuran nas bases xerais e normas técnicas de cada deporte, salvando o expresado na seguinte epígrafe. Así mesmo, todos os aspectos non recollidos nestas normas regularanse pola normativa das respectivas federacións galegas e os comités provinciais organizadores.</p>
<p>2.7. O réxime disciplinario e o seu procedemento quedará adaptado baixo as seguintes premisas:</p>
<p>a) As infraccións das normas xerais de conduta deportiva, así como as cometidas con ocasión ou como consecuencia dos encontros e competicións deportivas, denunciaranse ante o comité da delegación da federación galega respectiva, dentro dos tres días seguintes ao do remate do encontro.</p>
<p>b) As resolucións ditadas en primeira instancia polo anterior comité de competición poderán ser recorridas, no prazo máximo de dez días, ante o comité de apelación da federación respectiva.</p>
<p>c) Contra as resolucións do comité de apelación, que esgotan a vía federativa, caberá interpoñer recurso, no prazo máximo de 15 días, ante o Comité Galego de Xustiza Deportiva.</p>
<p>d) Para presentar denuncia e posteriores recursos non será necesario facer ningún depósito económico.</p>
<p>e) Aquelas entidades que acheguen documentación que se demostre falseada sancionaranse na medida que se determine desde a Secretaría Xeral para o Deporte.</p>
<p>3. Actividade deportiva federada (en idade escolar).</p>
<p>Son as actividades levadas a cabo polas diferentes federacións deportivas galegas, onde a Secretaría Xeral para o Deporte lles facilitará un seguro deportivo a todos os deportistas federados de 6 a 16 anos independentemente da súa modalidade deportiva.</p>
<p>4. Actividades lúdicas.</p>
<p>4.1. Son actividades destinadas aos centros para levar a cabo o achegamento dos escolares a diferentes disciplinas deportivas empregando o xogo, dentro do propio centro escolar. As actividades realizaranse en horario lectivo durante unha ou dúas mañás e levaranas a cabo técnicos da federación correspondente, cos materiais necesarios.</p>
<p>4.2. As modalidades e actividades deportivas convocadas son: Bádminton na escola; baile deportivo; béisbol e sofbol; Judo na escola; Loita olímpica na escola; Orientación na escola; Remo na escola; Rugby na escola; Taekwondo na escola; Triatlón na escola; Voleibol na escola e Xadrez na escola.</p>
<p>4.3. Os centros escolares que soliciten esta actividade serán atendidos baseándose nos seguintes criterios de validación:</p>
<p>-Orde de inscrición.</p>
<p>-Situación xeográfica.</p>
<p>-Repartición equitativa.</p>
<p>5. Coñece o meu club.</p>
<p>5.1. Os clubs deportivos que estean inscritos no Rexistro de Clubs da Secretaría Xeral para o Deporte,poderán solicitar esta actividade para facilitar aos diferentes centros educativos da súa localidade a posta en contacto con eles, co obxecto de poder desenvolver a actividade Coñece o meu club.</p>
<p>5.2. Actividade consistente na visita dos técnicos do club aos centros escolares para facer unha presentación do seu deporte, explicar o funcionamento do club (localización, horarios de adestramento, competicións), co obxectivo de facilitar aos escolares o coñecemento dos recursos deportivos dispoñibles na súa poboación</p>
<p>5.3. O centro escolar deberá emitirlle un certificado por duplicado ao club que realice a actividade, unha vez finalizada esta, onde se indiquen os datos indispensables publicados na páxina web oficial.</p>
<p>6. Xogos populares.</p>
<p>6.1. A Secretaría Xeral para o Deporte cederá ao centro educativo durante unha semana un lote de material en concepto de préstamo: expositores para colocar no centro escolar, baúl de xogos e unidades didácticas.</p>
<p>6.2. Os centros escolares que soliciten esta actividade serán atendidos baseándose nos seguintes criterios de validación:</p>
<p>-Orde de inscrición.</p>
<p>-Situación xeográfica.</p>
<p>-Repartición equitativa.</p>
<p>7. Educación, deporte e valores.</p>
<p>7.1. Actividade consistente nunha exposición itinerante polos centros educativos con material didáctico resaltando os seguintes valores do deporte: respecto, igualdade, esforzo, non violencia, cooperación, diversión, xogo limpo, tolerancia e responsabilidade persoal.</p>
<p>7.2. Os centros escolares que soliciten esta actividade serán atendidos baseándose nos seguintes criterios de validación:</p>
<p>-Orde de inscrición.</p>
<p>-Situación xeográfica.</p>
<p>-Repartición equitativa.</p>
<p>8. Premios aos centros educativos.</p>
<p>A Secretaría Xeral para o Deporte premiará os centros escolares con maior participación neste Programa Xogade. As bases publicaranse na páxina web oficial, así como os centros premiados, que recibirán diferentes materiais deportivos.</p>

