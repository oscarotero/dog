---
date: '2010-03-04'
page: 2
number: 43
agency: 'CONSELLERÍA DE MEDIO AMBIENTE, TERRITORIO E INFRAESTRUTURAS'
section: III. OUTRAS DISPOSICIÓNS
title: >-
  Orde do 15 de febreiro de 2010 sobre a aprobación definitiva da modificación
  puntual das normas subsidiarias de planeamento do concello de Salvaterra de
  Miño (Pontevedra) relativa á adaptación do volume das edificacións de uso
  público ou colectivo en solo de núcleo rural ás previsións ao respecto
  establecidas no artigo 29 da Lei 9/2002, do 30 de decembro, de ordenación
  urbanística e protección do medio rural de Galicia.
range: Orde
---
<p>O Concello de Salvaterra de Miño remite o proxecto de modificación puntual referido, en solicitude de aprobación definitiva, conforme o establecido no artigo 85.5º da Lei 9/2002, do 30 de decembro, de ordenación urbanística e protección do medio rural de Galicia (LOUG).</p>
<p>I. Antecedentes.</p>
<p>I.1. As normas subsidiarias de planeamento municipal do concello de Salvaterra de Miño foron aprobadas definitivamente o 12 de xullo de 1993.</p>
<p>I.2. No expediente consta informe do Consorcio Galego de Servizos de Igualdade e Benestar sobre a inviabilidade para o novo centro de día, por mor das condicións urbanísticas establecidas ao respecto nesas normas subsidiarias municipais.</p>
<p>I.3. O informe previo á aprobación inicial da Consellería de Política Territorial, Obras Públicas e Transportes é do 30 de xullo de 2008.</p>
<p>I.4. A Dirección Xeral de Desenvolvemento Sostible emitiu Decisión do 2 de decembro de 2008 pola que se resolve que non é necesario someter a modificación puntual ao procedemento de avaliación ambiental estratéxica.</p>
<p>I.5. A modificación puntual foi aprobada inicialmente polo Concello Pleno en sesión do 28 de abril de 2009. Sometida a información pública durante un mes mediante publicación no DOG do 22 de maio de 2009 e anuncios nos xornais La Voz de Galicia e Faro de Vigo o 15 de maio; e dada audiencia aos municipios limítrofes de Tui, Salceda de Caselas, A Cañiza, Ponteareas, Mondariz e As Neves, no informe da secretaría municipal certifícase que non houbo alegacións.</p>
<p>I.6. No expediente constan os seguintes informes:</p>
<p>Previamente á aprobación inicial: da arquitecta asesora do concello e redactora do proxecto, do 1 de abril de 2009; da secretaría, do 3 de abril de 2009.</p>
<p>Previamente á aprobación provisional: da secretaría, do 30 de xullo de 2009.</p>
<p>I.7. A modificación puntual das normas subsidiarias municipais de Salvaterra de Miño foi aprobada provisionalmente polo Concello Pleno en sesión do 16 de novembro de 2009.</p>
<p>1.8. O proxecto de modificación puntual está integrado por memoria xustificativa e nova redacción das epígrafes 6.3.2.1. e 6.3.2.2., de abril de 2008, redactada pola arquitecta asesora do concello.</p>
<p>II. Descrición e valoración.</p>
<p>Nesta mesma data, a Secretaría Xeral de Ordenación do Territorio e Urbanismo eleva proposta do teor literal seguinte:</p>
<p>II.1. A modificación, promovida polo Concello de Salvaterra de Miño, ten por obxecto axustar as condicións establecidas nas epígrafes 6.3.2.1 e 6.3.2.2 das súas normas subsidiarias municipais relativas ao volume permitido para edificacións nos núcleos rurais (nos dous tipos, tanto o existente consolidado como o de baixa densidade), que fixan ese volume nun máximo de 1.000 metros cúbicos.</p>
<p>II.2. A nova redacción establece como excepción que as edificacións de uso público ou colectivo dedicadas a usos docentes, administrativos, socioculturais ou sanitarios poidan superar o, con suxeición estrita ao cumprimento de determinadas condicións encamiñadas á súa integración no medio, nos termos establecidos ao respecto no artigo 29 da LOUG.</p>
<p>II.3. A variación das condicións de volume para permitir usos non residenciais de carácter dotacional pode considerarse como unha das razóns incluídas no artigo 94.1º da LOUG para fundamentar o interese público.</p>
<p>II.4. A nova redacción dos epígrafes 6.3.2.1. e 6.3.2.2. da normativa axústase en xeral ao réxime establecido ao respecto na LOUG para o solo de núcleo rural, e debe recoller a totalidade das condicións que determina o último parágrafo do artigo 29.1º c) da LOUG, en canto á obriga de adopción das medidas correctoras necesarias para garantir o mínimo impacto visual sobre a paisaxe e a mínima alteración do relevo natural dos terreos.</p>
<p>III. Resolución.</p>
<p>Visto canto antecede, e de acordo co punto 5º a) do artigo 85 da Lei 9/2002, do 30 de decembro, de ordenación urbanística e protección do medio rural de Galicia,</p>
<p>resolvo:</p>
<p>Outorgar a aprobación definitiva á modificación puntual das normas subsidiarias de planeamento municipal do Concello de Salvaterra de Miño (Pontevedra), relativa á adaptación do volume das edificacións de uso público ou colectivo en solo de núcleo rural ás previsións ao respecto establecidas no artigo 29 da LOUG.</p>
<p>De conformidade co disposto nos artigos 92 da Lei 9/2002, e 70 da Lei 7/1985, do 2 de abril, reguladora das bases de réxime local, o Concello deberá publicar no BOP a normativa e ordenanzas do Plan Xeral de Ordenación Municipal.</p>
<p>Notifíquese esta orde ao concello e publíquese no Diario Oficial de Galicia.</p>
<p>Contra esta orde cabe interpoñer recurso contencioso-administrativo ante a sala correspondente do Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
<p>Santiago de Compostela, 15 de febreiro de 2010.</p>
<p>Agustín Hernández Fernández de Rojas</p>
<p>Conselleiro de Medio Ambiente, Territorio</p>
<p>e Infraestruturas</p>

