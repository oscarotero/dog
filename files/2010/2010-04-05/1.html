---
date: '2010-04-05'
page: 4
number: 62
agency: 'CONSELLERÍA DE PRESIDENCIA, ADMINISTRACIÓNS PÚBLICAS E XUSTIZA'
section: III. OUTRAS DISPOSICIÓNS
title: >-
  Decreto 42/2010, do 4 de marzo, polo que se resolve o expediente de
  deslindamento entre os termos municipiais dos concellos de Caldas de Reis e
  Moraña.
range: Decreto
---
<p>Con data do 31 de xullo de 2006, tivo entrada no rexistro da Consellería de Presidencia, Administracións Publicas e Xustiza, un escrito do concello de Caldas de Reis, remitindo a acta xunto cos demais antecedentes do expediente de deslindamento entre os concellos de Caldas de Reis e Moraña, por existir diverxencias entre os concellos implicados, en canto á maneira de apreciar o sitio por onde debe pasar a liña divisoria na extensión de terreo correspondente ao monte denominado Penaqueixeira.</p>
<p>O expediente de deslindamento tramitouse de conformidade co procedemento establecido na Lei 5/1997, do 22 de xullo, de Administración local de Galicia e no Real decreto 1690/1986, do 11 de xullo, polo que se aproba o Regulamento de poboación e demarcación territorial das entidades locais.</p>
<p>O día 25 de setembro de 2006, tivo entrada no rexistro da Consellería de Presidencia, Administracións Públicas e Xustiza, un escrito do Concello de Moraña, remitindo a acta de deslindamento separada da Comisión Municipal, acta de deslindamento do Instituto Xeográfico Nacional do 26 de agosto de 1938, caderno de traballos topográficos do Instituto Xeográfico Nacional, informe pericial do enxeñeiro técnico agrícola, certificación do acordo plenario do 3 de marzo de 2006 e copia da sentenza ditada polo Tribunal Superior de Xustiza de Galicia do 5 de decembro de 2005.</p>
<p>Os terreos en que se centra a controversia corresponden aos montes comunais e veciñais en man común de Paradivas e O Covelo, con base nas discrepancias que hai entre as comunidades de ambos os termos municipais e que afectan a citada liña divisoria.</p>
<p>A proposta do Concello de Caldas de Reis fundaméntase nunha acta de deslindamento do 16 de outubro de 1889. No percorrido da liña identifícanse os puntos representados no ortofotograma coas denominacións P100 e P110, que corresponden con puntos da liña descrita na dita acta; tamén se identifican os marcos 23 e 25 mencionados na acta de 1938 e que coinciden con puntos da liña da acta de 1889.</p>
<p>A proposta do Concello de Moraña fundaméntase nunha acta de deslindamento do 26 de agosto de 1938 e no caderno topográfico de campo asociado a esta, así como no informe técnico emitido polo enxeñeiro técnico agrícola José Constenla Pego. No percorrido da liña localízanse e identifícanse sobre o terreo os marcos 23, 25 e 27, e atópase sobre o terreo un fito de pedra encastrado non chan que, aínda que no se corresponde co sinal descrito na acta para o marco 26, se se atopa na posición que corresponde a este, segundo os datos do caderno de campo. O marco 24 non se atopa sobre o terreo ao terse perdido polas obras realizadas na estrada xunto a que se sitúa, pero a súa posición foi trazada de novo.</p>
<p>Con data do 30 de abril de 2008 recibiuse na Dirección Xeral de Administración Local o informe do Instituto Xeográfico Nacional segundo o artigo 44 da Lei 5/1997, do 22 de xullo, de Administración local de Galicia.</p>
<p>O Concello de Moraña presentou alegacións con data do 22 de maio de 2008, fundamentadas en que a acta de 1889 non é un documento adecuado para basar unha modificación do deslindamento entre concellos, que desde o ano 1938 hai un deslindamento oficial entre os dous concellos feito polo Instituto Xeográfico Nacional e cuns marcos que na práctica ninguén puxo en cuestión.</p>
<p>Con data do 12 de xuño de 2008 recibiuse o informe da Deputación Provincial de Pontevedra e con data do 12 de novembro de 2009 a Comisión Galega de Delimitación Territorial emitiu o seu informe.</p>
<p>A motivación da resolución deste expediente reside nos seguintes fundamentos xurídicos:</p>
<p>1. De conformidade co disposto nos artigos 41 e 44.3º da Lei 5/1997, do 22 de xullo, de Administración local de Galicia, os conflitos que se poidan suscitar entre municipios en relación co deslindamento dos seus termos serán resoltos polo Consello da Xunta de Galicia, logo dos informes do Instituto Xeográfico Nacional, da deputación provincial respectiva, da Comisión Galega de Delimitación Territorial e do ditame do Consello Consultivo de Galicia.</p>
<p>No expediente de deslindamento dos termos municipais de Caldas de Reis e Moraña obsérvase que existe un claro desacordo entre ambos os concellos ao respecto. Este suposto de feito está comprendido dentro da definición que o Consello Consultivo de Galicia, seguindo a doutrina do Consello de Estado, realizou no seu ditame número 35, do 17 de marzo de 2000, onde sinala que deslindar é identificar e distinguir os lindes reais que separan dous ou máis termos municipais, por non mediar acordo e existir discrepancias ou contradicións nos lindes sinaladas nunha acta de deslindamento anterior ou entre os declarados por actas precedentes e sucesivas no tempo.</p>
<p>En consecuencia é necesaria a intervención do Consello da Xunta de Galicia para resolver o conflito, ao abeiro do artigo 44.3º da Lei 5/1997, do 22 de xullo, de Administración local de Galicia.</p>
<p>2. A resolución deste expediente polo Consello da Xunta de Galicia non menoscaba os dereitos dos concellos afectados, pois estes conservan o dereito a obter un pronunciamento xurisdicional sobre a controversia relativa á liña límite entre os seus termos municipais.</p>
<p>3. O Instituto Xeográfico Nacional, a Deputación Provincial de Pontevedra e a Comisión Galega de Delimitación Territorial da Xunta de Galicia estimaron nos seus preceptivos informes que, dada a achega de dúas actas distintas, que describen liñas diferentes ao expediente de deslindamento, cabe considerar a reiterada xurisprudencia do Tribunal Supremo da que se desprende que nos deslindamentos xurisdicionais deben, ante todo, terse en conta os documentos que se refiran a deslindamentos anteriores practicados de conformidade entre os termos municipais interesados (sentenzas do T.S. do 8 de abril: de 1967, 10 de decembro de 1984 e 4 de decembro de 1987). En consecuencia, para a resolución deste procedemento administrativo propoñen como liña límite entre os termos municipais de Caldas de Reis e de Moraña a definida pola acta de 1889 e que se recolle no anexo I deste decreto.</p>
<p>Coas motivacións expostas nos parágrafos anteriores, por proposta do conselleiro de Presidencia, Administracións Públicas e Xustiza, de acordo co ditame do Consello Consultivo de Galicia e logo da deliberación do Consello da Xunta de Galicia, na súa reunión do día catro de marzo de dous mil dez,</p>
<p>DISPOÑO:</p>
<p>Primeira.-Resolver a cuestión suscitada entre os concellos de Caldas de Reis e Moraña sobre o deslindamento dos seus termos municipais, no sentido de considerar válida como liña límite a definida na acta de 1889, segundo a proposta representada sobre o ortograma a escala 1:5.000 do Instituto Xeográfico Nacional, que figura como anexo II deste decreto.</p>
<p>Segunda.-Este decreto entrará en vigor o día seguinte ao da súa publicación no Diario Oficial de Galicia.</p>
<p>Contra este decreto, que esgota a vía administrativa, poderase interpoñer recurso contencioso-administrativo ante o Tribunal Superior de Xustiza de Galicia no prazo de dous meses contados a partir do día seguinte ao da súa publicación, sen prexuízo do disposto no artigo 44 da Lei 29/1998, do 13 de xullo, reguladora da xurisdición contencioso-administrativa, ou calquera outro recurso que consideren oportuno.</p>
<p>Santiago de Compostela, catro de marzo de dous mil dez.</p>
<p>Alberto Nuñez Feijóo</p>
<p>Presidente</p>
<p>Alfonso Rueda Valenzuela</p>
<p>Conselleiro de Presidencia, Administracións Públicas e Xustiza</p>
<p>ANEXO I</p>
<p>O Instituto Xeográfico Nacional, a Deputación Provincial de Pontevedra e a Comisión Galega de Delimitación Territorial da Xunta de Galicia consideraron nos seus preceptivos informes que debía prevalecer a liña límite descrita na acta de deslindamento con data do 1889, onde as coordenadas dos marcos (ED50, UTM. H29) son as seguintes:</p>
<p>Ver referencia pdf "06200D001P007.PDF"</p>
<p>A liña de remate recoñecida entre cada dous puntos consecutivos é a aliñación recta que pasa por ambos os dous, a excepción do tramo comprendido entre o marco de tres termos (M3T) e o punto P110, en que a liña de termo é o eixe do regato chamado Ármallo.</p>
<p>LIÑA LÍMITE SEGUNDO A ACTA DO 16 DE OUTUBRO DE 1889</p>

