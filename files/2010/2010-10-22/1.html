---
date: '2010-10-22'
page: 17
number: 204
agency: 'CONSELLERÍA DE PRESIDENCIA, ADMINISTRACIÓNS PÚBLICAS E XUSTIZA'
section: I. DISPOSICIÓNS XERAIS
title: >-
  Decreto 173/2010, do 14 de outubro, polo que se modifica o Decreto 294/2002,
  do 17 de outubro, polo que se constitúe e se regula a composición e as
  funcións do Consorcio Audiovisual de Galicia.
range: Decreto
---
<p>A Comunidade Autónoma de Galicia, en virtude do disposto nos artigos 27.19º, 32 e 34 do Estatuto de autonomía de Galicia, aprobou a Lei 6/1999, do 1 de setembro, do audiovisual de Galicia.</p>
<p>A importancia cultural e económica do sector audiovisual galego e a súa consideración de sector estratéxico na propia Lei 6/1999, do 1 de setembro, do audiovisual de Galicia, motivou a expresa previsión de que diferentes actuacións e medidas neste ámbito se leven a cabo mediante unha acción conxunta das diferentes administracións e institucións implicadas.</p>
<p>En particular, e para a potenciación institucional das accións tendentes ao desenvolvemento do sector audiovisual de Galicia, sinala a citada lei que a consellería competente promoverá a constitución entre as administracións e entidades interesadas do Consorcio Audiovisual de Galicia como entidade de dereito público de carácter interadministrativo.</p>
<p>Conforme tales previsións legais aprobouse o Decreto 294/2002, do 17 de outubro, polo que se constitúe e regula a composición do Consorcio Audiovisual de Galicia e se aproban os seus estatutos, os cales figuran como anexo ao citado decreto.</p>
<p>O Decreto 294/2002, do 17 de outubro, foi modificado polo Decreto 38/2006, do 2 de marzo, e polo Decreto 41/2010, do 25 de febreiro, coa finalidade de adecuar a composición do consorcio á estrutura orgánica vixente nese momento.</p>
<p>Igualmente, aprobada polo órgano de goberno do Consorcio Audiovisual de Galicia a modificación dos seus estatutos, procedeuse por Resolución do 15 de xuño de 2006, da Secretaría Xeral de Comunicación, a dar publicidade á modificación de tales estatutos.</p>
<p>Por medio deste decreto desenvólvese unha nova modificación parcial do Decreto 294/2002, do 17 de outubro, que afecta a composición do Consorcio Audiovisual de Galicia, así como determinados artigos dos seus estatutos despois do acordo do seu Consello de Dirección adoptado por maioría de dous terzos.</p>
<p>Así mesmo, e co fin de facilitar a aplicación dos estatutos do Consorcio Audiovisual de Galicia, optouse por anexar á presente disposición o texto completo dos estatutos do consorcio en que se insiren xunto aos artigos que se modifican neste decreto os demais artigos que non foron obxecto de nova redacción.</p>
<p>Na súa virtude, por proposta do conselleiro de Presidencia, Administracións Públicas e Xustiza, e logo de deliberación do Consello da Xunta de Galicia na súa reunión do día catorce de outubro de dous mil dez,</p>
<p>DISPOÑO:</p>
<p>Artigo único.-Modificación do Decreto 294/2002, do 17 de outubro, polo que se constitúe e regula a composición e as funcións do Consorcio Audiovisual de Galicia.</p>
<p>O Decreto 294/2002, do 17 de outubro, polo que se constitúe e regula a composición e as funcións do Consorcio Audiovisual de Galicia queda modificado nos seguintes termos:</p>
<p>Un.-O artigo 1.2º na súa alínea e) queda redactado como segue:</p>
<p>«A Secretaría recaerá en persoal funcionario da Consellería de Cultura e Turismo ou dos seus entes dependentes».</p>
<p>Dous.-O artigo 1.1º do anexo «Estatutos do Consorcio Audiovisual de Galicia» queda redactado como segue:</p>
<p>«Constitúese o Consorcio Audiovisual de Galicia, integrado pola Xunta de Galicia, representada pola Consellería de Cultura e Turismo, a Secretaría Xeral de Medios, a Consellería de Facenda, a Consellería de Economía e Industria, a través do Instituto Galego de Promoción Económica (Igape), a Consellería de Educación e Ordenación Universitaria, a Consellería de Traballo e Benestar, pola Compañía de Radio-Televisión de Galicia (CRTVG) e polas deputacións provinciais da Coruña, Lugo, Ourense e Pontevedra».</p>
<p>Tres.-O artigo 2.2º alínea a) do anexo «Estatutos do Consorcio Audiovisual de Galicia» queda redactado como segue:</p>
<p>«O impulso e o fomento da creación, do desenvolvemento, da produción e a promoción do sector audiovisual galego».</p>
<p>Catro.-Engádese ao artigo 4º do anexo «Estatutos do Consorcio Audiovisual de Galicia» un punto 3 coa seguinte redacción:</p>
<p>«O consorcio terá a consideración de medio propio instrumental da Administración xeral da Comunidade Autónoma de Galicia e dos poderes adxudicadores do sector público autonómico e das demais administracións representadas no consorcio no concernente á realización das actividades propias dos seus obxectivos e funcións que estas lle encarguen, estando obrigada a realizalas.</p>
<p>As relacións coas anteriores entidades, por conseguinte, non se considerarán de natureza contractual e serán para todos os efectos de carácter interno, dependente e subordinado, e articulándose a través de encomendas de xestión das previstas no artigo 24.6º da Lei 30/2007, do 30 de outubro, de contratos do sector público.</p>
<p>En calquera caso, as encomendas de xestión que lle poidan efectuar referiranse sempre a actuacións concretas, requirindo para tales efectos, e logo de resolución do órgano que a efectúe, da preceptiva encomenda, onde se identificarán os termos e condicións en que se deberá realizar a dita encomenda».</p>
<p>Cinco.-O artigo 6º do anexo «Estatutos do Consorcio Audiovisual de Galicia» queda redactado como segue:</p>
<p>«O Consorcio Audiovisual de Galicia terá os órganos de goberno e administración seguintes:</p>
<p>a) O Consello de Dirección.</p>
<p>b) A Presidencia.</p>
<p>c) A Vicepresidencia.</p>
<p>d) A Dirección-xerencia».</p>
<p>Seis.-O artigo 7.1º do anexo «Estatutos do Consorcio Audiovisual de Galicia» queda redactado como segue:</p>
<p>«O Consello de Dirección, órgano superior de decisión e administración do Consorcio Audiovisual de Galicia, estará integrado por un número de membros non inferior a dezasete; a súa determinación corresponderalle en cada momento ao Consello de Dirección por acordo adoptado por maioría absoluta.</p>
<p>En todo caso, está integrado por:</p>
<p>a) A Presidencia, que recaerá na persoa titular da Consellería de Cultura e Turismo.</p>
<p>b) A Vicepresidencia, que recaerá na persoa titular da Secretaría Xeral de Medios.</p>
<p>c) Nove vogais en representación da Administración da Comunidade Autónoma de Galicia, que se designarán da forma seguinte: dúas persoas pola Consellería de Cultura e Turismo, unha das cales será a persoa titular da Dirección da Axencia Galega de Industrias Culturais, dúas persoas pola Secretaría Xeral de Medios, unha das cales será a persoa titular da Dirección do Centro Galego de Artes da Imaxe, unha pola Consellería de Facenda, unha pola Consellería de Economía e Industria, dúas pola Consellería de Educación e Ordenación Universitaria, unha das cales será a persoa titular da Secretaría Xeral de Política Lingüística, e unha pola Consellería de Traballo e Benestar;</p>
<p>d) Catro vogais en representación das deputacións provinciais galegas, que designarán unha persoa por cada deputación;</p>
<p>e) En representación da Compañía de Radio-Televisión de Galicia (CRTVG), a persoa titular da súa Dirección.</p>
<p>f) A Secretaría, que recaerá en persoal funcionario da Consellería de Cultura e Turismo ou dos seus entes dependentes, que terá voz e voto.</p>
<p>No caso de que se integren outras entidades ou institucións, terán dereito a designar vogais no Consello de Dirección en representación delas, nos termos establecidos no artigo 1.2º e no 7.5º».</p>
<p>Sete.-O artigo 8.1º letra d) do anexo «Estatutos do Consorcio Audiovisual de Galicia» queda redactado como segue:</p>
<p>«Aprobar o cadro de persoal e establecer as condicións xerais en materia de contratación de persoal do consorcio, modificacións e réxime xeral das súas retribucións».</p>
<p>Oito.-O artigo 8.2º do anexo «Estatutos do Consorcio Audiovisual de Galicia» queda redactado como segue:</p>
<p>«O Consello de Dirección poderá encomendar as súas funcións, a excepción das previstas nas alíneas a), b) e c) do punto anterior, e daquelas que requiran para a súa aprobación maioría cualificada, de acordo co artigo 11º destes estatutos».</p>
<p>Nove.-O artigo 9º do anexo «Estatutos do Consorcio Audiovisual de Galicia» queda redactado como segue:</p>
<p>«1. Corresponde á Presidencia do Consello de Dirección:</p>
<p>a) Exercer a representación institucional, xudicial e administrativa do consorcio e, en consecuencia, comparecer en xuízo e en toda clase de procedementos, exercendo ao respecto as accións xudiciais e administrativas en defensa do consorcio, e conferindo para tal efecto os poderes oportunos.</p>
<p>b) Convocar as sesións do Consello de Dirección, establecer a súa orde do día, sinalando o lugar, o día e a hora de celebración, facéndolles chegar aos seus membros a orde do día, e presidir e dirixir as deliberacións do dito Consello de Dirección.</p>
<p>c) Nomear persoal asesor para proxectos de interese no campo da cinematografía e audiovisual, dos cales se informará o Consello de Dirección.</p>
<p>d) Outorgar toda clase de actos, contratos ou negocios xurídicos, cos pactos, cláusulas ou condicións que coide oportuno.</p>
<p>e) Subscribir convenios de colaboración con entidades públicas ou privadas dos cales se informará o Consello de Dirección. En todo caso, someteranse á aprobación deste último, sen prexuízo da ulterior aprobación polo Consello da Xunta de Galicia, cando supoñan un compromiso de gasto superior a cento cincuenta mil euros (150.000 euros) ou aqueles a través dos cales se asuman compromisos plurianuais.</p>
<p>f) A ordenación dos pagamentos, de acordo coas atribucións que lle sexan asignadas polo Consello de Dirección.</p>
<p>g) Abrir, seguir e pechar a nome do consorcio nas caixas de aforros, postais e outros establecementos bancarios ou similares, contas correntes e de crédito, dispoñendo contra elas e podendo, en consecuencia, ingresar e retirar fondos.</p>
<p>h) A administración do patrimonio e dos bens do consorcio, segundo as atribucións que lle sexan asignadas polo Consello de Dirección.</p>
<p>i) A formulación de iniciativas e propostas ao Consello de Dirección.</p>
<p>j) Velar polo cumprimento e desenvolvemento dos acordos do Consello de Dirección.</p>
<p>k) Propoñerlle ao Consello de Dirección a estrutura organizativa do consorcio e as súas modificacións.</p>
<p>l) As que lle encomende expresamente o Consello de Dirección ou calquera outra que regulamentariamente lle sexa atribuída.</p>
<p>2. A Presidencia poderá encomendar as funcións sinaladas nas alíneas a), d), e), f) e g) á Vicepresidencia do Consello de Dirección e as sinaladas nas alíneas a), d), f) e g), á Dirección xerencia, coas limitacións que, se é o caso, se consideren oportunas en cada caso».</p>
<p>Dez.-Engádese o artigo 9º bis ao anexo «Estatutos do Consorcio Audiovisual de Galicia» que recolle as funcións da Vicepresidencia, e que queda redactado como segue:</p>
<p>«Corresponde á Vicepresidencia do Consello de Dirección:</p>
<p>a) Substituír o/a Presidente/a do Consello de Dirección en caso de ausencia.</p>
<p>b) Velar polo cumprimento e desenvolvemento dos acordos do Consello de Dirección.</p>
<p>c) A formulación de iniciativas e propostas para elevar ao Consello de Dirección.</p>
<p>d) Aquelas outras que lle sexan encomendadas expresamente polo Consello de Dirección ou pola súa Presidencia».</p>
<p>Once.-O artigo 12.1º alínea i) do anexo «Estatutos do Consorcio Audiovisual de Galicia» queda redactado como segue:</p>
<p>«Todas aquelas que lle sexan encomendadas pola Presidencia ou Vicepresidencia».</p>
<p>Doce.-O artigo 13º do anexo «Estatutos do Consorcio Audiovisual de Galicia» queda redactado como segue:</p>
<p>«1. O Consorcio Audiovisual de Galicia organizará as súas actividades mediante a constitución de diferentes departamentos e servizos, nos termos que para o efecto determinen os órganos de goberno, de acordo coas necesidades da institución.</p>
<p>2. O Consorcio Audiovisual de Galicia poderá constituír unha comisión asesora e comisións sectoriais en que estean integradas as asociacións representativas do sector audiovisual galego».</p>
<p>Trece.-O artigo 15.1º alínea b) do anexo «Estatutos do Consorcio Audiovisual de Galicia» queda redactado como segue:</p>
<p>«Persoal que, de acordo coa normativa vixente, poida adscribir a Administración autonómica ou local de Galicia e as demais entidades públicas consorciadas, calquera que sexa o réxime da súa relación laboral ou funcionarial».</p>
<p>Catorce.-O artigo 17.1º letra a) do anexo «Estatutos do Consorcio Audiovisual de Galicia» queda redactado como segue:</p>
<p>«Achegas realizadas polas entidades consorciadas: a Consellería de Cultura e Turismo, a Secretaría Xeral de Medios, a Consellería de Facenda, a Consellería de Economía e Industria, a través do Instituto Galego de Promoción Económica (Igape), a Consellería de Educación e Ordenación Universitaria, a Consellería de Traballo e Benestar, a Compañía de Radio-Televisión de Galicia e as deputacións provinciais da Coruña, Lugo, Ourense e Pontevedra contribuirán anualmente ao financiamento do Consorcio Audiovisual para afrontar os gastos correntes, investimentos e o desenvolvemento e promoción da actividade do consorcio».</p>
<p>Disposición adicional</p>
<p>Única.-Mediante anexo a este decreto insírese o texto completo dos estatutos do Consorcio Audiovisual de Galicia en que se inclúen os artigos que se modifican neste decreto para facilitar a súa aplicación.</p>
<p>Disposición derrogatoria</p>
<p>Queda sen efecto a Resolución do 15 de xuño de 2006, da Secretaría Xeral de Comunicación, pola que se lle dá publicidade á modificación dos estatutos do Consorcio Audiovisual de Galicia, publicada no Diario Oficial de Galicia, nº 128, do 4 de xullo.</p>
<p>Disposicións derradeiras</p>
<p>Primeira.-Facúltase a persoa titular da Secretaría Xeral de Medios para a execución e aplicación deste decreto.</p>
<p>Segunda.-Este decreto entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, catorce de outubro de dous mil dez.</p>
<p>Alberto Núñez Feijóo</p>
<p>Presidente</p>
<p>Alfonso Rueda Valenzuela</p>
<p>Conselleiro de Presidencia, Administracións Públicas e Xustiza</p>
<p>ANEXO</p>
<p>Estatutos do Consorcio Audiovisual de Galicia</p>
<p>Capítulo I</p>
<p>Disposicións xerais</p>
<p>Artigo 1º.-O consorcio: constitución.</p>
<p>1. Constitúese o Consorcio Audiovisual de Galicia integrado pola Xunta de Galicia, representada pola Consellería de Cultura e Turismo, a Secretaría Xeral de Medios, a Consellería de Facenda, a Consellería de Economía e Industria, a través do Instituto Galego de Promoción Económica (Igape), a Consellería de Educación e Ordenación Universitaria, a Consellería de Traballo e Benestar, pola Compañía de Radio-Televisión de Galicia (CRTVG) e polas deputacións provinciais da Coruña, Lugo, Ourense e Pontevedra.</p>
<p>2. Este consorcio estará aberto, logo do acordo por maioría dos seus membros, á integración de novas entidades públicas ou privadas sen ánimo de lucro que estean interesadas nos obxectivos e as finalidades de interese público que sexan concorrentes cos de aquel.</p>
<p>Artigo 2º.-Obxectivos e finalidades.</p>
<p>1. O obxectivo do Consorcio Audiovisual de Galicia constitúeo a potenciación institucional das accións tendentes ao desenvolvemento do sector audiovisual de Galicia.</p>
<p>2. Son finalidades específicas do consorcio, sen prexuízo das competencias que teñan atribuídas en materia audiovisual cada unha das partes integrantes do consorcio:</p>
<p>a) O impulso e o fomento da creación, do desenvolvemento, da produción e a promoción do sector audiovisual galego.</p>
<p>b) Promover e potenciar a actividade profesional e a creación de emprego no sector audiovisual.</p>
<p>c) Impulsar a produción propia e a coprodución, así como a súa distribución por calquera dos sistemas e canles da difusión audiovisual, favorecendo o desenvolvemento do sector audiovisual galego.</p>
<p>d) Promover a investigación, a formación e o desenvolvemento tecnolóxico no sector audiovisual.</p>
<p>e) Promover a utilización do idioma galego mediante o seu uso nos medios audiovisuais, especialmente apoiando a súa utilización en salas de exhibición e promovendo a asistencia a elas.</p>
<p>f) Divulgar as obras audiovisuais galegas no propio territorio, no Estado español, en Portugal, na Unión Europea e en todos os territorios onde existan comunidades galegas.</p>
<p>g) Promover un mellor coñecemento da historia, a arte, a literatura, a música e, en xeral, a realidade social e cultural galega a través das producións cinematográficas e audiovisuais.</p>
<p>No exercicio das competencias que ten atribuídas, o Consorcio Audiovisual de Galicia integrará activamente a perspectiva de xénero.</p>
<p>Artigo 3º.-Formas de colaboración.</p>
<p>Para cumprir as finalidades que lle sexan asignadas, o Consorcio Audiovisual de Galicia, de conformidade co establecido no artigo 9.6º da Lei 6/1999, do 1 de setembro, do Audiovisual de Galicia, pode establecer convenios e acordos de colaboración e cooperación con outros organismos e entidades co fin de desenvolver as actividades que lle son propias.</p>
<p>Artigo 4º.-Personalidade e capacidade xurídica.</p>
<p>1. O consorcio terá a condición de entidade de dereito público, de carácter interadministrativo, con personalidade xurídica propia e plena capacidade de obrar para o cumprimento dos seus fins, e disporá dun patrimonio propio.</p>
<p>2. O consorcio, que ten carácter voluntario e se constitúe por tempo indefinido, rexerase por estes estatutos, polo seu regulamento de réxime interno e polas disposicións legais de carácter xeral que lle sexan de aplicación.</p>
<p>3. O consorcio terá a consideración de medio propio instrumental da Administración xeral da Comunidade Autónoma de Galicia, e dos poderes adxudicadores do sector público autonómico e das demais administracións representadas no consorcio no concernente á realización das actividades propias dos seus obxectivos e funcións que estas lle encarguen, estando obrigada a realizalas.</p>
<p>As relacións coas anteriores entidades, por conseguinte, non se considerarán de natureza contractual sendo para todos os efectos de carácter interno, dependente e subordinado, e articulándose a través de encomendas de xestión das previstas no artigo 24.6º da Lei 30/2007, do 30 de outubro, de contratos do sector público.</p>
<p>En calquera caso, as encomendas de xestión que lle poidan efectuar referiranse sempre a actuacións concretas, requirindo para tales efectos, e logo de resolución do órgano que a efectúe, da preceptiva encomenda, onde se identificarán os termos e condicións en que deberá realizarse a dita encomenda.</p>
<p>Artigo 5º.-Domicilio.</p>
<p>1. O domicilio do consorcio fíxase na rúa do Hórreo nº 61, en Santiago de Compostela.</p>
<p>2. Os órganos de goberno do consorcio poderán modificar a sede do consorcio dentro da mesma localidade, sen que tal modificación exixa a destes estatutos.</p>
<p>Capítulo II</p>
<p>Órganos de goberno e funcionamento</p>
<p>Artigo 6º.-Órganos de goberno e administración.</p>
<p>O Consorcio Audiovisual de Galicia terá os órganos de goberno e administración seguintes:</p>
<p>a) O Consello de Dirección.</p>
<p>b) A Presidencia.</p>
<p>c) A Vicepresidencia.</p>
<p>d) A Dirección xerencia.</p>
<p>Sección primeira</p>
<p>Do Consello de Dirección</p>
<p>Artigo 7º.-Composición.</p>
<p>1. O Consello de Dirección, órgano superior de decisión e administración do Consorcio Audiovisual de Galicia, estará integrado por un número de membros non inferior a dezasete; a súa determinación corresponderá en cada momento ao Consello de Dirección por acordo adoptado por maioría absoluta.</p>
<p>En todo caso, está integrado por:</p>
<p>a) A Presidencia, que recaerá na persoa titular da Consellería de Cultura e Turismo.</p>
<p>b) A Vicepresidencia, que recaerá na persoa titular da Secretaría Xeral de Medios.</p>
<p>c) Nove vogais en representación da Administración da Comunidade Autónoma de Galicia, que se designarán da forma seguinte: dúas persoas pola Consellería de Cultura e Turismo, unha das cales será a persoa titular da Dirección da Axencia Galega de Industrias Culturais, dúas persoas pola Secretaría Xeral de Medios, unha das cales será a persoa titular da Dirección do Centro Galego de Artes da Imaxe, unha pola Consellería de Facenda, unha pola Consellería de Economía e Industria, dúas pola Consellería de Educación e Ordenación Universitaria, unha das cales será a persoa titular da Secretaría Xeral de Política Lingüística, e unha pola Consellería de Traballo e Benestar;</p>
<p>d) Catro vogais en representación das deputacións provinciais galegas, que designarán unha persoa por cada deputación;</p>
<p>e) En representación da Compañía de Radio-Televisión de Galicia (CRTVG), a persoa titular da súa Dirección.</p>
<p>f) A Secretaría, que recaerá en persoal funcionario da Consellería de Cultura e Turismo ou dos seus entes dependentes, que terá voz e voto.</p>
<p>No caso de que se integren outras entidades ou institucións, terán dereito a designar vogais no Consello de Dirección en representación delas, nos termos establecidos no artigo 1.2º e no 7.5º.</p>
<p>2. Poderase designar un suplente que compareza, en caso de ausencia da persoa titular, en representación das entidades integrantes do consorcio.</p>
<p>3. A duración do mandato dos membros do Consello de Dirección será de catro anos, renovables.</p>
<p>4. Os membros do Consello de Dirección poderán ser separados libremente polas entidades que os designaron e cesarán, en todo caso, ao extinguirse a condición pola que foron nomeados.</p>
<p>5. No suposto de integración de novas entidades no consorcio, o acordo de admisión establecerá os termos da súa participación no Consello de Dirección e nos outros órganos de goberno.</p>
<p>Artigo 8º.-Funcións.</p>
<p>1. Corresponde ao Consello de Dirección:</p>
<p>a) Fixar a orientación xeral das actividades do consorcio dentro dos obxectivos estatutarios e verificar a aprobación dun plan xeral e de plans anuais de actividade.</p>
<p>b) Aprobar o orzamento anual, o inventario balance, a liquidación do orzamento, a memoria das actividades realizadas e a xestión do exercicio anterior.</p>
<p>c) Nomear e separar o/a director/a-xerente, por proposta da Presidencia.</p>
<p>d) Aprobar o cadro de persoal e establecer as condicións xerais en materia de contratación de persoal do consorcio, modificacións e réxime xeral das súas retribucións.</p>
<p>e) Fixar, de ser o caso, os prezos e as tarifas dos servizos que poida prestar o consorcio.</p>
<p>f) Acordar as operacións de crédito e de aval e os contratos de tesouraría. Para as operacións de endebedamento e de aval a medio e longo prazo será necesaria a autorización previa das entidades consorciadas.</p>
<p>g) Acordar a adquisición, alleamento ou gravame dos bens inmobles que integren o seu patrimonio.</p>
<p>h) Aprobar as variacións orzamentarias que superen a cifra que o propio Consello de Dirección estableza durante o exercicio.</p>
<p>i) Aprobar o regulamento e as normas de réxime interior do consorcio.</p>
<p>j) En xeral, adoptar as medidas e as disposicións adecuadas para o mellor funcionamento e organización do Consorcio Audiovisual de Galicia.</p>
<p>k) Coñecer todas aquelas cuestións que, aínda non sendo da súa competencia, a Presidencia someta á súa consideración.</p>
<p>2. O Consello de Dirección poderá encomendar as súas funcións, a excepción das previstas nas alíneas a), b) e c) do punto anterior, e daquelas que requiran para a súa aprobación maioría cualificada, de acordo co artigo 11º destes estatutos.</p>
<p>3. As funcións do Consorcio Audiovisual de Galicia enténdense sempre sen prexuízo das que lle correspondan á Xunta de Galicia, segundo a estrutura orgánica.</p>
<p>Artigo 9º.-Presidencia.</p>
<p>1. Corresponde á Presidencia do Consello de Dirección:</p>
<p>a) Exercer a representación institucional, xudicial e administrativa do consorcio e, en consecuencia, comparecer en xuízo e en toda clase de procedementos, exercendo ao respecto as accións xudiciais e administrativas en defensa do consorcio, e conferindo para tal efecto os poderes oportunos.</p>
<p>b) Convocar as sesións do Consello de Dirección, establecer a súa orde do día, sinalando o lugar, o día e a hora de celebración, facéndolles chegar aos seus membros a orde do día, e presidir e dirixir as deliberacións do dito Consello de Dirección.</p>
<p>c) Nomear persoal asesor para proxectos de interese no campo da cinematografía e audiovisual, dos cales se informará o Consello de Dirección.</p>
<p>d) Outorgar toda clase de actos, contratos ou negocios xurídicos, cos pactos, cláusulas ou condicións que coide oportuno.</p>
<p>e) Subscribir convenios de colaboración con entidades públicas ou privadas, dos cales se informará o Consello de Dirección. En todo caso, someteranse á aprobación deste último, sen prexuízo da ulterior aprobación polo Consello da Xunta de Galicia, cando supoñan un compromiso de gasto superior a cento cincuenta mil euros (150.000 euros) ou aqueles a través dos cales se asuman compromisos plurianuais.</p>
<p>f) A ordenación dos pagamentos, de acordo coas atribucións que lle sexan asignadas polo Consello de Dirección.</p>
<p>g) Abrir, seguir e pechar a nome do consorcio nas caixas de aforros, postais e outros establecementos bancarios ou similares, contas correntes e de crédito, dispoñendo contra elas e podendo, en consecuencia, ingresar e retirar fondos.</p>
<p>h) A administración do patrimonio e dos bens do consorcio, segundo as atribucións que lle sexan asignadas polo Consello de Dirección.</p>
<p>i) A formulación de iniciativas e propostas ao Consello de Dirección.</p>
<p>j) Velar polo cumprimento e desenvolvemento dos acordos do Consello de Dirección.</p>
<p>k) Propoñer ao Consello de Dirección a estrutura organizativa do consorcio e as súas modificacións.</p>
<p>l) As que lle encomende expresamente o Consello de Dirección ou calquera outra que regulamentariamente lle sexa atribuída.</p>
<p>2. A Presidencia poderá encomendar as funcións sinaladas nas alíneas a), d), e), f) e g) á Vicepresidencia do Consello de Dirección e as sinaladas nas alíneas a), d), f) e g), á Dirección xerencia, coas limitacións que, se é o caso, se consideren oportunas en cada caso.</p>
<p>Artigo 9º bis.-Vicepresidencia.</p>
<p>Corresponde á Vicepresidencia do Consello de Dirección:</p>
<p>a) Substituír o/a presidente/a do Consello de Dirección en caso de ausencia.</p>
<p>b) Velar polo cumprimento e desenvolvemento dos acordos do Consello de Dirección.</p>
<p>c) A formulación de iniciativas e propostas para elevar ao Consello de Dirección.</p>
<p>d) Aqueloutras que lle sexan encomendadas expresamente polo Consello de Dirección ou pola súa Presidencia.</p>
<p>Artigo 10º.-Sesións e convocatoria.</p>
<p>1. O Consello de Dirección reunirase en sesión ordinaria, como mínimo, dúas veces ao ano, e en sesión extraordinaria sempre que o convoque a Presidencia por iniciativa propia ou por petición dunha terceira parte dos seus membros.</p>
<p>2. A convocatoria das reunións farase mediante un escrito dirixido a cada membro, cun mínimo de corenta e oito horas de antelación, que conterá a orde do día, fóra da cal non se poderán adoptar acordos válidos salvo que se encontren presentes na reunión todos os membros do Consello de Dirección e así o acorden por unanimidade.</p>
<p>3. Nos casos de urxencia, a convocatoria farase polo menos con vinte e catro horas de anticipación.</p>
<p>Artigo 11º.-Adopción de acordos.</p>
<p>1. Para adoptar acordos será preceptiva, como mínimo, a presenza da metade máis un dos membros. Os acordos tomaranse por maioría dos asistentes. No caso de empate, decidirá o voto de calidade da Presidencia.</p>
<p>2. Para modificar estes estatutos será necesario o voto favorable de, polo menos, as dúas terceiras partes dos membros do Consello de Dirección.</p>
<p>3. Os acordos de disolución ou de liquidación do consorcio, así como os de aceptación de novos membros, por proposta da Presidencia, precisarán da maioría cualificada do punto anterior.</p>
<p>4. A actuación do Consorcio Audiovisual de Galicia queda, para os efectos de procedemento e recursos, sometida ao réxime da Administración da Comunidade Autónoma de Galicia. Unicamente os acordos do Consello de Dirección esgotan a vía administrativa.</p>
<p>Sección segunda</p>
<p>Da Dirección Xerencia</p>
<p>Artigo 12º.-A Dirección xerencia.</p>
<p>1. Á Dirección xerencia do Consorcio Audiovisual de Galicia correspóndenlle as funcións de xestión e administración do consorcio, e en particular, as seguintes:</p>
<p>a) Executar e facer cumprir os acordos e as decisións do Consello de Dirección e da súa Presidencia.</p>
<p>b) Informar ou elevar á Presidencia, periodicamente, informe detallado sobre a evolución e/ou incidencias na xestión do consorcio en temas como persoal, necesidades materiais, proxectos en funcionamento ou estado do orzamento, entre outros.</p>
<p>c) A dirección e a inspección das dependencias do Consorcio Audiovisual de Galicia, exercendo a dirección superior de todo o persoal, de acordo coas directrices dos órganos de goberno.</p>
<p>d) A conservación e o mantemento das instalacións e equipamentos do Consorcio Audiovisual de Galicia.</p>
<p>e) A elaboración do proxecto de orzamentos do consorcio, así como a xestión económica derivada da súa execución e a memoria de actividades realizadas.</p>
<p>f) A elaboración do plan anual de actividades do consorcio.</p>
<p>g) A elaboración da memoria anual relativa ao desenvolvemento das actividades do consorcio.</p>
<p>h) Asistirá, con voz pero sen voto, ás reunións do Consello de Dirección, cando así se lle requira ou sexa convocado.</p>
<p>i) Todas aquelas que lle sexan encomendadas pola Presidencia ou Vicepresidencia.</p>
<p>2. O cargo da Dirección xerencia exércese con dedicación exclusiva.</p>
<p>Capítulo III</p>
<p>Estrutura</p>
<p>Artigo 13º.-Organización.</p>
<p>1. O Consorcio Audiovisual de Galicia organizará as súas actividades mediante a constitución de diferentes departamentos e servizos, nos termos que para o efecto determinen os órganos de goberno, de acordo coas necesidades da institución.</p>
<p>2. O Consorcio Audiovisual de Galicia poderá constituír unha comisión asesora e comisións sectoriais en que estean integradas as asociacións representativas do sector audiovisual galego.</p>
<p>Artigo 14º.-A Oficina de Promoción do Audiovisual de Galicia (film commission).</p>
<p>1. A Oficina de Promoción do Audiovisual de Galicia (film commission) será unha unidade administrativa do Consorcio Audiovisual de Galicia, que terá a finalidade de desenvolver as funcións relativas a fomentar e facilitar a rodaxe de obras audiovisuais na Comunidade Autónoma de Galicia e a promoción do sector audiovisual galego fóra da Comunidade Autónoma galega.</p>
<p>2. A súa organización e funcionamento determinaranse no correspondente regulamento de réxime interno.</p>
<p>Capítulo IV</p>
<p>Persoal</p>
<p>Artigo 15º.-Persoal.</p>
<p>1. O persoal do Consorcio Audiovisual de Galicia poderá estar integrado por:</p>
<p>a) Persoal propio do consorcio, de carácter laboral.</p>
<p>b) Persoal que, de acordo coa normativa vixente, poidan adscribir a administración autonómica ou local de Galicia e as demais entidades públicas consorciadas, calquera que sexa o réxime da súa relación laboral ou funcionarial.</p>
<p>2. Para cumprir as súas funcións, o Consorcio Audiovisual de Galicia poderá dispoñer de persoal contratado para a súa formación científica e técnica na modalidade de bolsas ou traballos en prácticas e de persoal administrativo e de apoio.</p>
<p>Capítulo V</p>
<p>Réxime patrimonial e económico-financeiro</p>
<p>Artigo 16º.-Patrimonio.</p>
<p>Constitúen o patrimonio do consorcio os bens e os dereitos que acheguen as entidades consorciadas, e os bens de carácter patrimonial e dereitos que adquira ou reciba por calquera título. O patrimonio quedará reflectido no inventario e nos estados financeiros correspondentes, que revisará e aprobará anualmente o Consello de Dirección.</p>
<p>Artigo 17º.-Recursos económicos.</p>
<p>1. Para realizar os seus obxectivos, o Consorcio Audiovisual de Galicia disporá dos seguintes recursos:</p>
<p>a) Achegas realizadas polas entidades consorciadas: a Consellería de Cultura e Turismo, a Secretaría Xeral de Medios, a Consellería de Facenda, a Consellería de Economía e Industria, a través do Instituto Galego de Promoción Económica (Igape), a Consellería de Educación e Ordenación Universitaria, a Consellería de Traballo e Benestar, a Compañía de Radio-Televisión de Galicia e as deputacións provinciais da Coruña, Lugo, Ourense e Pontevedra contribuirán anualmente ao financiamento do Consorcio Audiovisual para afrontar os gastos correntes, investimentos e o desenvolvemento e promoción da actividade do consorcio.</p>
<p>b) Subvencións para proxectos específicos.</p>
<p>c) Outras subvencións, axudas e donativos.</p>
<p>d) Os rendementos ou os produtos do seu patrimonio.</p>
<p>e) Os rendementos dos contratos de servizos que poida prestar.</p>
<p>f) Calquera outro que legalmente lle poida corresponder.</p>
<p>2. O Consello de Dirección establecerá e aprobará un orzamento anual de ingresos e gastos antes do 31 de decembro de cada ano co fin de aplicalo ao exercicio económico seguinte.</p>
<p>3. Os remanentes de tesouraría que dean as liquidacións do orzamento incorporaranse automaticamente ao orzamento do exercicio seguinte, para os efectos de cumprir os fins para os cales foron destinados.</p>
<p>Artigo 18º.-Contabilidade e control financeiro.</p>
<p>1. O réxime económico-financeiro do consorcio é o que establece a lexislación do réxime financeiro e orzamentario de Galicia, coas particularidades previstas nestes estatutos.</p>
<p>2. O control económico do consorcio realizarase de acordo co que establece a lexislación do réxime financeiro e orzamentario de Galicia. Non obstante, o Consello de Dirección establecerá o sistema de control interno de todos os actos e documentos de que se poidan derivar dereitos e obrigas de contido económico, de acordo coas disposicións que sobre a materia dite a Comunidade Autónoma de Galicia.</p>
<p>Artigo 19º.-Réxime de contratación e patrimonial.</p>
<p>O réxime de contratación e patrimonial do consorcio rexerase polo que dispón a normativa en materia de contratos das administracións públicas e demais normativa que sexa de aplicación.</p>
<p>Capítulo VI</p>
<p>Separación, disolución e variacións orgánicas</p>
<p>Artigo 20º.-Separación.</p>
<p>A separación do consorcio dalgún dos seus membros poderá facerse cun aviso previo dun ano, sempre que non se prexudiquen os intereses públicos xerais que representa o consorcio, que a entidade que se separe estea ao día dos seus compromisos anteriores e que garanta a liquidación das obrigas aprobadas ata o momento da separación.</p>
<p>Artigo 21º.-Disolución.</p>
<p>1. O consorcio disolverase por acordo dos membros que o integran, de acordo co que dispón o artigo 11.3º destes estatutos, ou por imposibilidade legal ou material de cumprir os seus obxectivos.</p>
<p>2. O acordo de disolución determinará a forma de proceder na liquidación dos bens do consorcio e a reversión das obras ou as instalacións existentes.</p>
<p>Artigo 22º.-Variacións orgánicas.</p>
<p>A aprobación de variacións na estrutura orgánica das entidades consorciadas será lexitimación suficiente e permitirá realizar as actuacións que requira o cumprimento das funcións do consorcio co fin de evitar a paralización ou bloqueo do seu funcionamento.</p>

