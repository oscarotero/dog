---
date: '2010-06-11'
page: 10
number: 110
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 3 de xuño de 2010 pola que se establece o programa de cursos para a
  formación complementaria da aprendizaxe de linguas estranxeiras, CUALE, nos
  centros públicos integrados, institutos de educación secundaria e centros
  integrados de formación profesional da Comunidade Autónoma de Galicia.
range: Orde
---
<p>Nos últimos anos a Consellería de Educación e Ordenación Universitaria desenvolveu accións que teñen por finalidade o impulso da mellora da formación do noso profesorado e alumnado no coñecemento das linguas estranxeiras pertencentes ao espazo cultural europeo.</p>
<p>A Lei orgánica 2/2006, do 3 de maio, de educación, establece no artigo 59 que as ensinanzas de idiomas teñen como finalidade capacitar o alumnado para o uso axeitado dos diferentes idiomas, fóra das etapas ordinarias do sistema educativo, e concrétase a súa organización nos niveis básico, intermedio e avanzado, e este mesmo artigo engade que as ensinanzas do nivel básico terán as características e a organización que as administracións educativas determinen. Polo antedito, cómpre establecer unhas novas bases reguladoras que lle ofrezan ao alumnado e ao profesorado a posibilidade de acceder a unha formación complementaria en lingua estranxeira nos institutos de educación secundaria e centros integrados de formación profesional e que estea baseada no Marco común europeo de referencia, documento que unifica as directrices para a aprendizaxe e o ensino de linguas. Este programa ten como obxectivo unha mellora substancial da competencia lingüística do alumnado ao tempo que fomenta a súa </p>
<p>mobilidade internacional e a competencia lingüística dos docentes, que redundará na optimización dos recursos dos propios centros á hora de emprender proxectos relacionados co ensino plurilingüe.</p>
<p>Os obxectivos, organización e desenvolvemento deste programa, que regula a Orde do 1 de xuño de 2007, pola que se establece o programa de cursos para formación complementaria da aprendizaxe de linguas estranxeiras, CUALE, nos institutos de educación secundaria e centros integrados de formación profesional da Comunidade Autónoma de Galicia, precisa dunhas modificacións co fin de adaptala ás novas necesidades no referente ao coñecemento das linguas estranxeiras.</p>
<p>En consecuencia co anteriormente exposto, e en virtude das competencias que lle son atribuídas pola normativa vixente, a Consellería de Educación e Ordenación Universitaria</p>
<p>DISPÓN:</p>
<p>Artigo 1°.-Obxecto e ámbito de aplicación.</p>
<p>1. O obxecto desta orde é establecer as bases reguladoras e organizativas do programa de cursos para a formación complementaria en linguas estranxeiras, CUALE, nos centros públicos integrados, institutos de educación secundaria e centros integrados de formación profesional, co fin de preparar o alumnado e o profesorado para as probas de certificación dos niveis das ensinanzas especializadas de idiomas reguladas polo Real decreto 1629/2006, do 29 de decembro.</p>
<p>2. Esta orde é de aplicación nos centros públicos que imparten ensino secundario e formación profesional da Comunidade Autónoma de Galicia que sexan autorizados para ofertar unha ou máis das modalidades do programa.</p>
<p>Artigo 2º.-Modalidades do programa.</p>
<p>O programa CUALE desenvolverase baixo as seguintes modalidades:</p>
<p>1. CUALE-A2: cursos dirixidos á preparación para as probas de certificación do nivel A2 do Marco común europeo de referencia para as linguas, MCERL, para dotar aos asistentes de destrezas comunicativas básicas en linguas estranxeiras.</p>
<p>2. CUALE-B1: cursos dirixidos á preparación para as probas de certificación do nivel B1 do Marco común europeo de referencia para as linguas, MCERL, para dotar aos asistentes de destrezas comunicativas sinxelas en linguas estranxeiras.</p>
<p>3. CUALE-B2: cursos dirixidos á preparación para as probas de certificación do nivel B2 do Marco común europeo de referencia para as linguas, MCERL, para dotar aos asistentes de destrezas comunicativas avanzadas en linguas estranxeiras.</p>
<p>Artigo 3º.-Organización e desenvolvemento do programa.</p>
<p>1. O programa desenvolverase fóra do horario lectivo ao longo do curso escolar e terá carácter voluntario para os destinatarios.</p>
<p>2. A oferta de calquera das modalidades levarase a cabo tendo en conta a dispoñibilidade de recursos materiais e humanos dos centros, e non suporá incremento no número de profesorado.</p>
<p>3. A programación dos cursos deberá ser recollida nas programacións didácticas dos departamentos de linguas estranxeiras, que incluirán, se é o caso, as distintas modalidades que oferte o centro. As programacións didácticas das ensinanzas correspondentes ás tres modalidades realizaranse tendo en conta os niveis previstos no MCERL.</p>
<p>4. O número de alumnado para a constitución dos grupos nas distintas modalidades será de entre 10 e 20.</p>
<p>5. Con carácter xeral, os centros que queiran impartir as modalidades desta orde deberán realizar no mes de xuño a preinscrición do alumnado que desexe acceder.</p>
<p>Artigo 4º.-Profesorado.</p>
<p>Estes cursos poderán ser impartidos unicamente polo profesorado de ensino secundario, de lingua estranxeira, con destino definitivo no centro. A coordinación desta formación complementaria será responsabilidade da xefatura do departamento correspondente de linguas estranxeiras do centro educativo en que se impartan.</p>
<p>Artigo 5º.-Calendario e horario.</p>
<p>As clases para as tres modalidades seguirán o calendario escolar establecido para as ensinanzas de réxime xeral, e o horario será de 3 a 4 períodos lectivos semanais.</p>
<p>Artigo 6º.-Autorización.</p>
<p>1. Os centros educativos que estean interesados en participar no programa presentarán a súa solicitude, segundo o modelo que figura no anexo I e que se pode descargar no espazo web <a href="http://www.edu.xunta.es/linguasestranxeiras">http://www.edu.xunta.es/linguasestranxeiras</a>, na sección programa CUALE, na xefatura territorial da Consellería de Educación e Ordenación Universitaria antes do 30 de xuño, indicando as modalidades que pretenden ofertar de entre as que se sinalan no artigo 2º desta orde, así como o número de alumnado preinscrito por modalidade e idioma. Xunto coa solicitude deberán achegar: certificación da aprobación da solicitude por parte do consello escolar do centro, así como o título de funcionario de carreira e a acreditación de destino definitivo no centro do profesorado que impartirá docencia.</p>
<p>2. A xefatura territorial remitirá antes do 15 de xullo á Dirección Xeral de Educación, Formación Profesional e Innovación Educativa, a documentación recibida acompañada dos informes dos servizos provinciais de Inspección Educativa nos cales se fará constar a dispoñibilidade horaria do profesorado que vai impartir a modalidade.</p>
<p>3. Correspóndelle á Dirección Xeral de Educación, Formación Profesional e Innovación Educativa a autorización, antes do 1 de setembro, da impartición deste programa nos centros educativos seleccionados, considerando a demanda, dispoñibilidade horaria do profesorado e os recursos existentes no centro e na localidade.</p>
<p>4. Os centros educativos autorizados comunicaranlle á Subdirección Xeral de Ordenación e Innovación Educativa e Formación do Profesorado, antes do 31 de outubro as relacións do profesorado participante e do alumnado por modalidade e idioma.</p>
<p>5. Os servizos provinciais de Inspección Educativa velarán para que as modalidades impartidas cumpran o previsto nesta orde, en especial a elaboración da programación didáctica, o seu horario e duración e a ratio mínima para a formación de grupos.</p>
<p>Artigo 7º.-Inscrición.</p>
<p>A inscrición realizarase na secretaría do propio centro ata o día 20 do mes de setembro. O alumnado e profesorado procedente doutros centros deberá acompañar a súa solicitude dunha certificación expedida pola dirección do seu centro que acredite que está a cursar os estudos requiridos, ou a certificación do nivel de competencia lingüística necesaria para a modalidade correspondente ou que ten a condición de docente nun centro educativo sostido con fondos públicos. No caso do profesorado, este deberá completar a súa inscrición ata o 15 de outubro na web de formación do profesorado, <a href="http://www.edu.xunta.es/fprofe">http://www.edu.xunta.es/fprofe</a>, seleccionando a actividade por servizos centrais e no nivel correspondente á súa inscrición.</p>
<p>Artigo 8º.-Instalacións.</p>
<p>Os centros docentes en que se impartan as modalidades recollidas nesta orde deberán dispor dun aula dotada do material necesario para a ensinanza de idiomas.</p>
<p>Artigo 9º.-Acceso.</p>
<p>Estas ensinanzas están destinadas ao alumnado e ao profesorado de centros educativos sostidos con fondos públicos e poderán acceder os do propio centro así como tamén doutros.</p>
<p>CUALE A2: poderá cursar esta modalidade o alumnado que teña superadas todas as materias do segundo curso de educación secundaria obrigatoria, e que estea matriculado no 3º curso no centro que imparte a devandita modalidade ou noutros centros educativos públicos ou privados concertados e o profesorado que non teña coñecementos iniciais do idioma correspondente.</p>
<p>CUALE B1: poderá cursar esta modalidade o alumnado matriculado en bacharelato e ciclos formativos de formación profesional específica, e o alumnado de 3º ou 4º da ESO ou o profesorado que teña superado o nivel básico das escolas oficiais de idiomas ou posúa o certificado do nivel A2 segundo o MCERL dalgunha das entidades certificadoras recoñecidas pola Consellería de Educación e Ordenación Universitaria.</p>
<p>CUALE B2: poderá cursar esta modalidade o alumnado de 3º ou 4º da ESO, de bacharelato, de ciclos formativos de formación profesional e o profesorado que teña superado o nivel intermedio das escolas oficiais de idiomas ou posúa o certificado do nivel B1 segundo o MCERL dalgunha das entidades certificadoras recoñecidas pola Consellería de Educación e Ordenación Universitaria.</p>
<p>Artigo 10º.-Organización.</p>
<p>1. Para a constitución dun grupo establécese un mínimo de 10 alumnos/as.</p>
<p>2. Os agrupamentos dentro de cada modalidade faranse mantendo en grupos distintos o alumnado procedente do colectivo de alumnos/as e ao procedente do profesorado.</p>
<p>3. A formación para cada modalidade organizarase cunha duración dun curso escolar, de xeito que ao finalizalo o alumnado estea en condicións de superar as probas de certificación do nivel correspondente do MCERL e/ou as probas de nivel das escolas oficiais de idiomas.</p>
<p>4. O currículo, obxectivos, contidos, metodoloxía e criterios de avaliación terán como referencia o nivel do MCERL.</p>
<p>5. O profesorado dos centros docentes públicos que imparta esta modalidade será o responsable da elaboración e avaliación de probas de aproveitamento, que se axustarán, en todo caso, aos criterios e á estrutura establecidos na correspondente programación didáctica.</p>
<p>6. Ao finalizar o curso o profesorado de linguas estranxeiras implicado no programa deberá elaborar unha memoria, consonte o artigo 12º desta orde.</p>
<p>Artigo 11º.-Avaliación e certificación.</p>
<p>1. O profesorado responsable realizará probas ao remate dos cursos.</p>
<p>2. Para a avaliación positiva será preciso ter unha cualificación igual o maior de 5.</p>
<p>3. Os participantes que asistan regularmente e teñan avaliación positiva nos cursos preparatorios para a adquisición dos niveis correspondentes do MCERL recibirán unha certificación expedida polo centro educativo onde constarán o idioma, a modalidade e a cualificación obtida.</p>
<p>4. No caso de non ter avaliación positiva no curso, o alumnado poderá inscribirse na mesma modalidade por segunda e última vez.</p>
<p>5. O profesorado que obteña avaliación positiva recibirá unha certificación de 50 horas de formación permanente no idioma e o nivel de coñecementos que corresponda. A devandita certificación será expedida pola Dirección Xeral de Educación, Formación Profesional e Innovación Educativa á vista das actas presentadas polos centros. Establecerase un sistema de comprobación da asistencia, que será obrigatoria nun 85% da duración total destes cursos co fin de poder alcanzar a correspondente certificación.</p>
<p>Artigo 12º.-Memoria.</p>
<p>Os centros que estean a participar nas distintas modalidades establecidas nesta orde deberanlle remitir anualmente á Dirección Xeral de Educación, Formación Profesional e Innovación Educativa, antes do 30 de xuño, unha memoria final, que tamén se incluirá na memoria final de curso que o centro remite aos servizos provinciais de Inspección Educativa. A memoria, que poderá ter formato de formulario «en liña», deberá recoller os seguintes puntos: valoración do profesorado responsable sobre os obxectivos acadados e sobre o funcionamento do programa, probas realizadas, actas de asistencia e acta final en que se faga constar a modalidade e o idioma cos participantes e as súas cualificacións expresadas numericamente de 1 a 10. Na devandita acta deberá figurar o visto e prace do director ou directora do centro. No caso de que os participantes pertenzan ao colectivo do alumnado figurará tamén o curso en que están matriculados.</p>
<p>Disposición adicional</p>
<p>Única.-A dirección de cada centro educativo arbitrará as medidas necesarias para que o contido desta orde sexa coñecido por todos os sectores da comunidade educativa; o contido desta orde e a información complementaria, así como o modelo de solicitude atoparanse na páxina da internet <a href="http://www.edu.xunta.es/linguasestranxeiras">http://www.edu.xunta.es/linguasestranxeiras</a>, sección programa CUALE.</p>
<p>Disposición transitoria</p>
<p>Os centros que teñen autorizada a participación no programa CUALE de acordo coa Orde do 1 de xuño de 2007, pola que establece o programa de cursos para formación complementaria da aprendizaxe de linguas estranxeiras, CUALE, nos institutos de educación secundaria e centros integrados de formación profesional da Comunidade Autónoma de Galicia, deberán presentar o anexo I dentro do prazo establecido, e consideraranse autorizados automaticamente sempre que cumpran as condicións establecidas por esta orde.</p>
<p>Disposicións derradeiras</p>
<p>Primeira.-Autorízase a Dirección Xeral de Educación, Formación Profesional e Innovación Educativa para adoptar os actos e medidas necesarias para a aplicación desta orde no seu ámbito competencial.</p>
<p>Segunda.-Esta orde entrará en vigor o día seguinte ao da súa publicación no Diario Oficial de Galicia.</p>
<p>Disposición derrogatoria</p>
<p>Queda derrogada a Orde do 1 de xuño de 2007 pola que establece o programa de cursos para formación complementaria da aprendizaxe de linguas estranxeiras, CUALE, nos institutos de educación secundaria e centros integrados de formación profesional da Comunidade Autónoma de Galicia, así como cantas disposicións de igual ou inferior rango se opoñan ao disposto nesta orde.</p>
<p>Santiago de Compostela, 3 de xuño de 2010.</p>
<p>Jesús Vázquez Abad</p>
<p>Conselleiro de Educación e Ordenación Universitaria</p>
<p>Ver referencia pdf "11000D001P007.PDF"</p>

