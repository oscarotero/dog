---
date: '2010-08-05'
page: 14
number: 149
agency: CONSELLERÍA DE FACENDA
section: I. DISPOSICIÓNS XERAIS
title: >-
  Decreto 132/2010, do 1 de xullo, polo que se modifica o Decreto 184/2007, do
  13 de setembro, polo que se crea a Comisión de Coordinación dos Fondos
  Comunitarios.
range: Decreto
---
<p>O Decreto 184/2007, do 13 de setembro, creou a Comisión de Coordinación dos Fondos Comunitarios como un instrumento para asegurar a coordinación dos fondos comunitarios, coa finalidade de procurar a complementariedade dos fondos e a eficiencia no logro do obxectivo da converxencia.</p>
<p>Este órgano naceu en aplicación das previsións establecidas no Regulamento 1083/2006, do 11 de xullo de 2006, polo que se establecen as disposicións xerais relativas ao Fondo Europeo de Desenvolvemento Rexional, ao Fondo Social Europeo e ao Fondo de Cohesión e se derroga o Regulamento 1260/1999 e no Marco Estratéxico Nacional de Referencia 2007-2013.</p>
<p>Por outra parte, a nova estrutura orgánica da Xunta de Galicia, establecida polo Decreto 79/2009, do 19 de abril, comporta unha reasignación das competencias relacionadas coa xestión e seguimento dos programas operativos dos fondos comunitarios para o período 2007-2013 e tamén introduce cambios na adscrición dalgúns organismos ou entes.</p>
<p>Por todo iso, faise necesario modificar o Decreto 184/2007 para adecuar as súas disposicións de modo que reflicta a actual distribución de competencias e potenciar deste xeito o maior grao de eficiencia da devandita comisión.</p>
<p>Na súa virtude, por proposta da conselleira de Facenda e logo da deliberación do Consello da Xunta de Galicia, na súa reunión do día un de xullo de dous mil dez,</p>
<p>DISPOÑO:</p>
<p>Artigo único.-Modificación do Decreto 184/2007, do 13 de setembro, polo que se crea a Comisión de Coordinación dos Fondos Comunitarios nos termos que se indican a continuación:</p>
<p>Un. Modifícase o parágrafo segundo do artigo 1, que queda redactado como segue:</p>
<p>«A referida comisión terá carácter interdepartamental e estará adscrita á Consellería de Facenda».</p>
<p>Dous. Modifícase o artigo 2, que terá a seguinte redacción:</p>
<p>«A Comisión de Coordinación dos Fondos Comunitarios estará formada polas persoas titulares das seguintes secretarías e direccións xerais:</p>
<p>a) Dirección Xeral de Planificación e Fondos, da Consellería de Facenda.</p>
<p>b) Secretaría Xeral da Consellería de Economía e Industria.</p>
<p>c) Secretaría Xeral da Consellería do Medio Rural.</p>
<p>d) Dirección Xeral de Formación e Colocación, da Consellería de Traballo e Benestar.</p>
<p>e) Dirección Xeral de Competitividade e Innovación Tecnolóxica, da Consellería do Mar.</p>
<p>f) Secretaría Xeral de Igualdade.</p>
<p>g) Secretaría Xeral da Consellería de Medio Ambiente, Territorio e Infraestruturas.</p>
<p>h) Dirección Xeral de Saúde Pública e Planificación, da Consellería de Sanidade.</p>
<p>i) Secretaría Xeral de Relacións Exteriores e coa Unión Europea, da Consellería de Presidencia, Administracións Públicas e Xustiza.</p>
<p>A presidencia da comisión corresponderalle ao membro pertencente á Consellería de Facenda.</p>
<p>A secretaría da comisión será desempeñada pola persoa encargada da subdirección xeral con competencias específicas na materia ou, na súa ausencia, pola que designe a presidencia.</p>
<p>A comisión reunirase en sesión ordinaria tres veces ao ano e con carácter extraordinario cando sexa convocada pola presidencia, por iniciativa propia ou por petición da maioría simple dos seus membros».</p>
<p>Tres. Modifícase o artigo 3.b), que queda redactado como segue:</p>
<p>«b) Elaborar e propoñer á persoa titular da Consellería de Facenda os procedementos para a efectiva coordinación entre a política de cohesión autonómica reflectida no Mecega e as correspondentes políticas sectoriais reflectidas nos plans estratéxicos das consellerías afectadas».</p>
<p>Catro. Modifícase o artigo 3.d), que queda redactado como segue:</p>
<p>«d) Cando cumpra, coordinar, para cada programa operativo, o establecemento e seguimento dos criterios de delimitación entre as operacións apoiadas polo Feder e o FSE e as apoiadas por outros instrumentos de axuda comunitaria, así como as que se poidan producir entre o Feader e o FEP cando ambos os fondos financien actuacións no mesmo ámbito territorial».</p>
<p>Cinco. Modifícase o artigo 3.f), que queda redactado como segue:</p>
<p>«f) Aquelas funcións que lle encomende a Consellería de Facenda a prol dunha xestión eficaz e eficiente dos fondos comunitarios durante o período de programación 2007-2013».</p>
<p>Seis. Modifícase a disposición derradeira primeira, que queda redactada como segue:</p>
<p>«Primeira.- Facúltase a persoa titular da Consellería de Facenda para ditar as disposicións necesarias para o desenvolvemento deste decreto».</p>
<p>Disposición derradeira</p>
<p>Este decreto entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, un de xullo de dous mil dez.</p>
<p>Alberto Núñez Feijóo</p>
<p>Presidente</p>
<p>Marta Fernández Currás</p>
<p>Conselleira de Facenda</p>

