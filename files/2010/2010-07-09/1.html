---
date: '2010-07-09'
page: 12
number: 130
agency: CONSELLERÍA DE CULTURA E TURISMO
section: I. DISPOSICIÓNS XERAIS
title: >-
  Decreto 110/2010, do 1 de xullo, polo que se modifica o Decreto 337/2009, do
  11 de xuño, polo que se desenvolve a estrutura orgánica da Consellería de
  Cultura e Turismo.
range: Decreto
---
<p>O 29 de xuño de 2009 publicouse no Diario Oficial de Galicia, número 125, o Decreto 337/2009, do 11 de xuño, polo que se desenvolve a estrutura orgánica da Consellería de Cultura e Turismo. Aínda que desde a súa aprobación e publicación ten transcorrido un breve período de tempo, razóns organizativas, funcionais e de oportunidade, aconsellan introducir algúns cambios co fin de facer máis eficaz a xestión administrativa.</p>
<p>A modificación que se propón consiste, fundamentalmente, nunha redistribución de competencias dentro da Subdirección Xeral de Protección do Patrimonio Cultural, entre dous dos servizos que a integran -que a partir de agora cambian tamén de denominación- e responde á necesidade de articular mellor as actuacións nas que se concreta unha eficaz política de tutela do patrimonio cultural.</p>
<p>Así, por unha parte, co novo Servizo de Planeamento e Inventario, preténdese dotar de máis relevo e especialización as funcións relacionadas cos plans urbanísticos e de ordenación do territorio, xa que non se pode esquecer que o réxime de protección dos bens inmobles integrantes do Inventario xeral do patrimonio cultural de Galicia se concreta, en gran medida, a través dos instrumentos urbanísticos e outros plans territoriais. A esa unidade corresponderá, entre outras, o importante labor de informar o planeamento, propoñer a delimitación dos camiños de Santiago e a definición dos contornos de protección dos bens que se declaren de interese cultural e a redacción, de ser o caso, dos seus plans especiais de protección.</p>
<p>Doutra parte, ao novo Servizo de Protección e Fomento encoméndaselle a coordinación e tramitación dos procedementos de autorización de obras e intervencións que afecten os bens incluídos no Inventario xeral do patrimonio cultural de Galicia e das liñas de axudas que se instrumenten de cara á súa protección.</p>
<p>Por último, polo que se refire ao Servizo de Vixilancia e Inspección, a novidade fundamental é o engadido da función de elaboración dun plan anual de inspección, que concrete as liñas de actuacións prioritarias da dirección xeral neste campo e contribúa a dar maior seguridade xurídica na interpretación e aplicación da lexislación de protección de patrimonio cultural.</p>
<p>De conformidade co exposto, por proposta do conselleiro de Cultura e Turismo, no exercicio da facultade outorgada polo artigo 34.4º da Lei 1/1983, do 22 de febreiro, de normas reguladoras da Xunta e da súa Presidencia, co informe previo da Consellería de Facenda e logo da deliberación do Consello da Xunta de Galicia, na súa reunión do día un de xullo de dous mil dez,</p>
<p>DISPOÑO:</p>
<p>Artigo único.-Modificación do Decreto 337/2009, do 11 de xuño, polo que se desenvolve a estrutura orgánica da Consellería de Cultura e Turismo.</p>
<p>Modifícase o Decreto 337/2009, do 11 de xuño, polo que se desenvolve a estrutura orgánica da Consellería de Cultura e Turismo, nos seguintes termos:</p>
<p>Dáse nova redacción ao punto 1 do artigo 6.dous do Decreto 337/2009, do 11 de xuño, que queda redactado como segue:</p>
<p>«1. Subdirección Xeral de Protección do Patrimonio Cultural.</p>
<p>Correspóndelle a esta subdirección a elaboración de normas e a programación, dirección, coordinación e execución das medidas e actuacións encamiñadas á protección do patrimonio cultural galego, así como a relación con outras administracións públicas e organismos en orde ao cumprimento dese obxectivo.</p>
<p>Contará cos seguintes servizos:</p>
<p>1.1. Servizo de Planeamento e Inventario.</p>
<p>Son funcións deste servizo:</p>
<p>a) A formación, actualización e control do Inventario Xeral do Patrimonio Cultural de Galicia.</p>
<p>b) A tramitación e xestión dos expedientes de declaración de ben de interese cultural e de inclusión de bens no Catálogo e no Inventario do Patrimonio Cultural de Galicia.</p>
<p>c) A dirección e coordinación cos servizos territoriais na elaboración dos informes sectoriais sobre os instrumentos de planeamento urbanístico e demais plans, programas e proxectos de incidencia supramunicipal, tanto públicos como privados, que poidan implicar risco de destrución ou deterioración do patrimonio cultural de Galicia.</p>
<p>d) A tramitación dos expedientes de delimitación dos camiños de Santiago en Galicia.</p>
<p>e) A elaboración do proxecto do Plan especial de protección do Camiño de Santiago e calquera outro que, con base nas previsións normativas, se poida formular para a mellor protección e ordenación dos bens integrantes do patrimonio cultural galego e os seus contornos, sen prexuízo das competencias da Subdirección Xeral de Conservación e Restauración de Bens Culturais.</p>
<p>f) A prestación de apoio e asesoramento técnico, cando así proceda, na elaboración de instrumentos de planeamento e outros plans ou proxectos promovidos pola Xunta de Galicia e outras administracións que poidan afectar a protección do patrimonio cultural.</p>
<p>g) Calquera outra que se lle atribúa no ámbito das súas competencias.</p>
<p>1.2. Servizo de Protección e Fomento.</p>
<p>Son funcións deste servizo:</p>
<p>a) A tramitación dos expedientes de obras e intervencións que afecten os camiños de Santiago e a xestión do Comité Asesor do Camiño de Santiago.</p>
<p>b) A tramitación dos expedientes da Subcomisión de Conservación do Patrimonio Histórico-Artístico e Documental da Igrexa de Galicia, para as intervencións sobre o patrimonio cultural de titularidade da Igrexa Católica e a xestión da subcomisión.</p>
<p>c) A secretaría da Comisión Superior de Valoración de Bens Culturais de interese para Galicia.</p>
<p>d) A coordinación na tramitación de expedientes de protección do patrimonio cultural cos servizos de patrimonio dos departamentos territoriais da consellería e, en particular, os que se sometan a informe das comisións territoriais de Patrimonio Histórico.</p>
<p>e) A coordinación na elaboración e tramitación de disposicións normativas que afecten á protección do patrimonio cultural, incluíndo o réxime sancionador e o acceso aos bens de interese cultural.</p>
<p>f) A proposta e xestión das medidas de fomento de cara a unha mellor protección, accesibilidade e difusión do patrimonio cultural galego, sen prexuízo das competencias que en materia de fomento e promoción lle correspondan á Secretaría Xeral para o Turismo.</p>
<p>g) Calquera outra que se lle atribúa no ámbito das súas competencias.</p>
<p>1.3. Servizo de Vixilancia e Inspección.</p>
<p>Son funcións deste servizo:</p>
<p>a) A vixilancia sobre os bens de calquera natureza integrantes do patrimonio cultural de Galicia, para a súa protección e conservación.</p>
<p>b) A tramitación dos procedementos sancionadores por infraccións da normativa vixente en materia de protección do patrimonio cultural, e a realización de informes encamiñados a determinar e avaliar os danos producidos nel, así como a proposta á Dirección Xeral do Patrimonio Cultural de adopción de medidas cautelares.</p>
<p>c) A comprobación do cumprimento das normas, resolucións e ditames emanados da Dirección Xeral do Patrimonio Cultural.</p>
<p>d) O control do rexistro das transaccións realizadas polas persoas ou entidades dedicadas ao comercio de bens integrantes do patrimonio cultural e do cumprimento dos requisitos para o exercicio desta actividade.</p>
<p>e) A elaboración dun plan anual de inspección.</p>
<p>f) A coordinación cos servizos dos departamentos territoriais competentes en materia de inspección dos bens integrantes do patrimonio cultural de Galicia en canto á instrución dos expedientes sancionadores e as actuacións correspondentes á investigación, comprobación e comunicación sobre os feitos obxecto de reclamacións ou denuncias sobre presuntas afectacións a aquel patrimonio.</p>
<p>g) Calquera outra que se lle atribúa no ámbito das súas competencias».</p>
<p>Disposición transitoria</p>
<p>Única.-Como consecuencia da modificación da denominación dos servizos aos que se refire este decreto, autorízase o conselleiro de Cultura e Turismo, por proposta da Secretaría Xeral, para adscribir o persoal funcionario que ocupaba o posto existente ao posto equivalente que figura neste decreto.</p>
<p>Disposición derrogatoria</p>
<p>Única.-Quedan derrogadas cantas disposicións de igual ou inferior rango se opoñan ao establecido neste decreto.</p>
<p>Disposición derradeira</p>
<p>Este decreto entrará en vigor aos vinte días da súa publicación no Diario Oficial de Galicia.</p>
<p>Santiago de Compostela, un de xullo de dous mil dez.</p>
<p>Alberto Núñez Feijóo</p>
<p>Presidente</p>
<p>Roberto Varela Fariña</p>
<p>Conselleiro de Cultura e Turismo</p>

