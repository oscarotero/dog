---
date: '2010-01-14'
page: 474
number: 8
agency: CONSELLERÍA DE ECONOMÍA E INDUSTRIA
section: I. DISPOSICIÓNS XERAIS
title: >-
  Orde do 7 de xaneiro de 2010 pola que se aproba o modelo de autoliquidación do
  canon eólico creado pola Lei 8/2009, do 22 de decembro, pola que se regula o
  aproveitamento eólico en Galicia e se crea o canon eólico e o Fondo de
  Compensación Ambiental.
range: Orde
---
<p>A Lei 8/2009, do 22 de decembro, regula o aproveitamento eólico en Galicia e crea o canon eólico e o Fondo de Compensación Ambiental. Tal canon, na súa calidade de prestación patrimonial de dereito público de natureza extrafiscal e real, ten como obxecto contribuír a regular na nosa comunidade autónoma o ambiente na súa consideración de ben protexido. Son suxeitos pasivos do canon en calidade de contribuíntes as persoas físicas ou xurídicas ou entidades do artigo 35.4º da Lei 58/2003, do 17 de decembro, xeral tributaria, que, baixo calquera título, leven a cabo a explotación dun parque eólico aínda que non sexan titulares dunha autorización administrativa.</p>
<p>O artigo 15 da lei establece que a base impoñible para a determinación do canon eólico será a suma de aeroxeradores existentes en cada parque ao cal lle é de aplicación o referido canon.</p>
<p>O artigo 18.2º da mesma norma fai una habilitación normativa para que a consellería competente en materia de enerxía aprobe os modelos de autoliquidación.</p>
<p>En aplicación do precepto citado procede aprobar o modelo de autoliquidación co fin de que os suxeitos pasivos cumpran co establecido na referida norma e autoliquiden a prestación patrimonial que os obriga.</p>
<p>En virtude do anterior, esta consellería</p>
<p>DISPÓN:</p>
<p>Artigo 1º</p>
<p>De conformidade co establecido no artigo 18.2º da Lei 8/2009, do 22 de decembro, pola que se crea o canon eólico e o Fondo de Compensación Ambiental, os suxeitos pasivos do canon eólico teñen a obriga de realizar por cada parque a autoliquidación do canon, determinando desta forma a débeda tributaria que corresponda, ingresando o seu importe no prazo dun mes, contado a partir do día seguinte á data de xeración.</p>
<p>As autoliquidacións presentaranse nas entidades colaboradoras que se sinalan no modelo anexo, e deberase posteriormente remitir ao Instituto Enerxético de Galicia o impreso correspondente á Administración co xustificante do pagamento realizado.</p>
<p>Artigo 2º</p>
<p>Apróbase o modelo de autoliquidación que figura como anexo a esta orde. Este modelo consta de tres exemplares, un para a Administración, outro como carta de pagamento e outro para a entidade financeira.</p>
<p>Artigo 3º</p>
<p>Feita a autoliquidación, o Instituto Enerxético de Galicia procederá a facer as comprobación oportunas co obxecto de constatar a realidade dos datos que figuran na autoliquidación, e poderá, igualmente, solicitar as aclaracións que fosen necesarias.</p>
<p>No caso de non coincidiren os datos achegados na autoliquidación cos que constan no Instituto Enerxético de Galicia, relativos aos parques eólicos ou se se aplicase incorrectamente o tipo de gravame, comunicarase esta circunstancia ao suxeito pasivo para que presente, se fose necesario, unha autoliquidación complementaria.</p>
<p>Disposición derradeira</p>
<p>Esta disposición entrará en vigor o día seguinte ao da súa publicación.</p>
<p>Santiago de Compostela, 7 de xaneiro de 2010.</p>
<p>Javier Guerra Fernández</p>
<p>Conselleiro de Economía e Industria</p>
<p>Ver referencia pdf "00800D001P006.PDF"</p>

