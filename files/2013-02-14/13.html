---
date: '2013-02-14'
id: G2241-250113-0001
page: 4383
number: 32
agency: Xulgado de Primeira Instancia e Instrución número 2 de Lalín
section: V. Administración de xustiza.
title: EDICTO (263/2012).
range: Edicto
url: >-
  https://www.xunta.gal/dog/Publicados/2013/20130214/AnuncioG2241-250113-0001_gl.html
---
<p>Lalín, o dezanove de decembro de dous mil doce.</p>
    <p>Isabel Carballido Alonso, xuíza substituta do Xulgado de Primeira Instancia e Instrución número 2 de Lalín, viu e examinou os presentes autos de divorcio seguidos baixo o número 263/2012, por instancia de María José Ledo Hermida, representada pola procuradora Cristina Alaejos Guinea e asistida do letrado Sr. Collazo Fernández, contra Juan Pedro Zaldivar Verdecia, cuxa situación procesual é a de rebeldía. E coa intervención do Ministerio Fiscal. Tendo recaído a presente sobre a base dos seguintes,</p>
    <p>Antecedentes de feito.</p>
    <p>Primeiro. Que o pasado día 29 de marzo de 2012 se presentou a demanda a que se refire o encabezamento da presente resolución, que tras a correspondente repartición foi remitida a este xulgado, na cal a parte demandante, tras expoñer os feitos que considerou oportuno en apoio das súas pretensións, a saber:</p>
    <p>Que ambas as partes contraeron matrimonio civil en Zürich, Suíza, o 26 de outubro de 2007, de cuxa unión naceu unha filla, Alicia Zaldivar Ledo, o 24 de agosto de 2009.</p>
    <p>Que a demandante reside en Rodeiro e descoñece o domicilio do demandado.</p>
    <p>Que a demandante traballa e o demandado descoñece se percibe algunha pensión ou realiza algún traballo.</p>
    <p>Así como os fundamentos de dereito que considerou oportunos en apoio das súas pretensións, rematando por solicitar que se dite sentenza pola que se decrete o divorcio de ambos os cónxuxes, acordando as seguintes medidas:</p>
    <p>1º Que se atribúa a garda e custodia da menor á nai.</p>
    <p>2º Que se estableza a favor do pai o seguinte réxime de visitas.</p>
    <p>– Fins de semana alternos desde as 12.00 horas do sábado ata as 20.00 horas do domingo.</p>
    <p>– Vacacións de Nadal: desde as 12.00 horas do día 24 de decembro ata as 20.00 horas do día 30 de decembro os anos pares, e desde as 12.00 horas do día 31 de decembro ata as 20.00 horas do día 6 de xaneiro os anos impares.</p>
    <p>– Vacacións de semana santa: non se dividirá. Corresponderalle ao pai os anos pares, que deberá recoller á menor ás 12.00 horas e entregala ás 20.00 horas.</p>
    <p>– Vacacións de verán: os quince primeiros días do mes de xullo e os quince primeiros días do mes de agosto. Recollerá a menor ás 12.00 horas e entregaraa ás 20.00 horas.</p>
    <p>Durante os períodos de vacacións non rexerá o réxime de visitas da fin de semana. A menor será recollida no domicilio materno e devolta a este a calquera persoa responsable que se encontre nel.</p>
    <p>3º Que se fixe en concepto de pensión de alimentos a favor da filla e a cargo do pai a cantidade de 400 euros ao mes, pagadoiros en doce mensualidades nos sete primeiros días de cada mes na conta bancaria que se designe.</p>
    <p>Ademais, o pai deberá aboar a metade dos gastos extraordinarios que xere a menor ata que alcance a súa independencia económica.</p>
    <p>Segundo. Mediante Decreto do 30 de abril de 2012 admítese a trámite a demanda e acórdase emprazar a parte demandada e o Ministerio Fiscal para que comparezan e contesten no prazo de vinte días.</p>
    <p>O Ministerio Público presentou escrito o 16 de maio de 2012 polo que se opón á demanda, salvo que se proben os feitos en que se funda.</p>
    <p>Pola súa banda, o demandado non comparece nin contesta, pese a ter sido citado en forma, e é declarado en rebeldía por dilixencia de ordenación do 18 de xuño de 2012, e acórdase sinalar a vista para o día 19 de setembro de 2012, notificándoselle a ambas as partes e advertindo a esta que será a última que se lle faga, agás a sentenza.</p>
    <p>Terceiro. O día e hora sinalados compareceron no xulgado a parte demandante, a súa procuradora e o seu letrado, sen facelo a parte demandada, malia estar citada en forma, pero si o Ministerio Fiscal.</p>
    <p>Aberto o acto, a demandante afirmouse e ratificouse na demanda interposta e solicitou o recibimento do preito a proba e fixo o propio o Ministerio Público, en relación co seu escrito de contestación.</p>
    <p>Ábrese o período probatorio e practícase toda a proba admitida nese mesmo acto co resultado que consta en autos.</p>
    <p>Fundamentos de dereito.</p>
    <p>Primeiro. A nova LAC, a Lei 1/2000 do 7 de xaneiro, introduciu cambios substanciais na tramitación das causas de separación, divorcio e nulidade matrimonial, dado que a partir da súa entrada en vigor se aplicará o artigo 770 da LAC e o 774 para a adopción das medidas definitivas.</p>
    <p>Neste caso, a pesar das advertencias legais que se fixeron ás partes, o demandado optou por non comparecer.</p>
    <p>Segundo. En relación coa acción principal, a de divorcio, dirase que de conformidade co disposto no artigo 86 do C.C. «Decretarase xudicialmente o divorcio, calquera que sexa a forma da celebración do matrimonio, por petición dun só dos cónxuxes, de ambos os dous ou dun co consentimento do outro, cando concorran os requisitos e circunstancias esixidos no artigo 81», artigo este último que sinala que se decretará xudicialmente a separación por petición dun só dos cónxuxes, unha vez transcorridos tres meses desde a celebración do matrimonio. Á demanda xuntarase proposta fundada das medidas que deban regular os efectos derivados da separación.</p>
    <p>Da documental achegada resulta que ambas as partes contraeron matrimonio o pasado 26 de outubro de 2007, polo que transcorreu con exceso o prazo de tres meses entre este e a presentación da demanda orixe do presente procedemento, o que acaece o 29 de marzo de 2012, despois de facerse na demanda unha proposta fundada das medidas que debían rexer os efectos derivados daquela.</p>
    <p>En consecuencia, debe estimarse que existe causa de disolución do matrimonio por divorcio conforme os artigos 281 e ss., 85 e 86, en relación co artigo 81, todos eles do C.C., dado que transcorreu o prazo legalmente exixido para iso.</p>
    <p>Terceiro. En canto ás medidas que se deberán adoptar a teor do manifestado pola demandada en canto a que o pai da menor parece residir en Suíza e que desde que a menor tiña 11 anos non mantivo contacto con ela e dado que o proxenitor non compareceu en xuízo, procede atribuír a garda e custodia da menor á nai, quedando a patria potestade compartida por ambos os dous dado que non se apreciaron motivos para a privación dela ao proxenitor.</p>
    <p>En canto ao réxime de visitas, malia o indicado na demanda, a nai manifestou na vista que preferiría que non se establecese, neste punto considérase adecuado o solicitado polo Ministerio Fiscal nas súas conclusións, é dicir, que en principio non se establece réxime de visitas e só para o caso de que o pai manifeste de forma fidedigna o seu interese por manter contacto coa súa filla se establece de forma subsidiaria o réxime de visitas solicitado na demanda. E iso considérase adecuado posto que, segundo manifestou a demandante, aínda que o demandado non parecía estar de acordo con que ela se trasladase coa súa filla a España, o certo é que o seu pai e o seu irmán viven en Suíza e podería o demandando ter intentado poñerse en contacto con ela e nunca o fixo.</p>
    <p>En canto á pensión de alimentos, a teor do manifestado pola demandante en canto a que traballa e percibe unha remuneración duns 600 euros mensuais e que non paga alugamento nin ningún préstamo, tendo en conta a idade da menor e dado que non se acreditou que o demandado poida facer fronte a unha pensión superior, considérase adecuado establecer a cargo do pai e a favor da menor unha pensión de 150 euros mensuais, pagadoiros dentro dos sete primeiros días de cada mes na conta que designe a demandante para o efecto, e deberá aboar ademais o 50 % dos gastos extraordinarios.</p>
    <p>Cuarto. Non se fai mención ás custas causadas neste tipo de proceso, atendida a súa especial natureza e que non se aprecia mala fe por parte de ningún litigante.</p>
    <p>Decido que debo estimar e estimo en parte a demanda presentada pola procuradora Sra. Alaejos Guinea, en nome e representación de María José Ledo Hermida, contra Juan Pedro Zaldivar Verdecia, e declaro a disolución por divorcio do matrimonio formado por ambos os dous con todos os efectos que legalmente derivan de tal declaración, e acórdanse as seguintes medidas reguladoras deste:</p>
    <p>1º Atribúese a garda e custodia da menor á nai, quedando a patria potestade compartida por ambos os proxenitores.</p>
    <p>2º Non se establece réxime de visitas a favor do pai, non obstante, se este manifesta interese en retomar o contacto coa súa filla no prazo dun ano desde o ditame desta sentenza e o devandito interese se acredita fidedignamente, establécese, con carácter subsidiario, o seguinte réxime de visitas ao seu favor:</p>
    <p>– Fins de semana alternos desde as 12.00 horas do sábado ata as 20.00 horas do domingo.</p>
    <p>– Vacacións de Nadal: desde as 12.00 horas do día 24 de decembro ata as 20.00 horas do día 30 de decembro os anos pares, e desde as 12.00 horas do día 31 de decembro ata as 20.00 horas do día 6 de xaneiro os anos impares.</p>
    <p>– Vacacións de semana santa: non se dividirá. Correspóndenlle ao pai os anos pares, que deberá recoller á menor ás 12.00 horas do primeiro día de vacacións e entregala ás 20.00 horas do último día das vacacións.</p>
    <p>– Vacacións de verán: os quince primeiros días do mes de xullo e os quince primeiros días do mes de agosto. Recollerá a menor ás 12.00 horas do primeiro día e entregaraa ás 20.00 horas do último.</p>
    <p>Durante os períodos de vacacións non rexerá o réxime de visitas da fin de semana. A menor será recollida no domicilio materno e devolta a este a calquera persoa responsable que se encontre nel.</p>
    <p>3º Fíxase en concepto de pensión de alimentos a favor da filla e a cargo do pai a cantidade de 150 euros ao mes, pagadoiros nos sete primeiros días de cada mes na conta bancaria que designe a nai para o efecto, cantidade que se actualizará conforme o IPC cada ano con efectos desde o mes de xaneiro.</p>
    <p>Ademais, o pai deberá aboar o 50 % dos gastos extraordinarios que xere a menor.</p>
    <p>Notifíquese ás partes comparecidas a presente resolución, advertíndolles que contra esta cabe interpoñer recurso de apelación.</p>
    <p>Unha vez que sexa firme, conforme o artigo 774.5 da Lei 1/2000, de axuizamento civil, comuníquese de oficio ao Rexistro Civil onde conste inscrito o matrimonio para os efectos oportunos.</p>
    <p>Así, por esta a miña sentenza, da que se deducirá testemuño para a súa unión aos autos, pronúncioo, mándoo e asínoo».</p>
    <p>Publicación. Lida e publicada foi a anterior sentenza pola xuíza que a subscribe estando celebrando audiencia pública no día da súa data. Dou fe.</p>

