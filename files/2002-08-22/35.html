---
date: '2002-08-22'
id: FD66
page: 12
number: 161
agency: CONSELLERÍA DE MEDIO AMBIENTE
section: VI. ANUNCIOS
title: >-
  Resolución do 29 de maio de 2002, do Xurado Provincial de Clasificación de
  Montes Veciñais en Man Común de Ourense, polo que se fai pública a
  clasificación do monte Pallota, a favor dos veciños dos lugares da Parada,
  Outeiro e O Vieiro, no concello de Vilar de Santos.
range: Resolución
url: 'https://www.xunta.gal/dog/Publicados/2002/20020822/AnuncioFD66_gl.html'
---
<p>O Xurado Provincial de Clasificación de Montes Veciñais en Man Común de Ourense acordou, na sesión que tivo lugar o 29 de maio de 2002, adopta-lo seguinte acordo:</p>
<p>Visto o expediente de clasificación do monte como veciñal en man común denominado Pallota, por solicitude do Concello de Vilar de Santos, no mesmo concello (Ourense).</p>
<p>Resultando que o 16 de marzo de 1988 tivo entrada no rexistro da delegación provincial da Consellería de Medio Ambiente en Ourense dirixido ó Xurado Provincial de Montes Veciñais en Man Común certificado do secretario do Concello de Vilar de Santos sobre acordo do Pleno na sesión do 27 de febreiro de 1988 relativo á solicitude de clasificación como veciñal en man común de diversos montes entre os que figura o relacionado no parágrafo anterior.</p>
<p>Resultando que o 11 de maio de 1988 o Xurado Provincial acorda a iniciación da investigación para clasificación dos posibles montes veciñais en man común do Concello de Vilar de Santos.</p>
<p>Resultando que o 15 de decembro de 1999, unha vez finalizado o procedemento de concentración parcelaria de Vilar de Santos-Sandiás, o Xurado acordo o reinicio do expediente e a independencia na tramitación dos distintos montes da solicitude segundo os lugares ós que pertencen no Concello de Vilar de Santos, designando instructores a Manuel Bouzas Costa e Miguel Ángel González Trigás, que aceptaron</p>
<p>tal cargo, librándose mandamento para a anotación preventiva no Rexistro da Propiedade de Xinzo de Limia, e remitíndose comunicacións dirixidas ó presidente da Deputación Provincial de Ourense, ó alcalde do Concello de Vilar de Santos, á Delegación Provincial da Consellería de Política Territorial, Obras Públicas e Vivenda, á Xerencia Territorial do Catastro e ó xefe do Servicio de Montes e Industrias Forestais e á Delegación Provincial da Consellería de Agricultura, Gandería e Política Agroalimentaria: Servicio de Estructuras Rurais, publicándose edictos no Diario Oficial de Galicia e no taboleiro de anuncios do Concello de Vilar de Santos, durante o prazo dun mes segundo consta en dilixencia anotada ó dorso do edicto polo secretario do citado concello, para que durante o prazo sinalado en edictos os interesados puidesen comparecer ou intervir nel, en defensa dos seus dereitos.</p>
<p>Resultando que a anotación preventiva de iniciación do expediente, se practicou no Rexistro da Propiedade de Xinzo de Limia, como segue:</p>
<p>Letra A sobre o predio 2.714, no folio 76 do tomo 662, do libro 19 de Vilar de Santos.</p>
<p>Resultando que na tramitación do expediente se cumpriron tódalas formalidades legais.</p>
<p>Considerando que o Xurado Provincial de Clasificación de Montes Veciñais en Man Común, ten xurisdicción e competencia para coñece-los expedientes de clasificación dos montes que teñan tal carácter segundo o teor do establecido no artigo 9 da citada lei.</p>
<p>Considerando que o tipo de comunidade xermánica que institúe a Lei de montes veciñais en man común ten como características esenciais as seguintes:</p>
<p>1. Que os condominios se unen por vínculos persoais de veciñanza agrupados en parroquias, aldeas, lugares, casaríos ou barrios non constituídos formalmente en entidades municipais;</p>
<p>2. Que, polo tanto, o número de titulares é variable e indeterminado;</p>
<p>3. Que o patrimonio colectivo é utilizado e aproveitado polo veciño, en canto membro da agrupación veciñal, faltando a idea de cota no sentido xurídico-romano;</p>
<p>4. Que o patrimonio e a participación é inalleable, imprescritible e inembargable; e</p>
<p>5. Que a comunidade é indivisible, non podendo os comuneiros pedi-la actio communi dividundo.</p>
<p>Considerando que, segundo informacións e testemuños, resulta que os montes citados son aproveitados e posuídos en réxime de comunidade xermánica polos veciños dos lugares de Parada, Outeiro e O Vieiro, no Concello de Vilar de Santos.</p>
<p>Os datos do citado monte son os que se referencian na parte dispositiva deste acordo.</p>
<p>Considerando que das informacións recollidas resulta que os veciños dos lugares de Parada, Outeiro e O Vieiro están conformes coa clasificación do citado monte como veciñal en man común.</p>
<p>Considerando que segundo o teor do disposto na Lei de montes veciñais en man común, o expediente de clasificación se iniciou por acordo do Xurado, por instancia do Concello de Vilar de Santos e para que este Xurado puidese acorda-la iniciación do expediente de clasificación.</p>
<p>Vista a Lei galega 13/1989, do 10 de outubro, de montes veciñais en man común, e o seu regulamento, o Decreto 260/1992, do 4 de setembro, así como o establecido na Lei de réxime xurídico das administracións públicas e do procedemento administrativo común, do 26 de novembro de 1992.</p>
<p>Visto o Decreto 482/1997, do 26 de decembro, polo que se establece a estructura orgánica da Consellería de Medio Ambiente.</p>
<p>O Xurado Provincial de Clasificación de Montes Veciñais en Man Común, á vista dos antecedentes e fundamentos expostos e por unanimidade dos seus membros,</p>
<p>ACORDA:</p>
<p>Primeiro.-Clasifica- lo monte denominado Pallota, de 4 ha 25 a, aproximadamente en conxunto de superficie, a favor dos veciños dos lugares de Parada, Outeiro e O Vieiro, no Concello de Vilar de Santos (Ourense), e cos datos que a seguir se relacionan, como veciñal en man común, en réxime de comunidade xermánica.</p>
<p>Os datos do citado monte son:</p>
<p>Concello: Vilar de Santos (Ourense)</p>
<p>Nome do monte: Pallota, corresponde á parcela nº 555 da concentración parcelaria de Vilar de Santos- Sandiás (Vilar de Santos-Sandiás-Ourense).</p>
<p>Comunidade propietaria: Parada, Outeiro e O Vieiro.</p>
<p>Superficie: catro hectáreas e vintecinco áreas, aproximadamente.</p>
<p>Estremas:</p>
<p>Norte: Francisco Martínez Alonso; camiño e outros propietarios.</p>
<p>Sur: estrada C-531 de Celanova a Xinzo; camiño, José Nogueiras Jardón e outros propietarios.</p>
<p>Leste: Celso Meire Quintas.</p>
<p>Oeste: Juan Manuel Nogueiras Jardón; Manuel Morgade Gómez e zona excluída. Esta leira ten encravada unha construcción, tal e como se reflicte no plano adxunto.</p>
<p>Esta leira está cruzada por unha conducción subterranea de auga, tal e como se reflicte no plano adxunto.</p>
<p>Segundo.-Que se proceda á exclusión do citado monte de calquera inventario, catálogo ou rexistro público no que poida figurar inscrito a favor de persoa ou entidade distinta á que agora se asigna a súa pertenza.</p>
<p>Notifíquese esta resolución ó alcalde-presidente do Concello de Vilar de Santos, ós representantes da comunidade veciñal, ó xefe do Servicio de Montes e Industrias Forestais, ós que se lles fará saber que esta resolución, que pon fin á vía administrativa, pode ser obxecto de recurso de reposición potestativo perante o Xurado Provincial de Clasificación de Montes Veciñais en Man Común de Ourense, no prazo dun mes, ou recurso contencioso-administrativo perante o Xulgado do Contencioso-Administrativo de Ourense no prazo de dous meses, ámbolos dous prazos a partir do día seguinte ó da publicación no Diario Oficial de Galicia (artigos 109 e 116 da Lei 30/1992, de réxime xurídico das administracións públicas e do procedemento administrativo común, e artigos 8 e 46 da Lei 29/1998, do 13 de xullo, reguladora da xurisdicción contencioso-administrativa).</p>
<p>O que, por orde do presidente do Xurado Provincial de Clasificación de Montes Veciñais en Man Común, se fai público no Diario Oficial de Galicia, para xeral coñecemento.</p>
<p>Ourense, 29 de maio de 2002.</p>
<p>Visto e prace</p>
<p>Agustín Prado Verdeal</p>
<p>Presidente do Xurado Provincial de Montes</p>
<p>Veciñais en Man Común de Ourense</p>
<p>Miriam Areal López</p>
<p>Secretaria do Xurado provincial de Clasificación de</p>
<p>Montes Veciñais en Man Común</p>

