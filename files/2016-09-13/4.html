---
date: '2016-09-13'
id: G0422-060916-0008
page: 42118
number: 174
agency: Consellería de Medio Ambiente e Ordenación do Territorio
section: III. Outras disposicións.
title: >-
  ORDE do 6 de setembro de 2016 pola que se modifica a Orde do 4 de xullo de
  2016 pola que se establecen as bases reguladoras das axudas para paliar os
  danos producidos polo xabaril nos cultivos agrícolas e se convocan para o ano
  2016.
range: Orde
url: >-
  https://www.xunta.gal/dog/Publicados/2016/20160913/AnuncioG0422-060916-0008_gl.html
---
<p>O 15 de xullo de 2016 publicouse no <em>Diario Oficial de Galicia</em> núm. 134, a Orde do 4 de xullo de 2016 pola que se establecen as bases reguladoras das axudas para paliar os danos producidos polo xabaril nos cultivos agrícolas e se convocan para o ano 2016. </p>
    <p>O obxecto desta orde é establecer as bases reguladores dunha liña de axudas a favor das persoas afectadas polos danos causados nos seus cultivos agrícolas polo xabaril, coa finalidade de compensar estes danos e proceder á súa convocatoria para o ano 2016. O seu ámbito de aplicación cínguese aos cultivos agrícolas danados polo xabaril pertencentes a explotacións agrarias situadas no ámbito territorial da Comunidade Autónoma de Galicia.</p>
    <p>Esta orde de axudas procedeu a limitar no seu artigo 3 o carácter dos beneficiarios ás «persoas, físicas o xurídicas, que exercen a actividade agraria e estean inscritas no Rexistro de Explotacións Agrarias de Galicia (Reaga), creado mediante o Decreto 200/2012, do 4 de outubro, polo que se regula o Rexistro de Explotacións Agrarias de Galicia, como titular dunha explotación onde se constatasen os danos aos cultivos agrícolas producidos polo xabaril».</p>
    <p>En consecuencia, quedaron excluídas desta liña de axudas os danos ocasionados polo xabaril en explotacións agrícolas destinadas ao autoconsumo, non inscritas no Rexistro de Explotacións Agrarias de Galicia (Reaga).</p>
    <p>Debido a que os incidentes provocados polos danos do xabaril sobre os cultivos ocasionan unha alta conflitividade social e dado o incremento destes episodios en explotacións agrarias de autoconsumo, faise necesario incluír dentro dos posibles beneficiarios aqueles agricultores que exerzan a súa actividade en explotacións que destinen a súa produción ao consumo familiar.</p>
    <p>Polo tanto, procede modificar esta orde de axudas, en concreto o seu artigo 3, no sentido de ampliar o carácter de beneficiarios ás explotación agrícolas destinadas ao autoconsumo; o artigo 4, referido aos requisitos dos solicitantes, e o artigo 9 referido á documentación que deben presentar os interesados xunto coas solicitudes de axuda correspondentes.</p>
    <p>En consecuencia, en concordancia co disposto no artigo 27.15 do Estatuto de autonomía e en uso das atribucións que me confire o artigo 34 da Lei 1/1983, do 22 de febreiro, de normas reguladoras da Xunta e da súa Presidencia,</p>
    <p class="dog-titulo">ACORDO:</p>
    <p>Artigo único. Modificación da Orde do 4 de xullo de 2016 pola que se establecen as bases reguladoras das axudas para paliar os danos producidos polo xabaril nos cultivos agrícolas e se convocan para o ano 2016</p>
    <p>Primeiro. Dáselle nova redacción ao artigo 3, parágrafo 1 da Orde do 4 de xullo de 2016, que queda redactado como segue:</p>
    <p>«Artigo 3. Beneficiarios/as</p>
    <p>1. Poderanse acoller a estas axudas:</p>
    <p>• As persoas, físicas o xurídicas, que exercen a actividade agraria e estean inscritas no Rexistro de Explotacións Agrarias de Galicia (Reaga), creado mediante o Decreto 200/2012, do 4 de outubro, polo que se regula o Rexistro de Explotacións Agrarias de Galicia, como titular dunha explotación onde se constatasen os danos aos cultivos agrícolas producidos polo xabaril.</p>
    <p>• As explotación agrícolas destinadas ao autoconsumo».</p>
    <p>Segundo. Dáselle nova redacción ao artigo 4 da Orde do 4 de xullo de 2016, que queda redactado como segue:</p>
    <p>«Artigo 4. Requisitos</p>
    <p>1. Os cultivos agrícolas afectados, polos que se solicita a axuda, deberán pertencer a unha persoa, física ou xurídica, inscrita en calquera das seccións en que se organiza o Reaga e que veñen recollidas no artigo 5.2 do Decreto 200/2012, do 4 de outubro, polo que se regula o Rexistro de Explotacións Agrarias de Galicia, modificado pola disposición derradeira terceira do Decreto 125/2014, do 4 de setembro, polo que se regula en Galicia a venda directa dos produtos primarios desde as explotacións á persoa consumidora final:</p>
    <p>a) Explotacións agrarias prioritarias.</p>
    <p>b) Explotacións agrarias de titularidade compartida.</p>
    <p>c) Explotacións acollidas ao réxime de venda directa (Sevedi).</p>
    <p>d) Outras explotacións agrarias.</p>
    <p>2. No suposto de cultivos agrícolas destinados ao autoconsumo, a persoa física ou xurídica solicitante da axuda deberá acreditar a titularidade da explotación a través de calquera dos medios de proba admitidos en dereito».</p>
    <p>Terceiro. Dáselle nova redacción ao artigo 9, parágrafo 1, letra a) da Orde do 4 de xullo de 2016, que queda redactado como segue:</p>
    <p>«Artigo 9. Documentación</p>
    <p>1. Xunto coa solicitude de axuda, presentarase a seguinte documentación:</p>
    <p>a) Documentación acreditativa da explotación agraria afectada:</p>
    <p>No caso de estar inscritas no Rexistro de Explotacións Agrarias de Galicia:</p>
    <p>O certificado de estar inscrita e actualizada no Rexistro de Explotacións Agrarias de Galicia, en calquera das súas seccións, só se presentará no caso de non autorizar a súa consulta no anexo II».</p>
    <p>Disposición derradeira. Entrada en vigor</p>
    <p>Esta orde entrará en vigor o mesmo día da súa publicación no Diario Oficial de Galicia.</p>
    <p>Santiago de Compostela, 6 de setembro de 2016</p>
    <footer><p>Beatriz Mato Otero<br>Conselleira de Medio Ambiente e Ordenación do Territorio</p></footer>

