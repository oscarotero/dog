---
date: '2016-09-13'
id: C141-310816-0001
page: 42221
number: 174
agency: Portos de Galicia
section: VI. Anuncios. a) Administración autonómica.
title: >-
  RESOLUCIÓN do 29 de agosto de 2016 pola que se aproba o documento da
  delimitación dos espazos e usos portuarios do porto de Portosín e da súa
  instalación complementaria de Boa.
range: Resolución
url: >-
  https://www.xunta.gal/dog/Publicados/2016/20160913/AnuncioC141-310816-0001_gl.html
---
<p>A Área de Explotación e Planificación Portuaria do ente público Portos de Galicia redactou e tramitou o documento de delimitación dos espazos e usos portuarios do porto de Portosín e da súa instalación complementaria de Boa, no termo municipal de Porto do Son, na provincia da Coruña, e adscrito ao ente público para a súa xestión.</p>
    <p>Este documento foi redactado de acordo coa súa formulación prevista no artigo 69 do texto refundido da Lei de portos do Estado e da mariña mercante, aprobado mediante o Real decreto lexislativo 2/2011, do 5 de setembro (Boletín Oficial del Estado núm. 253, do 20 de outubro), aplicable ao dominio público portuario competencia da Comunidade Autónoma de Galicia en defecto de lexislación autonómica propia.</p>
    <p>Na reunión do Consello de Administración de Portos de Galicia que tivo lugar o día 28 de xullo de 2016, este acordou dar a súa conformidade á delimitación dos espazos e usos portuarios do porto de Portosín e da súa instalación complementaria de Boa, segundo o disposto no artigo 13.e) do Decreto 227/1995, do 20 de xullo, polo que se aproba o Regulamento do ente público, modificado polo Decreto 83/2002, do 28 de febreiro, e o referido artigo 69 do texto refundido, así como elevalo e propoñelo para a súa aprobación.</p>
    <p>Unha vez vistos o expediente e o informe-proposta da xefa da Área de Explotación e Planificación Portuaria do 13 de xullo de 2016, que conta coa conformidade do director de Portos de Galicia, así como o acordo do Consello de Administración de Portos de Galicia do 28 de xullo de 2016 dando a conformidade á delimitación dos espazos e usos do porto de Portosín e da súa instalación complementaria de Boa e elevándoo e propoñéndoo para a súa aprobación, o presidente do Consello de Administración do ente público Portos de Galicia, por delegación da conselleira do Mar conferida pola Orde do 30 de marzo de 2012, resolve:</p>
    <p>Aprobar o documento da delimitación dos espazos e usos portuarios do porto de Portosín e da súa instalación complementaria de Boa (Porto do Son, A Coruña), na súa última versión asinada en xullo de 2016 polos enxeñeiros de camiños, canais e portos do ente público Andrés Cervantes Refojos, xefe do departamento de Planificación Portuaria, e Ana Isabel Calzadilla Bouzón, xefa da Área de Explotación e Planificación Portuaria.</p>
    <p>Santiago de Compostela, 29 de agosto de 2016</p>
    <footer><p>José Juan Durán Hermida<br>Presidente de Portos de Galicia</p></footer>

