---
date: '2013-03-04'
id: CA02-220213-0001
page: 6239
number: 44
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  RESOLUCIÓN do 14 de febreiro de 2013, da Dirección Xeral de Conservación da
  Natureza, pola que se aproba o Plan de aproveitamento específico da anguía na
  desembocadura do río Tambre para o ano 2013.
range: Resolución
url: >-
  https://www.xunta.gal/dog/Publicados/2013/20130304/AnuncioCA02-220213-0001_gl.html
---
<p>Antecedentes de feito.</p>
    <p>Primeiro. Con data do 6 de xuño de 2012 a Confraría de Pescadores San Bartolomé de Noia (A Coruña) presentou un plan de aproveitamento específico para a pesca da anguía na bacía do río Tambre para os anos 2012 e 2013, de acordo co previsto no artigo 6.1 do Decreto 130/2011, do 9 de xuño, polo que se regula a pesca profesional da anguía nas augas continentais competencia da Comunidade Autónoma de Galicia.</p>
    <p>Por Resolución do 17 de agosto de 2012, a Dirección Xeral de Conservación da Natureza aprobou o Plan de aproveitamento específico da anguía na desembocadura do río Tambre exclusivamente para o ano 2012.</p>
    <p>Segundo. O expediente someteuse ao trámite de información pública durante un prazo de 15 días segundo o disposto no Decreto 130/2011, do 9 de xuño, polo que se regula a pesca profesional da anguía nas augas continentais competencia da Comunidade Autónoma de Galicia. No antedito prazo non se presentou ningunha alegación.</p>
    <p>Terceiro. De acordo co establecido no artigo 7.3 do Decreto 130/2011, o plan que se aproba foi sometido a informe do Comité Permanente de Pesca Fluvial, a informe da Consellería do Medio Rural e do Mar, por afectar a desembocadura, e do departamento da Xunta de Galicia con competencias en materia de espazos naturais protexidos.</p>
    <p>Cuarto. Segundo establece o artigo 7.5 do Decreto 130/2011, cómpre ter en conta, para a aprobación de calquera plan de aproveitamento específico da anguía, os criterios establecidos pola Decisión da Comisión Europea do 1 de outubro de 2010, criterios que se cumpren segundo a proposta de resolución do Servizo de Conservación da Natureza da Coruña e o informe-proposta da Subdirección Xeral de Recursos Cinexéticos e Piscícolas.</p>
    <p>Fundamentos de dereito.</p>
    <p>Primeiro. O Decreto 130/2011, do 9 de xuño, polo que se regula a pesca profesional da anguía nas augas continentais competencia da Comunidade Autónoma de Galicia, regula a pesca profesional da anguía mediante a aprobación de plans de aproveitamento específicos no marco do plan de xestión aprobado pola Comisión Europea mediante a Decisión do 1 de outubro de 2010 e do artigo 88.2 do Decreto 130/1997, do 14 de maio, polo que se aproba o Regulamento de ordenación da pesca fluvial e de ecosistemas acuáticos continentais de Galicia.</p>
    <p>Segundo. A competencia para ditar a resolución aprobatoria do plan de aproveitamento específico correspóndelle ao director xeral de Conservación da Natureza conforme o establecido no artigo 8 do Decreto 130/2011, do 9 de xuño, polo que se regula a pesca profesional da anguía nas augas continentais competencia da Comunidade Autónoma de Galicia, e o disposto no Decreto 44/2012, do 19 de xaneiro, polo que se establece a estrutura orgánica da Consellería de Medio Ambiente, Territorio e Infraestruturas.</p>
    <p>Visto o exposto nos antecedentes, o Decreto 130/2011, do 9 de xuño, e demais normativa de pertinente e xeral aplicación,</p>
    <h2>RESOLVO:</h2>
    <p>Aprobar o Plan de aproveitamento específico da anguía na desembocadura do río Tambre para o ano 2013, que figura como anexo a esta resolución.</p>
    <p>Contra esta resolución, que non esgota a vía administrativa, poderase interpor recurso de alzada ante o conselleiro de Medio Ambiente, Territorio e Infraestruturas no prazo dun mes contado a partir do día seguinte ao da súa publicación, de acordo co disposto na Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Santiago de Compostela, 14 de febreiro de 2013</p>
    <footer><p>Ricardo García-Borregón Millán<br>Director xeral de Conservación da Natureza</p></footer>
    <h2>ANEXO<br>Plan de aproveitamento específico da anguía na desembocadura<br>do río Tambre para o ano 2013</h2>
    <p>a) Artes de pesca.</p>
    <p>Arte tradicional denominada «nasa voitirón» con rede de malla non inferior aos 14 mm, medidos en diagonal e mollada.</p>
    <p>As ringleiras de nasas deberán situarse en dirección paralela á corrente, non podendo cruzarse nin na canle nin no estuario.</p>
    <p>As artes de pesca de cada ringleira deberán estar unidas por unha corda e en cada extremo dela unha boia, dun tamaño mínimo de 20 cm. Na de menor dimensión indicarase o folio da embarcación a que pertence.</p>
    <p>Programarase o tendido das artes, de xeito que sempre quede libre un largo do río suficiente, para o normal movemento das especies piscícolas migradoras.</p>
    <p>b) Proposta de zonas dentro da bacía fluvial.</p>
    <p>Delimitación: tramo do río Tambre comprendido entre a liña que une Punta Testal con Punta Requeixo e A Ponte Nafonso.</p>
    <p>c) Período de pesca.</p>
    <p>Desde o día 1 de maio ata o 31 de outubro de 2013.</p>
    <p>d) Número previsto de días de actividade.</p>
    <p>Os labores de pesca suspenderanse desde as 12.00 horas dos sábados ata as 12.00 horas dos luns, con carácter xeral. O número máximo previsto de días de actividade ao longo da tempada será de 158.</p>
    <p>e) Proposta de horas de pesca diarias.</p>
    <p>O horario de pesca estará comprendido entre as 12.00 horas do luns e as 12.00 horas do sábado, cun máximo de oito horas diarias de traballo, debendo ser levantadas diariamente as nasas.</p>
    <p>f) Proposta de número de aparellos ou artes de pesca por persoa. </p>
    <p>O número de artes de pesca que se empregarán non poderá ser superior a dez (10) por tripulante. Ningún tripulante poderá facerse cargo das artes asignadas a outro tripulante.</p>
    <p>g) Proposta de cotas de captura diarias ou por tempada de pesca.</p>
    <p>Máximo 15 quilos por día de actividade e embarcación. </p>
    <p>A dimensión mínima das anguías capturadas será de 20 cm.</p>
    <p>Devolverase ao río calquera outra especie que entre nas artes.</p>
    <p>Só se autoriza a captura da anguía na fase do seu ciclo vital denominada «anguía amarela», e deberanse devolver á auga, inmediatamente despois da súa captura, todos os exemplares con signos externos propios da fase denominada «anguía prateada».</p>
    <p>h) Relación de embarcacións e de membros da asociación participantes no plan.</p>
    <p>Embarcación Benigna, con matrícula 3ªCO-7-2015 e tripulada por:</p>
    <p>José Martínez González e Celsa Gil Conejo.</p>
    <p>Embarcación Baña, con matrícula 3ªCO-7-2580 e tripulada por:</p>
    <p>Jesús Suárez Rey e Enrique Suárez Rey.</p>
    <p>i) Proposta de sistema de rexistro das capturas e de remisión de datos ao Servizo de Conservación da Natureza da Coruña.</p>
    <p>Cada mes, a confraría remitirá ao Servizo de Conservación da Natureza unha declaración das capturas totais, especificando o total mensual de cada embarcación, así como os días traballados. Así mesmo, remitirase o parte dos exemplares capturados e devoltos de lamprea, zamborca e salmón, se for o caso.</p>
    <p>j) Proposta de sistema de comercialización das capturas e o seu control.</p>
    <p>A comercialización levarase a cabo na lonxa de Noia, onde é obrigatorio entregar a totalidade das capturas.</p>
    <p>Cada mes, xunto cos partes de capturas, remitiranse ao Servizo de Conservación da Natureza o xustificante de venda na lonxa. </p>

