---
date: '2016-07-19'
id: G0424-080716-0003
page: 31359
number: 136
agency: 'Consellería de Economía, Emprego e Industria'
section: III. Outras disposicións.
title: >-
  RESOLUCIÓN do 6 de xullo de 2016, da Dirección Xeral de Orientación e
  Promoción Laboral, sobre delegación de competencias nas xefaturas territoriais
  desta consellería.
range: Resolución
url: >-
  https://www.xunta.gal/dog/Publicados/2016/20160719/AnuncioG0424-080716-0003_gl.html
---
<p>Mediante o Decreto 175/2015, do 3 de decembro, establécese a estrutura orgánica da Consellería de Economía, Emprego e Industria e intégrase nela a Dirección Xeral de Orientación e Promoción Laboral.</p>
    <p>A actividade administrativa da Dirección Xeral de Orientación e Promoción Laboral supón unha concentración de funcións arredor do seu titular, que exerce as relativas ao cumprimento das obrigas de empresarios/as e traballadores/as e, se é o caso, a potestade sancionadora nas materias relativas ao emprego e desemprego segundo o artigo 48 do Decreto 175/2015, do 3 de decembro.</p>
    <p>Dado o volume desta actividade administrativa concorrente, así mesmo, con outras funcións concentradas no titular da Dirección Xeral, faise aconsellable recorrer á delegación dalgunhas das súas funcións nas xefaturas territoriais, sen esquecer o debido respecto aos principios que informan a actividade administrativa e que a nosa Constitución recolle no seu artigo 103.1.</p>
    <p>A delegación de competencias permite a axilización administrativa necesaria e redunda en beneficio tanto da Administración coma dos administrados, dentro do máis rigoroso respecto ás garantías xurídicas que a tutela dos intereses públicos exixe. Por isto, facendo uso das facultade que me confire o artigo 6 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, e o artigo 13 da Lei 30/1992, do 26 de novembro, de réxime xurídico das administracións públicas e do procedemento administrativo común, e demais disposicións de xeral aplicación,</p>
    <h2>DISPOÑO:</h2>
    <p>Artigo 1</p>
    <p>Deléganse nas persoas titulares das xefaturas territoriais da Consellería de Economía, Emprego e Industria, no seu ámbito territorial, as seguintes competencias da Dirección Xeral de Orientación e Promoción Laboral:</p>
    <p>a) A resolución dos expedientes sancionadores por infraccións leves e graves en materia de emprego e desemprego;</p>
    <p>b) A resolución das reclamación administrativas previas á vía xurisdicional social que se interpoñan contra os actos administrativos ditados no exercicio das facultades delegadas;</p>
    <p>c) O exercicio das competencias previstas no Real decreto 1529/2012, do 8 de novembro, polo que se desenvolve o contrato para a formación e a prendizaxe e se establecen as bases da formación profesional dual, sen prexuízo das que lle corresponden a outras administracións competentes.</p>
    <p>Artigo 2</p>
    <p>As delegacións de competencias referidas no artigo 1 comportan que a tramitación dos correspondentes procedementos administrativos se desenvolva nas unidades administrativas dependentes da correspondente xefatura territorial, segundo a estrutura dos servizos periféricos que determina o Decreto 175/2015, do 3 de decembro, polo que se establece a estrutura orgánica da Consellería de Economía, Emprego e Industria.</p>
    <p>Artigo 3</p>
    <p>As resolucións administrativas que se adopten facendo uso da delegación de competencias conferida por esta orde farán constar expresamente esta circinstancia, con referencia ao número e a data da súa publicación no DOG, e consideraranse ditadas polo órgano que delega.</p>
    <p>Artigo 4</p>
    <p>As xefaturas territoriais darán conta trimestralmente á Dirección Xeral de Orientación e Promoción Laboral e, en calquera caso, cando esta así o requira, dos expedientes tramitados conforme a presente orde de delegación de competencias.</p>
    <p>Artigo 5</p>
    <p>O titular da Dirección Xeral de Orientación e Promoción Laboral podera avogar, en calquera momento, o exercicio das competencias delegadas nesta orde e non poderán ser obxecto de delegación as materias reguladas no artigo 13.2 da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro.</p>
    <p>Disposición adicional única</p>
    <p>A Dirección Xeral de Orientación e Promoción Laboral ditará cantas instrucións se consideren necesarias para homoxeneizar criterios de tramitación, no ámbito da presente delegación de competencias, para as catro xefaturas territoriais.</p>
    <p>Disposición derradeira</p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 6 de xullo de 2016</p>
    <footer><p>José Alfonso Marnotes González<br>Director xeral de Orientación e Promoción Laboral</p></footer>

