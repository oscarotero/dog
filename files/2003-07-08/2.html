---
date: '2003-07-08'
id: 15C32
page: 9
number: 131
agency: PARLAMENTO DE GALICIA
section: I. DISPOSICIÓNS XERAIS
title: >-
  Resolución do 20 de xuño de 2003 pola que se publica o Regulamento de
  organización e funcionamento da Administración do Parlamento de Galicia.
range: Resolución
url: 'https://www.xunta.gal/dog/Publicados/2003/20030708/Anuncio15C32_gl.html'
---
<p>A Mesa do Parlamento de Galicia, na súa reunión do 15 de abril de 2003, aprobou o Regulamento de organización e funcionamento da Administración do Parlamento de Galicia.</p>
<p>O devandito regulamento publicouse no Boletín Oficial do Parlamento de Galicia número 362, do 27 de maio de 2003, e na súa disposición derradeira segunda establécese que a súa entrada en vigor se producirá ó día seguinte ó da súa publicación no Diario Oficial de Galicia.</p>
<p>Xa que logo, e para dar cumprimento a esta prescrición, ordénase a súa publicación ordinaria no Diario Oficial de Galicia.</p>
<p>Santiago de Compostela, 20 de xuño de 2003.</p>
<p>José María García Leira</p>
<p>Presidente del Parlamento de Galicia</p>
<p>Regulamento de organización e funcionamento da Administración do Parlamento de Galicia.</p>
<p>TÍTULO I</p>
<p>Disposicións xerais</p>
<p>Artigo 1º.-Autonomía administrativa do Parlamento.</p>
<p>1. O Parlamento de Galicia ten autonomía para establece-la organización administrativa ó seu servicio que lle posibilite o desenvolvemento eficaz e eficiente das funcións que estatutariamente lle corresponden.</p>
<p>2. A autonomía da Cámara tradúcese nas potestades para fixa-la estructura orgánico-funcional da súa administración, regula-lo réxime xurídico do seu persoal, o seu réxime económico-financeiro, patrimonial e de contratación e, en xeral, para adoptar cantas medidas requira o seu goberno interior.</p>
<p>TÍTULO II</p>
<p>Organización da Administración do Parlamento</p>
<p>Artigo 2º.-Estructura orgánica.</p>
<p>A Administración do Parlamento ten a seguinte estructura orgánica:</p>
<p>a) Mesa do Parlamento.</p>
<p>b) Presidencia.</p>
<p>c) Oficialía maior.</p>
<p>Capítulo I</p>
<p>Mesa do Parlamento</p>
<p>Artigo 3º.-Órgano e competencias.</p>
<p>1. A Mesa é o órgano institucional colexiado que, baixo a dirección do presidente, dirixe a Administración da Cámara.</p>
<p>2. Ademais das competencias que lle confiren o Regulamento do Parlamento e o Estatuto de persoal da Cámara, terá especificamente en materia organizativa e de xestión administrativa as seguintes:</p>
<p>a) O establecemento das directrices xerais de xestión das unidades administrativas.</p>
<p>b) A creación, modificación e supresión de unidades administrativas.</p>
<p>c) A aprobación das disposicións administrativas de carácter interno ou de relevancia xurídica externa.</p>
<p>d) A realización de contratos e de actos de administración e de xestión patrimonial nos termos establecidos neste regulamento.</p>
<p>e) A interpretación e integración das normas de aplicación en materia de persoal segundo os criterios e principios da lexislación básica do Estado e da lexislación autonómica en materia de función pública.</p>
<p>f) A regulación do seu réxime orzamentario e contable.</p>
<p>g) As demais establecidas neste regulamento e calquera outra que non estea atribuída a outro órgano.</p>
<p>Capítulo II</p>
<p>Presidencia</p>
<p>Sección primeira</p>
<p>Presidente do Parlamento</p>
<p>Artigo 4º.-Competencias.</p>
<p>Ó presidente, ademais das competencias que lle confiren o Regulamento do Parlamento, o Estatuto de persoal e este regulamento, correspóndelle a superior dirección do persoal ó servicio da Cámara, a inspección e dirección dos traballos, o desenvolvemento das directrices organizativas e de xestión acordadas pola Mesa do Parlamento e a adopción das medidas necesarias para o mantemento da orde no recinto parlamentario.</p>
<p>Así mesmo, compételle a realización de contratos e de actos de administración, de xestión patrimonial e de execución nos termos establecidos neste regulamento.</p>
<p>Sección segunda</p>
<p>Gabinete da Presidencia</p>
<p>Artigo 5º.- Estructura e competencias.</p>
<p>1. Para o desenvolvemento das súas funcións o presidente estará asistido polo persoal adscrito ó Gabinete da Presidencia. Así mesmo, forma parte do gabinete o persoal adscrito ó servicio dos restantes membros da Mesa.</p>
<p>2. A determinación da estructura orgánica do Gabinete da Presidencia é unha competencia exclusiva do presidente.</p>
<p>3. Correspóndenlle ó Gabinete da Presidencia as seguintes competencias:</p>
<p>A. Asistencia técnica e administrativa ó presidente:</p>
<p>a) A tramitación das iniciativas parlamentarias relacionadas no artigo 9 do Regulamento do Parlamento.</p>
<p>b) A preparación de documentación das sesións plenarias, sen prexuízo das competencias do Servicio de Asistencia Parlamentaria.</p>
<p>c) A formación do banco de datos informáticos e documentais das actividades da Presidencia.</p>
<p>d) A seguridade no recinto parlamentario.</p>
<p>e) A programación e execución dos asuntos vinculados á Conferencia de Presidentes de Parlamentos Autonómicos, á Conferencia de Asembleas Lexislativas Europeas e a órganos semellantes.</p>
<p>f) A correspondencia e axenda das actividades da Presidencia.</p>
<p>B. Protocolarias:</p>
<p>a) As relacións cos grupos parlamentarios e deputados da Cámara.</p>
<p>b) A recepción de solicitudes de salas e a súa distribución para uso dos grupos parlamentarios.</p>
<p>c) O arquivo fotográfico de agasallos da Presidencia.</p>
<p>d) A organización dos actos no Parlamento.</p>
<p>e) A recepción, despacho e arquivo das invitacións, solicitudes de entrevistas ou audiencias do presidente.</p>
<p>f) A asistencia ó presidente nos actos ós que asista.</p>
<p>g) A recepción e organización de solicitudes de visitas guiadas ó Parlamento.</p>
<p>h) Os comunicados de prensa da Presidencia.</p>
<p>i) O resumo e arquivo da prensa diaria do presidente.</p>
<p>C. De seguridade e mantemento da orde na sede do Parlamento:</p>
<p>a) As relacións e coordinación de actividades coa Dirección Xeral da Policía Autonómica.</p>
<p>b) As relacións e coordinación de actividades coa Delegación do Goberno.</p>
<p>c) As relacións e coordinación de actividades co Concello de Santiago.</p>
<p>d) A recepción, estudio e autorización das solicitudes de aparcamento permanente na sede do Parlamento.</p>
<p>e) A execución das medidas dispostas polo presidente co obxecto de mante-la orde dentro do Parlamento.</p>
<p>D. Calquera outra de natureza análoga ás anteriores que o presidente lle encomende.</p>
<p>Capítulo III</p>
<p>Oficialía Maior</p>
<p>Artigo 6º.-Titularidade e estructura.</p>
<p>1. O letrado oficial maior, baixo a dirección do presidente e da Mesa do Parlamento, é o xefe superior de todo o persoal e de tódolos servicios do Parlamento e cumpre as funcións técnicas e de asesoramento dos órganos rectores deste, asistido dos letrados do Parlamento adscritos á Oficialía Maior.</p>
<p>2. Na Oficialía Maior intégranse, de xeito directo, os Servicios Xurídicos, o Servicio de Tecnoloxías da Información, ó que se lle adscribe a Sección de Administración e Mantemento do Sistema Informático, e a Unidade de Comunicación.</p>
<p>3. A Oficialía Maior estructúrase nas seguintes áreas administrativas:</p>
<p>a) Dirección de Xestión Parlamentaria.</p>
<p>b) Dirección de Intervención Xeral, Asuntos Económicos e Infraestructuras.</p>
<p>c) Dirección de Persoal e Réxime Interior.</p>
<p>Artigo 7º.-Competencias do oficial maior.</p>
<p>1. Son competencias do oficial maior as seguintes:</p>
<p>a) A dirección superior da Administración parlamentaria.</p>
<p>b) A xefatura superior de todo o persoal da Administración parlamentaria, sen prexuízo da que lle corresponde ó presidente respecto do persoal do seu gabinete.</p>
<p>c) O asesoramento xurídico e técnico ó presidente, á Mesa do Parlamento, á Xunta de Portavoces e ós demais órganos parlamentarios da Cámara ós que asista.</p>
<p>d) A dirección dos letrados do Parlamento.</p>
<p>e) A proposta de medidas disciplinarias que afecten ó persoal.</p>
<p>f) A concesión de licencias, permisos e vacacións do persoal e de cambio de situación administrativa do persoal, agás do adscrito ó Gabinete da Presidencia.</p>
<p>g) As que lle confiran, na súa condición de letrado da Cámara e de oficial maior, as leis, o Regulamento do Parlamento, o Estatuto de persoal e demais disposicións, e calquera outra que a Mesa ou o presidente lle encomenden.</p>
<p>2. O oficial maior, logo da autorización concedida pola Mesa do Parlamento, poderá delegar nos letrados e directores algunha das súas funcións.</p>
<p>Sección primeira</p>
<p>Unidades administrativas integradas na Oficialía Maior</p>
<p>Artigo 8º.-Servicios xurídicos.</p>
<p>Ós servicios xurídicos correspóndenlle-las seguintes competencias:</p>
<p>a) O asesoramento xurídico e sobre técnica normativa e a asistencia administrativa ós órganos parlamentarios da Cámara e ós seus deputados.</p>
<p>b) O asesoramento xurídico, técnico e administrativo ás unidades administrativas do Parlamento.</p>
<p>c) A elaboración dos anteproxectos de disposicións parlamentarias e administrativas e dos acordos e das resolucións que teñan carácter xurídico e que non estean reservados por norma xurídica específica a outras unidades.</p>
<p>d) A elaboración das propostas de resolución dos recursos administrativos.</p>
<p>e) O apoio xurídico, técnico e administrativo na defensa e representación do Parlamento e da súa administración perante os órganos xurisdiccionais e o Tribunal Constitucional.</p>
<p>f) O apoio xurídico, técnico e administrativo á Xunta Electoral de Galicia.</p>
<p>g) A redacción de informes xurídicos.</p>
<p>h) Calquera outra análoga ás enumeradas nas alíneas anteriores deste artigo.</p>
<p>Artigo 9º.-Servicio de Tecnoloxías da Información.</p>
<p>1. Ó Servicio de Tecnoloxías da Información correspóndelle o deseño, programación, organización, proposta de adquisición, xestión, control e impulso en materia de infraestructuras, equipamento e aplicacións informáticas e de servicios de telecomunicación da Administración parlamentaria e en relación coas súas redes de datos e telecomunicacións. En particular compételle:</p>
<p>a) O deseño, programación, organización, proposta de adquisición, xestión, control e impulso en materia de audiovisual.</p>
<p>b) A organización, proposta de adquisición e control da infraestructura e do soporte dos sistemas audiovisuais do Parlamento de Galicia.</p>
<p>c) O tratamento, elaboración e distribución de contidos audiovisuais de acordo coas directrices da dirección do Parlamento.</p>
<p>d) O deseño, proposta de adquisición, elaboración, xestión e control dos sistemas de información que xestionan o arquivo documental histórico.</p>
<p>e) A proposta de adquisición, xestión e control sobre a implantación e o mantemento dos sistemas de acceso ós usuarios internos e externos á información parlamentaria dispoñible mediante a utilización das tecnoloxías da información e comunicación e, en particular, no referente ó acceso mediante a Internet.</p>
<p>f) A protección en tódolos seus aspectos de datos persoais, a seguridade informática e de telecomunicacións así como a garantía da continuidade da actividade do Parlamento, mediante a elaboración de plans para tal fin.</p>
<p>g) A elaboración do plan estratéxico de tecnoloxías da información, das comunicacións e do audiovisual e a súa execución.</p>
<p>h) A elaboración do plan anual de tecnoloxías da información, das telecomunicacións e do audiovisual e a súa execución.</p>
<p>i) A realización de estudios e análise nas materias da súa competencia.</p>
<p>2. Baixo a dirección do oficial maior ou dun letrado delegado, o xefe do servicio exerce a xefatura do persoal adscrito á súa unidade.</p>
<p>3. Correspóndelle ó xefe do servicio a división interna das tarefas derivadas das competencias do servicio e, en particular, a determinación das áreas funcionais e a organización funcional delas.</p>
<p>Artigo 10º.-Sección de Administración e Mantemento do Sistema Informático.</p>
<p>Á Sección de Administración e Mantemento do Sistema Informático correspóndenlle as seguintes competencias:</p>
<p>a) A xestión e control dos recursos relacionados cos sistemas de información no Parlamento e o seguimento e a execución das operacións do seu mantemento que lle encomende a xefatura do servicio.</p>
<p>b) A colaboración na identificación de necesidades de recursos e na elaboración dos plans xerais en materia de sistemas de información que lle encomende a xefatura do servicio.</p>
<p>c) A atención, orientación e información ós deputados e grupos parlamentarios e ó persoal da Administración parlamentaria en materia de sistemas de información.</p>
<p>d) A supervisión na utilización dos medios informáticos do Parlamento que lle encomende a xefatura do servicio.</p>
<p>Artigo 11º.-Unidade de Comunicación.</p>
<p>A Unidade de Comunicación ten as seguintes competencias:</p>
<p>a) As relacións institucionais, non protocolarias, cos medios de comunicación social: convocatorias para roldas de prensa e actos institucionais, distribución de información parlamentaria, atención a solicitudes realizadas polos medios de comunicación e redacción de notas de prensa.</p>
<p>b) A relación cos gabinetes de prensa da Presidencia do Parlamento, dos grupos parlamentarios e doutras institucións.</p>
<p>c) A proposta e control das acreditacións dos medios de comunicación.</p>
<p>d) A elaboración de dossieres de prensa e de temas específicos debatidos nas sesións parlamentarias e a recompilación da información publicada en diferentes medios relativa ó Parlamento.</p>
<p>Sección segunda</p>
<p>Direccións da Administración parlamentaria</p>
<p>Subsección primeira</p>
<p>Dirección de Xestión Parlamentaria</p>
<p>Artigo 12º.- Estructura.</p>
<p>1. Da Dirección de Xestión Parlamentaria dependen as seguintes unidades administrativas:</p>
<p>a) Servicio de Asistencia Parlamentaria.</p>
<p>b) Servicio de Publicacións.</p>
<p>c) Servicio de Documentación e Estudios.</p>
<p>2. Do Servicio de Asistencia Parlamentaria dependen directamente as unidades de Rexistro, de Asistencia Parlamentaria e de Xestión Parlamentaria.</p>
<p>3. Do Servicio de Publicacións dependen directamente as unidades de Traducción e Corrección, de Redacción e de Edición.</p>
<p>4. Ó Servicio de Documentación e Estudios adscríbense as seccións de Arquivo, de Biblioteca e de Documentación.</p>
<p>Artigo 13º.-Competencias da Dirección de Xestión Parlamentaria.</p>
<p>1. Á Dirección de Xestión Parlamentaria correspóndelle a planificación, coordinación e supervisión dos procesos relacionados directamente coa activi</p>
<p>dade parlamentaria, a elaboración dos expedientes e da documentación relativos ás reunións e ás sesións dos órganos da Cámara, a función de rexistro xeral, a elaboración e edición das publicacións do Parlamento e a xestión dos fondos bibliográficos e documentais e o arquivo parlamentario.</p>
<p>Correspóndelle, tamén, a subministración, actualización e responsabilidade dos contidos correspondentes á súa área funcional que se integran na aplicación de xestión parlamentaria e na páxina web do Parlamento.</p>
<p>2. O director exerce a xefatura de todo o persoal adscrito á dirección.</p>
<p>Artigo 14º.- Competencias do Servicio de Asistencia Parlamentaria.</p>
<p>1. Ó Servicio de Asistencia Parlamentaria correspóndelle a programación, organización, xestión, control e impulso dos procesos administrativos previos e derivados da actividade parlamentaria, a asistencia administrativa e prestación de información ós órganos parlamentarios e a elaboración, execución e control dos documentos de carácter parlamentario que resulten da dita actividade.</p>
<p>2. O xefe do servicio exerce a xefatura do persoal adscrito ás súas unidades e correspóndelle a división interna das tarefas derivadas das competencias do servicio e, en particular, a determinación das áreas funcionais e a organización funcional delas.</p>
<p>Artigo 15º.-Competencias da Unidade de Rexistro.</p>
<p>Á Unidade de Rexistro correspóndenlle as seguintes competencias:</p>
<p>a) A recepción, o rexistro e o arquivo temporal da documentación parlamentaria e administrativa e a súa distribución polas canles procedementais establecidas.</p>
<p>b) A centralización da saída de documentos de carácter parlamentario e administrativo, o seu envío polas canles procedementais establecidas e a súa preparación administrativa para a súa distribución.</p>
<p>c) A xestión e custodia do Rexistro de Intereses baixo a dependencia directa do oficial maior.</p>
<p>d) A ordenación administrativa dos documentos rexistrados para os efectos da súa inclusión nas ordes do día da Mesa do Parlamento e da Xunta de Portavoces.</p>
<p>e) O traslado dos documentos rexistrados e a subministración de información ós cidadáns.</p>
<p>Artigo 16º.-Competencias da Unidade de Asistencia Parlamentaria.</p>
<p>Á Unidade de Asistencia Parlamentaria correspóndenlle as seguintes competencias:</p>
<p>a) A asistencia administrativa á Mesa, Xunta de Portavoces, Pleno, Deputación Permanente, comisións, ponencias e ós demais órganos parlamentarios.</p>
<p>b) A elaboración das convocatorias, das ordes do día e da documentación preparatoria e derivada da actividade dos órganos parlamentarios.</p>
<p>c) O arquivo temporal da documentación e dos expedientes vinculados á actividade dos órganos parlamentarios.</p>
<p>d) A xestión da información da actividade parlamentaria e a prestación e o acceso a ela dos deputados.</p>
<p>e) Todas aquelas actividades administrativas análogas ás anteriores que sexan necesarias para o funcionamento dos órganos parlamentarios da Cámara.</p>
<p>Artigo 17º.-Competencias da Unidade de Xestión Parlamentaria.</p>
<p>Á Unidade de Xestión Parlamentaria correspóndenlle as seguintes competencias:</p>
<p>a) A xestión administrativa da Mesa, Xunta de Portavoces, Pleno, Deputación Permanente, comisións, ponencias e dos demais órganos parlamentarios.</p>
<p>b) A elaboración de actas e certificacións e a execución dos acordos dos órganos parlamentarios.</p>
<p>c) A elaboración de estatísticas da actividade parlamentaria.</p>
<p>d) As actividades administrativas de xestión, tramitación e colaboración preparatorias, complementarias e derivadas de funcións superiores baixo a dirección da xefatura do servicio.</p>
<p>e) Todas aquelas actividades administrativas análogas as anteriores que sexan necesarias para o funcionamento dos órganos parlamentarios da Cámara.</p>
<p>Artigo 18º.-Competencias do Servicio de Publicacións.</p>
<p>1. Ó Servicio de Publicacións correspóndelle a programación, organización, xestión, control e impulso da elaboración, edición e distribución das publicacións do Parlamento, a redacción, traducción e corrección de documentos e a elaboración de normas e criterios unificadores de traducción, corrección e redacción.</p>
<p>2. O xefe do servicio exerce a xefatura do persoal adscrito ás súas unidades e correspóndelle a división interna das tarefas derivadas das competencias do servicio e, en particular, a determinación das áreas funcionais e organización funcional delas.</p>
<p>Artigo 19º.-Competencias da Unidade de Traducción e Corrección.</p>
<p>Á Unidade de Traducción e Corrección correspóndenlle as seguintes competencias:</p>
<p>a) A corrección de documentos para a súa publicación, agás daqueles que pola súa natureza ou urxencia a Presidencia ou a Mesa dispoñan a publicación do texto rexistrado.</p>
<p>b) A traducción de documentos do galego para o castelán e do castelán para o galego.</p>
<p>c) O asesoramento e a emisión de informes en materia lingüística.</p>
<p>d) A participación na elaboración de criterios unificadores de traducción, corrección e redacción de documentos de natureza parlamentaria, así como en materia de técnica normativa e na preparación de manuais de estilo.</p>
<p>e) A colaboración na redacción e corrección das publicacións monográficas do Parlamento.</p>
<p>Artigo 20º.-Competencias da Unidade de Redacción.</p>
<p>Á Unidade de Redacción correspóndenlle as seguintes competencias:</p>
<p>a) A redacción e corrección do Diario de Sesións e, se é o caso, doutros documentos nos que figuren transcricións literais de intervencións parlamentarias, nas que se deixará constancia dos incidentes producidos, das intervencións realizadas e dos acordos adoptados.</p>
<p>b) A participación na elaboración de criterios unificadores de redacción e corrección de documentos de natureza parlamentaria así como na preparación de manuais de estilo.</p>
<p>c) A colaboración na redacción e corrección das publicacións monográficas do Parlamento.</p>
<p>d) O levantamento de actas das sesións secretas.</p>
<p>Artigo 21º.- Competencias da Unidade de Edición.</p>
<p>Á Unidade de Edición correspóndenlle as seguintes competencias:</p>
<p>a) A transcrición das sesión parlamentarias e de actos institucionais.</p>
<p>b) A elaboración, edición e xestión da distribución do Boletín Oficial do Parlamento e do Diario de Sesións do Parlamento.</p>
<p>c) A elaboración, edición e xestión da distribución de publicacións monográficas do Parlamento que se lle encomenden.</p>
<p>Artigo 22º.-Competencias do Servicio de Documentación e Estudios.</p>
<p>1. Ó Servicio de Documentación e Estudios correspóndelle a programación, organización, xestión, control e impulso en relación co arquivo histórico da Cámara, dos seus fondos bibliográficos e documentais así como a elaboración de estudios de interese para a actividade parlamentaria.</p>
<p>2. O xefe do servicio exerce a xefatura do persoal adscrito ás súas unidades e correspóndelle a división interna das tarefas derivadas das competencias do servicio e, en particular, a determinación das áreas funcionais e organización funcional delas.</p>
<p>Artigo 23º.-Competencias da Sección de Arquivo.</p>
<p>Á Sección de Arquivo correspóndelle a conservación, mantemento, actualización e difusión do arquivo histórico do Parlamento.</p>
<p>Artigo 24º.-Competencias da Sección de Biblioteca.</p>
<p>Á Sección de Biblioteca correspóndenlle as seguintes competencias:</p>
<p>a) A xestión das bibliotecas do Parlamento.</p>
<p>b) A proposta de adquisición, o tratamento, a conservación e a difusión de fondos bibliográficos e publicacións seriadas non oficiais calquera que sexa o seu soporte.</p>
<p>c) A administración e mantemento das bases de datos da sección e o seguimento e proposta de novas bases e productos bibliográficos.</p>
<p>d) A xestión de solicitudes de información bibliográfica e atención ó usuario.</p>
<p>e) O establecemento de intercambios con outros parlamentos, institucións universitarias e outras entidades e centros de estudios.</p>
<p>f) A elaboración de estudios e dossieres relacionados coa actividade parlamentaria a partir de fondos bibliográficos.</p>
<p>Artigo 25º.-Competencias da Sección de Documentación.</p>
<p>Á Sección de Documentación correspóndenlle as seguintes competencias:</p>
<p>a) A proposta de adquisición, o tratamento, a conservación e a difusión dos fondos documentais e publicacións periódicas oficiais.</p>
<p>b) A administración e mantemento das bases de datos da sección e o seguimento e proposta de novas bases e productos documentais.</p>
<p>c) A xestión das solicitudes de información documental e atención ó usuario.</p>
<p>d) O establecemento de intercambios con outros parlamentos, institucións universitarias e outras entidades e centros de estudios.</p>
<p>e) A elaboración de estudios e dossieres relacionados coa actividade parlamentaria a partir de fondos documentais.</p>
<p>Subsección segunda</p>
<p>Dirección de Intervención Xeral, Asuntos Económicos e Infraestructuras</p>
<p>Artigo 26º.-Estructura.</p>
<p>1. Da Dirección de Intervención Xeral, Asuntos Económicos e Infraestructuras dependen as seguintes unidades administrativas:</p>
<p>a) Sección de Xestión Contable e Control Interno.</p>
<p>b) Sección de Infraestructuras e Equipamentos.</p>
<p>2. Da Sección de Xestión Contable e Control Interno dependen directamente as unidades de Contratación e de Xestión Económica de Persoal.</p>
<p>Artigo 27º.-Competencias da Dirección de Intervención Xeral, Asuntos Económicos e Infraestructuras.</p>
<p>1. A esta dirección correspóndelle a planificación, organización, coordinación, xestión e control da actividade económica e financeira do Parlamento de Galicia e a subministración, actualización e responsabilidade dos contidos correspondentes á súa área funcional que se integran na aplicación de xestión parlamentaria e na páxina web do Parlamento. En particular compételle:</p>
<p>a) O control interno do Parlamento nas súas modalidades interventora e de control financeiro.</p>
<p>b) O asesoramento en materia económico-financeira e contable ós órganos da Cámara que o soliciten e, se é o caso, a asistencia do seu titular ás reunións dos ditos órganos para o indicado fin.</p>
<p>c) A dirección da xestión económica, financeira e orzamentaria do Parlamento.</p>
<p>d) A confección do anteproxecto de orzamento do Parlamento e a elaboración da conta xeral da institución.</p>
<p>e) A dirección da xestión de infraestructuras da Cámara.</p>
<p>f) A organización e dirección da contabilidade pública do Parlamento.</p>
<p>g) A xestión e control do inventario de bens do Parlamento.</p>
<p>h) A xestión integral dos expedientes de contratación.</p>
<p>i) A xestión económica dos temas de persoal.</p>
<p>2. O director exerce a xefatura de todo o persoal adscrito á dirección e correspóndelle a división interna das tarefas derivadas das competencias da dirección e, en particular, a determinación das áreas funcionais e a organización funcional delas.</p>
<p>Artigo 28º.-Competencias da Sección de Xestión Contable e Control Interno.</p>
<p>Á Sección de Xestión Contable e Control Interno correspóndenlle as seguintes competencias:</p>
<p>a) O apoio á dirección no control interno da actividade económico-financeira do Parlamento.</p>
<p>b) A xestión da contabilidade financeira e orzamentaria do Parlamento.</p>
<p>c) A xestión da tesourería.</p>
<p>d) A xestión, seguimento e control na confección do inventario do Parlamento.</p>
<p>e) O control do arquivo de documentación contable do Parlamento.</p>
<p>f) A dirección, xestión e supervisión das funcións desenvolvidas polas unidades adscritas á sección.</p>
<p>Artigo 29º.-Competencias da Unidade de Contratación.</p>
<p>Á Unidade de Contratación correspóndelle a xestión integral e o seguimento de tódolos expedientes de contratación e das materias relacionadas con eles relativas a garantías, xestión de facturas e calquera outra, e o apoio administrativo nas funcións propias da dirección da que depende.</p>
<p>Artigo 30º.-Competencias da Unidade de Xestión Económica de Persoal.</p>
<p>A esta unidade correspóndelle a xestión económica das nóminas do persoal e doutros pagamentos periódicos relacionadas coa nómina como pagamentos á Seguridade Social, Facenda pública e a outras institucións, así como a colaboración nas funcións competencia da dirección da que depende.</p>
<p>Artigo 31º.-Competencias da Sección de Infraestructuras e Equipamentos.</p>
<p>Á Sección de Infraestructuras e Equipamentos correspóndenlle as seguintes competencias:</p>
<p>a) A xestión e supervisión das infraestructuras e dos equipamentos do pazo do Parlamento, sen prexuízo das competencias doutras unidades sobre a materia.</p>
<p>b) O asesoramento técnico ós órganos da Cámara en instalacións e proxectos de obras e a elaboración e supervisión destes.</p>
<p>c) O mantemento e conservación do pazo do Parlamento, o control da execución material dos contratos de prestación de servicios de mantemento e conservación e a supervisión das tarefas de conservación, remodelación e ornamentación.</p>
<p>d) A coordinación das empresas prestadoras de servicios contratadas pola Administración parlamentaria.</p>
<p>e) A colaboración con empresas que presten asistencia técnica na realización de actos protocolarios.</p>
<p>f) O control do equipamento da sede do Parlamento e a elaboración de propostas de aprovisionamento de moblaxe e equipamento.</p>
<p>g) O control da subministración de material funxible e de mantemento, así como a xestión da súa almacenaxe.</p>
<p>h) A xestión e supervisión da actividade de reprografía.</p>
<p>i) A xestión e supervisión da central telefónica e de tódolos equipos periféricos fixos.</p>
<p>j) A coordinación das tarefas relativas á recepción e control de obras de arte.</p>
<p>k) A colaboración no deseño da política de prevención de riscos laborais.</p>
<p>l) A colaboración na confección e mantemento do inventario do Parlamento.</p>
<p>Subsección terceira</p>
<p>Dirección de Persoal e Réxime Interior</p>
<p>Artigo 32º.-Estructura.</p>
<p>Da Dirección de Persoal e Réxime Interior dependen directamente a Unidade de Recursos Humanos e a Sección de Réxime Interior, á que se lle adscriben as unidades de Asistencia Xeral e do Parque Móbil.</p>
<p>Artigo 33º-Competencias da Dirección de Persoal e Réxime Interior.</p>
<p>1. Á Dirección de Persoal e Réxime Interior correspóndelle a planificación, organización, coordinación, xestión e supervisión en materia de recursos humanos e réxime interior así como a subministración, actualización e responsabilidade dos contidos correspondentes á súa área funcional que se integran na aplicación de xestión parlamentaria e na páxina web do Parlamento.</p>
<p>2. O director exerce a xefatura de todo o persoal adscrito á dirección e correspóndelle a división interna das tarefas derivadas das competencias da dirección e, en particular, a determinación das áreas funcionais e a organización funcional delas.</p>
<p>Artigo 34º.-Competencias da Unidade de Recursos Humanos.</p>
<p>Á Unidade de Recursos Humanos correspóndenlle as seguintes competencias:</p>
<p>a) A realización de estudios en materia de recursos humanos.</p>
<p>b) A planificación de necesidades de recursos humanos.</p>
<p>c) A elaboración e o desenvolvemento das ofertas de emprego público, así como a xestión dos procedementos de provisión de postos de traballo e de cobertura temporal nos supostos de vacantes, baixas temporais ou suspensións.</p>
<p>d) A tramitación dos procedementos de modificación da relación de postos de traballo.</p>
<p>e) A xestión do rexistro de persoal da Administración parlamentaria.</p>
<p>f) A tramitación das solicitudes de licencias, permisos e vacacións, de cambio de situación administrativa e, en xeral, dos procedementos relativos ó persoal.</p>
<p>g) O control de asistencia e puntualidade.</p>
<p>h) A canalización administrativa das relacións cos representantes do persoal e dos procesos de negociación das condicións laborais.</p>
<p>i) A supervisión da adecuación dos postos ás retribucións asignadas a eles.</p>
<p>j) O apoio técnico na valoración dos postos de traballo.</p>
<p>k) A elaboración de plans de formación do persoal e o control da súa implantación.</p>
<p>l) A xestión de mecanismos de comunicación e de representación entre o persoal da Administración parlamentaria.</p>
<p>m) A colaboración na política de prevención de riscos laborais.</p>
<p>n) Aqueloutras actividades relativas a persoal que lle encomenden a Mesa do Parlamento, o presidente ou o oficial maior.</p>
<p>Artigo 35º.-Competencias da Sección de Réxime Interior.</p>
<p>Á Sección de Réxime Interior correspóndelle a xestión e supervisión dos servicios xerais de asistencia, así como a dos servicios que poidan contratarse, sen prexuízo das competencias que nesta materia ten a Sección de Infraestructuras e Equipamentos.</p>
<p>Intégranse nesta sección as unidades de Asistencia Xeral e do Parque Móbil.</p>
<p>Artigo 36º.-Competencias da Unidade de Asistencia Xeral.</p>
<p>A Unidade de Asistencia Xeral ten as seguintes competencias:</p>
<p>a) O control do acceso de persoal ó Parlamento, así como a atención e orientación do público e a recepción e o acompañamento de visitas.</p>
<p>b) A vixilancia e custodia no interior das dependencias parlamentarias.</p>
<p>c) A reproducción e distribución de documentos, correo e demais obxectos polo interior do Parlamento, así como a recollida de sinaturas e mensaxes.</p>
<p>d) A prestación da asistencia e do soporte material necesarios ós órganos parlamentarios nos actos oficiais e, en xeral, nas actividades da Cámara.</p>
<p>e) A atención da central telefónica.</p>
<p>Artigo 37º- Competencias da Unidade do Parque Móbil.</p>
<p>Á Unidade do Parque Móbil correspóndelle a conducción, conservación e mantemento dos vehículos do parque móbil ó servicio da Mesa do Parlamento e da Oficialía Maior.</p>
<p>TÍTULO III</p>
<p>Réxime xurídico-administrativo</p>
<p>Capítulo I</p>
<p>Réxime xurídico das disposicións e dos actos administrativos</p>
<p>Artigo 38º.-Disposicións e actos administrativos.</p>
<p>1. As disposicións e os actos administrativos que produzan os órganos da Administración parlamentaria en materia de persoal, administración e xestión patrimonial rexeranse polo establecido neste regulamento.</p>
<p>2. Os restantes que teñan natureza parlamentaria non son disposicións nin actos administrativos e rexeranse polo prescrito no Regulamento da Cámara.</p>
<p>Artigo 39º.-Forma xurídica.</p>
<p>As decisións dos órganos da Administración parlamentaria revisten as seguintes formas:</p>
<p>a) «Acordo da Mesa», as decisión da Mesa do Parlamento que aproben disposicións administrativas e os actos administrativos que dicte este órgano.</p>
<p>b) «Resolución do presidente», os actos administrativos que dicte o presidente do Parlamento.</p>
<p>c) «Resolución do oficial maior», os actos administrativos que dicte o oficial maior.</p>
<p>Artigo 40º.-Executividade.</p>
<p>Os actos administrativos producidos polos órganos da Administración parlamentaria serán inmediatamente executivos.</p>
<p>Artigo 41º.-Publicidade.</p>
<p>Os actos administrativos que non teñan carácter singular e as disposicións administrativas publicaranse no Boletín Oficial do Parlamento de Galicia e, se é o caso, no Diario Oficial de Galicia.</p>
<p>Artigo 42º.-Recursos administrativos.</p>
<p>1. Poñen fin á vía administrativa os actos administrativos da Mesa do Parlamento e do seu presidente.</p>
<p>2. Os actos administrativos do oficial maior son recorribles en alzada perante a Mesa do Parlamento.</p>
<p>3. O recurso extraordinario de revisión e a reclamación administrativa previa ás vías xudiciais civil e laboral interpoñeranse ante a Mesa do Parlamento.</p>
<p>4. Contra as disposicións administrativas e os actos administrativos que poñan fin á vía administrativa poderá interpoñerse recurso contencioso-administrativo perante a Sala do Contencioso-Administrativo do Tribunal Superior de Xustiza de Galicia.</p>
<p>Capítulo II</p>
<p>Procedemento administrativo</p>
<p>Artigo 43º.-Procedemento administrativo.</p>
<p>A Administración do Parlamento axustará a súa actuación ó procedemento administrativo común, sen prexuízo das especialialidades derivadas da organización propia da Cámara.</p>
<p>Capítulo III</p>
<p>Contratación</p>
<p>Artigo 44º.-Réxime xurídico.</p>
<p>Os contratos que realice a Administración do Parlamento rexeranse pola normativa xeral sobre contratación administrativa, sen prexuízo das especialidades derivadas da organización propia da Cámara.</p>
<p>Artigo 45º.-Órganos de contratación.</p>
<p>1. A Mesa do Parlamento e o seu presidente, dentro das súas respectivas competencias, son os órganos de contratación da Administración parlamentaria.</p>
<p>2. Correspóndelle á Mesa do Parlamento a iniciación dos procedementos de contratación, a aprobación dos pregos de cláusulas administrativas</p>
<p>xerais e particulares e dos proxectos técnicos e a adxudicación dos contratos nos seguintes casos:</p>
<p>a) Se o importe do orzamento excede de 12.020,24 euros.</p>
<p>b) Aqueloutros, calquera que sexa a súa contía, que comprometan gastos de carácter plurianual.</p>
<p>3. Correspóndelle ó presidente a iniciación dos procedementos de contratación, a aprobación dos pregos de cláusulas administrativas particulares e dos proxectos técnicos e a adxudicación dos contratos cando o orzamento sexa igual ou inferior a 12.020,24 euros.</p>
<p>Artigo 46º.-Mesa de contratación.</p>
<p>A mesa de contratación da Administración do Parlamento estará constituída por un presidente, que será o do Parlamento ou un membro da súa Mesa en quen delegue, catro vocais e un secretario, designados polo órgano de contratación, este último entre o persoal funcionario da Cámara. Entre os vocais figurará o interventor do Parlamento e o oficial maior ou letrado en quen delegue.</p>
<p>Capítulo IV</p>
<p>Bens</p>
<p>Artigo 47º.-Autonomía patrimonial.</p>
<p>1. O Parlamento, a través da súa administración, ten autonomía patrimonial e exerce as mesmas competencias que ten atribuídas o Consello da Xunta de Galicia e as consellerías sobre os bens de dominio público que teña adscritos e os patrimoniais.</p>
<p>2. Correspóndelle á Mesa do Parlamento a xestión dos bens patrimoniais da Cámara e os de dominio público que teña adscritos.</p>
<p>3. O réxime xurídico dos bens patrimoniais do Parlamento e dos de dominio público que teña adscritos rexerase polo establecido na normativa reguladora do patrimonio da Comunidade Autónoma de Galicia.</p>
<p>Disposicións adicionais</p>
<p>Primeira.-Interpretación.</p>
<p>As dúbidas sobre a interpretación deste regulamento serán resoltas mediante acordo da Mesa do Parlamento.</p>
<p>Segunda.-Órganos e actos administrativos.</p>
<p>Para os efectos deste regulamento, teñen a condición de órganos administrativos a Mesa do Parlamento, o presidente e o oficial maior. Os actos xurídicos que produzan estes órganos no exercicio das súas competencias terán a natureza de actos administrativos.</p>
<p>Terceira.-Modificación das contías dos contratos.</p>
<p>Por acordo motivado, a Mesa do Parlamento poderá modifica-las contías dos orzamentos de contratación establecidas no artigo 45 deste regulamento.</p>
<p>Disposición derrogatoria</p>
<p>Derrogación de determinadas disposicións do Estatuto de persoal do Parlamento de Galicia.</p>
<p>Quedan derrogados os artigos 6, 7, 8, 11, 12, 13, 16, 20, 21, 22, 23, 24, 25, 26, 27, 28, 29, 32, 33, 34, 35, 36, 37 e 38 do Estatuto de persoal do Parlamento de Galicia aprobado o 7 de febreiro de 1984 (BOPG núm. 216, do 10 de febreiro de 1984) relativos á estructura orgánico-funcional da súa administración e as demais disposicións do estatuto que se opoñan ó establecido neste regulamento. Quedan, sen embargo, en vigor as que regulan o réxime xurídico do seu persoal.</p>
<p>Disposicións derradeiras</p>
<p>Primeira.-Dereito supletorio.</p>
<p>En todo o non previsto neste regulamento, aplicarase supletoriamente a normativa da Comunidade Autónoma de Galicia e a do Estado, por esta orde.</p>
<p>Segunda.-Entrada en vigor.</p>
<p>Este regulamento entrará en vigor o día seguinte ó da súa publicación no Diario Oficial de Galicia.</p>

