---
date: '2023-10-03'
id: O3C2-250923-0001
page: 55499
number: 188
agency: Academia Galega de Seguridade Pública
section: III. Outras disposicións.
title: >-
  RESOLUCIÓN do 25 de setembro de 2023 pola que se convoca, en colaboración coa
  Dirección Xeral de Tráfico, o curso As bicicletas na vía pública. Normativa e
  intervención policial.
range: Resolución
url: >-
  https://www.xunta.gal/dog/Publicados/2023/20231003/AnuncioO3C2-250923-0001_gl.html
---
<p>As cidades están a cambiar cara a modelos de desprazamentos máis sostibles. A bicicleta é un dos medios de transporte máis eficiente, económico e ecolóxico e usala, ademais de ser un exercicio beneficioso para a saúde, tamén axuda a resolver problemas como a conxestión do tráfico ou a contaminación. O uso da bicicleta é xa unha realidade, xa sexa en propiedade ou a través de sistemas de préstamo de bicicletas, dos cales dispoñen algunhas cidades. Polo tanto, é necesario estar capacitado/a para facer un uso correcto, coñecer as normas e os consellos básicos para evitar riscos.</p>
    <p>Desde a Dirección Xeral de Tráfico organizáronse cursos de formación para instrutores de condución e circulación de bicicletas ao longo do ano 2022 e para 2023 o Programa de educación e seguridade viaria conta con novas edicións dirixidas a policías locais e membros de protección civil. Por iso, desde a Academia Galega de Seguridade Pública (Agasp), en colaboración coa Dirección Xeral de Tráfico (DXT), exponse a necesidade de crear esta acción formativa sobre educación viaria e a actuación policial relacionadas coa circulación de bicicletas.</p>
    <p>Por iso, dentro das actividades programadas para o ano 2023 no plan de formación aprobado polo seu Consello Reitor, e conforme as funcións atribuídas pola Lei 1/2007, do 15 de xaneiro, da Agasp, anúnciase a convocatoria dunha edición do curso As bicicletas na vía pública. Normativa e intervención policial, conforme as seguintes bases:</p>
    <p>1. Datos da actividade.</p>
    <p>Horas lectivas: 30.</p>
    <p>Modalidade: en liña.</p>
    <p>Prazas: 100.</p>
    <p>Obxectivos:</p>
    <p>1º. Actualizar os coñecementos normativos relativos á circulación de bicicletas establecidos no Regulamento xeral de circulación.</p>
    <p>2º. Coñecer os protocolos de actuación policial. Procedemento e sancións.</p>
    <p>Contido:</p>
    <p>Módulo 1. Equipamento e mecánica.</p>
    <p>Módulo 2. Seguridade viaria.</p>
    <p>Módulo 3. Normativa, competencias e sancións.</p>
    <p>Módulo 4. Accidentalidade.</p>
    <p>2. Desenvolvemento da convocatoria.</p>
    <p>Destinatarios/as:</p>
    <p>Persoal dos corpos das policías locais e persoal das agrupacións de voluntarios de protección civil de Galicia.</p>
    <p>3. Solicitudes de participación.</p>
    <p>a) Prazo de inscrición e presentación:</p>
    <p>O prazo para a inscrición e a presentación de solicitudes de participación comezará o día seguinte ao da publicación desta resolución no DOG e rematará o día 13 de outubro de 2023.</p>
    <p>O persoal que desexe participar no curso convocado nesta resolución deberá cubrir o formulario de matrícula telemática na páxina web da Agasp http://agasp.xunta.gal</p>
    <p>Non se admitirá ningunha outra forma ou modelo de solicitude.</p>
    <p>A falsidade ou ocultación de datos esenciais para a selección das persoas aspirantes dará lugar á exclusión automática do curso solicitado, así como á imposibilidade de participar en ningún outro curso durante o prazo dun ano, computado desde o momento en que se detecte o feito.</p>
    <p>É obrigatorio consignar no formulario de solicitude un número de teléfono móbil e un correo electrónico co fin de poder realizar as notificacións necesarias.</p>
    <p>Serán excluídas automaticamente aquelas solicitudes que non teñan cubertos correctamente os datos necesarios para realizar o proceso selectivo do alumnado, que non se axusten ao formulario de solicitude ou que sexan presentadas fóra de prazo.</p>
    <p>As persoas que resulten seleccionadas teñen a obriga de participar no desenvolvemento da actividade, agás que comuniquen a súa imposibilidade de asistencia con cando menos 48 horas de antelación ao comezo desta. Esta renuncia deberase comunicar por escrito á Agasp, por correo electrónico ao enderezo formacion.agasp@xunta.gal</p>
    <p>b) Criterios de selección:</p>
    <p>– Terá prioridade o persoal da Policía Local que estea desempeñando tarefas de educación viaria.</p>
    <p>– Entre o persoal voluntario de protección civil terán preferencia as solicitudes recibidas do persoal das agrupacións dos concellos que non conten con corpo da Policía Local e realicen tarefas de educación viaria.</p>
    <p>A continuación destes criterios específicos de selección, terase en conta:</p>
    <p>A igual número de cursos terá preferencia o alumnado que leve máis tempo sen participar nas actividades da academia.</p>
    <p>c) Antigüidade:</p>
    <p>Reservarase o 50 % das prazas para as mulleres solicitantes que reúnan os requisitos establecidos na convocatoria, segundo o disposto no artigo 37.bis da Lei 7/2004, do 16 de xullo, galega para a igualdade de mulleres e homes. De non existiren suficientes solicitudes de participación de mulleres, as prazas sobrantes acrecentarán as da quenda xeral.</p>
    <p>4. Publicación das relacións do alumnado seleccionado.</p>
    <p>1º. A Agasp publicará no enderezo &lt;https://agasp.xunta.gal&gt; unha relación das persoas seleccionadas para participar en cada curso, así como un número adecuado de reservas de acordo co disposto no artigo 45.1.b) da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro).</p>
    <p>O prazo de presentación de alegacións será de dez días desde a súa publicación, de acordo co establecido no artigo 68.1 da Lei 39/2015, do 1 de outubro, do procedemento administrativo común das administracións públicas.</p>
    <p>Entenderase que as persoas que non figuren na relación foron excluídas por algunha das razóns expresadas nas bases da convocatoria ou ocupan un posto máis afastado na listaxe de agarda.</p>
    <p>2º. Transcorrido o prazo de alegacións, a Agasp publicará no enderezo &lt;https://agasp.xunta.gal&gt; a listaxe definitiva de persoas admitidas en cada curso. Contra esta listaxe poderase interpor recurso de alzada no prazo dun mes desde a dita publicación, de acordo co disposto nos artigos 112.1, 121 e 122 da Lei 39/2015, do 1 de outubro, do procedemento administrativo común das administracións públicas.</p>
    <p>5. Metodoloxía e avaliación.</p>
    <p>Metodoloxía:</p>
    <p>Os contidos facilitaranse conforme o cronograma do curso. A plataforma docente do curso é a aula virtual da Agasp, que permite:</p>
    <p>– Visualizar os contidos do curso en formatos adaptados ás necesidades do alumnado.</p>
    <p>– Realizar os cuestionarios de avaliación que se propoñen no curso.</p>
    <p>– Formular consultas ao profesorado e participar nas demais ferramentas de comunicación colaborativas (foros).</p>
    <p>Avaliación:</p>
    <p>Criterios para superar a acción formativa: resultar apto/a nos cuestionarios de avaliación. </p>
    <p>A cualificación de apto/non apto obtense:</p>
    <p>1º. Polo estudo dos contidos do curso.</p>
    <p>2º. Pola superación dos cuestionarios de avaliación de cada módulo, así como o cuestionario de avaliación final, sempre que se obteña en cada categoría unha cualificación superior a 5. Permitiranse 2 intentos en cada cuestionario.</p>
    <p>3º. En cada un dos 4 módulos hai un foro para o debate. É importante participar activamente.</p>
    <p>Nalgún dos foros exponse un caso práctico para crear un debate específico. Neste caso é obrigatorio intervir e participar realizando achegas, con intervencións mediante mensaxes sobre o tema exposto.</p>
    <p>Poderase convocar, de consideralo preciso, unha xornada presencial na sede da Agasp.</p>
    <p>6. Certificación.</p>
    <p>Superado o curso e a fase de avaliación, a DXT emitirá un certificado oficial e paralelamente a Agasp certificará a súa superación.</p>
    <p>7. Facultades da Agasp.</p>
    <p>A Agasp poderá modificar o desenvolvemento normal da actividade para adaptala ás necesidades da Administración e ás continxencias que poidan xurdir.</p>
    <p>A Agasp tamén poderá suprimir o curso, ampliar novas edicións ou suspendelo temporalmente, cando así veña exixido por circunstancias que afecten a súa organización ou docencia.</p>
    <p>A Estrada, 25 de setembro de 2023</p>
    <footer><p>Santiago Villanueva Álvarez<br>Director xeral da Academia Galega de Seguridade Pública</p></footer>

