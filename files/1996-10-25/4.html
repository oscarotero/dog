---
date: '1996-10-25'
id: AF12
page: 9
number: 210
agency: CONSELLERÍA DE SANIDADE E SERVICIOS SOCIAIS
section: III. OUTRAS DISPOSICIÓNS
title: >-
  Decreto 379/1996, do 17 de outubro, polo que se acepta a cesión a título
  gratuíto dos terreos do predio denominado Estromil de 22.298 m, sito en
  Ande-Rubiáns, feito a favor do Servicio Galego de Saúde polo Concello de
  Vilagarcía de Arousa, para a construcción do Hospital Comarcal do Salnés.
range: Decreto
url: 'https://www.xunta.gal/dog/Publicados/1996/19961025/AnuncioAF12_gl.html'
---
<p>O Pleno do Concello de Vilagarcía de Arousa, en sesións celebradas o 29 de xuño e 19 de setembro de 1996, acorda cederlle gratuitamente ó Servicio Galego de Saúde a titularidade do predio denominado Estromil, propiedade do concello e sito en Ande-Rubiáns, para a construcción do Hospital Comarcal do Salnes.</p>
<p>Conforme o artigo 17.1º da Lei 3/1985, do 12 de abril, do patrimonio da Comunidade Autónoma, requírese decreto do Consello da Xunta de Galicia, para a adquisición de bens a título gratuíto. Por outra banda, o artigo 23.1º da mesma lei establece que non se poderán adquirir bens ou dereitos a título lucrativo cando o valor dos gravames cargas ou afeccións impostos sobre estes exceda o seu valor intrínseco, se ben non se consideran cargas, gravame ou afección ós investimentos que teña que realiza-la Comunidade Autónoma para da-lo destino de uso xeral ou servicio público da súa competencia que fixe o cedente.</p>
<p>En cumprimento do disposto na Lei 3/1985, do 12 de abril, do patrimonio da Comunidade Autónoma, de conformidade coa proposta do conselleiro de Sanidade e Servicios Sociais e presidente do Servicio Galego de Saúde e coas condicións estipuladas nos acordos do Pleno do Concello de datas 29 de xuño e 19 de setembro de 1996, logo de deliberación do Consello da Xunta de Galicia na súa reunión do día dezasete de outubro de mil novecentos noventa e seis,</p>
<p>DISPOÑO:</p>
<p>Artigo 1º</p>
<p>1. Acéptase a cesión a título gratuíto, feita polo Concello de Vilagarcía de Arousa a favor do Servicio Galego de Saúde, para a construcción do Hospital Comarcal do Salnés.</p>
<p>2. O predio cedido denominado Estromil, ten unha superficie de 22.298 m e está sito en Ande-Rubiáns, concello de Vilagarcía de Arousa, e os seus lindes son seguintes:</p>
<p>-O norte: camiño.</p>
<p>-O sur: terreos dos herdeiros de Joquín Caamaño Fuentes e María González Cascallar.</p>
<p>-O leste: máis terreos dos mesmos propietarios no municipio de Vilanova de Arousa.</p>
<p>-O oeste: terreos de Manuel Crespo Magariños.</p>
<p>Artigo 2º</p>
<p>O inmoble cédese libre de cargas e destinarase á construcción do Hospital Comarcal do Salnés. Así mesmo, como garantía do cumprimento deste fin, o Concello de Vilagarcía de Arousa asumirá as responsabilidades que se deriven pola conclusión do expediente expropiatorio.</p>
<p>Artigo 3º</p>
<p>O Servicio Galego de Saúde a través do seu órgano competente procederá á formalización da aceptación no correspondente documento público, e á inscrición do inmoble no Rexistro da Propiedade o seu nome, integrándose no seu patrimonio propio.</p>
<p>Disposición derradeira</p>
<p>O Servicio Galego de Saúde, a través do seu órgano competente levará a cabo os trámites necesarios para a efectividade de canto se dispón neste decreto.</p>
<p>Santiago de Compostela, dezasete de outubro de mil novecentos noventa e seis.</p>
<p>Manuel Fraga Iribarne</p>
<p>Presidente</p>
<p>José María Hernández Cochón</p>
<p>Conselleiro de Sanidade e Servicios Sociais e presidente do Servicio Galego de Saúde</p>
<p>6001</p>

