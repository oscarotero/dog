---
date: '2000-05-20'
id: A59E
page: 7928
number: 97
agency: CONSELLERÍA DA PRESIDENCIA E ADMINISTRACIÓN PÚBLICA
section: I. DISPOSICIÓNS XERAIS
title: >-
  Decreto 108/2000, do 19 de maio, polo que se modifican o Decreto 351/1997, do
  10 de decembro, polo que se fixa a estructura orgánica dos departamentos da
  Xunta de Galicia, e o Decreto 262/1994, do 29 de xullo, polo que se establece
  a estructura orgánica da Consellería da Presidencia e Administración Pública.
range: Decreto
url: 'https://www.xunta.gal/dog/Publicados/2000/20000520/AnuncioA59E_gl.html'
---
<p>O Decreto 351/1997, do 10 de decembro, polo que se fixa a estructura orgánica dos departamentos da Xunta de Galicia establece no seu artigo 1º.A). 5., como órgano superior da Consellería da Presidencia e a Dirección Xeral de Relacións Institucionais.</p>
<p>O Decreto 262/1994, do 29 de xullo, establece a estructura orgánica da Consellería da Presidencia e Administración Pública, fixando no seu punto VI, artigo 13, as funcións correspondentes á Dirección Xeral de Relacións Institucionais, así como as unidades administrativas correspondentes ó desenvolvemento das devanditas funcións.</p>
<p>Como consecuencia do nomeamento do conselleiro sen carteira para Relacións Institucionais, publicado no Diario Oficial de Galicia do día 17 de maio de 2000, resulta necesaria a modificación da estructura orgánica da Consellería da Presidencia e Administración Pública no que se refire á Dirección Xeral de Relacións Institucionais, que pasa a denominarse de «Relacións Parlamentarias». As súas competencias estenderanse, así mesmo, ás relacións coas organizacións non gobernamentais, á organización dos procesos electorais e á preparación e coordinación que o presidente puidese precisar nas comparecencias parlamentarias. Deste xeito, quedan suprimidas as súas competencias relativas ás relacións con outras institucións distintas ó Parlamento de Galicia, agás, así mesmo, as ultimamente citadas relacións que lle corresponderán ó novo conselleiro.</p>
<p>Na súa virtude, por proposta do consellerio da Presidencia e Administración Pública, logo do informe da Consellería de Economía e Facenda e logo de deliberación do Consello da Xunta de Galicia, na súa reunión do día dezanove de maio de dous mil,</p>
<p>DISPOÑO:</p>
<p>Artigo 1º</p>
<p>Modifícase o artigo 1º, letra A), número 5 do Decreto 351/1997, do 10 de decembro, polo que se fixa a estructura orgánica dos departamentos da Xunta de Galicia, que queda redactado da forma seguinte:</p>
<p>«Artigo 1º</p>
<p>A) A Consellería da Presidencia e Administración Pública estructúrase nos seguintes órganos superiores:</p>
<p>5. Dirección Xeral de Relacións Parlamentarias.».</p>
<p>Artigo 2º</p>
<p>Modifícase o epígrafe VI, artigo 13, do Decreto 261/1994, do 29 de xullo, polo que se establece a estructura orgánica da Consellería da Presidencia e Administración Pública, que queda redactado da forma seguinte:</p>
<p>«VI. A Dirección Xeral de Relacións Parlamentarias.</p>
<p>Artigo 13º</p>
<p>13.1. A Dirección Xeral de Relacións Parlamentarias é o centro directivo que ten encomendado o exercicio das seguintes funcións:</p>
<p>a) Informar e asisti-lo Goberno nas súas relacións co Parlamento.</p>
<p>b) Face-lo seguimento do programa lexislativo e dos acordos parlamentarios.</p>
<p>c) Organizar e coordinar procesos electorais nos que sexa competente a Comunidade Autónoma.</p>
<p>d) Prestarlle apoio ó presidente nas súas intervencións parlamentarias.</p>
<p>e) Tramitar axudas para a cooperación ó desenvolvemento dos países do terceiro mundo.</p>
<p>f) A garda e xestión do Rexistro Galego de Organizacións non Gobernamentais da Axuda ó Desenvolvemento dos países do terceiro mundo.</p>
<p>13.2. Para o desenvolvemento das súas funcións, a Dirección Xeral de Relacións Parlamentarias contará coas seguintes unidades administrativas:</p>
<p>13.2.1. Servicio de Seguimento Lexislativo e Acordos Parlamentarios.</p>
<p>13.2.2. Servicio de Estudios e Informes.</p>
<p>13.2.1. O Servicio de Seguimento Lexislativo e Acordos Parlamentarios realizará as funcións e cometidos que se expresan seguidamente:</p>
<p>a) Informar e asisti-lo Goberno nas súas relacións co Parlamento.</p>
<p>b) Face-lo seguimento do programa lexislativo do Goberno.</p>
<p>c) Solicitar das distintas consellerías e órganos da Xunta de Galicia os informes procedentes para a elaboración das respostas ás preguntas escritas, así como se-la canle de comunicación axeitada entre a Xunta de Galicia e o Parlamento verbo da tramitación de proposicións de lei, proposicións non de lei, mocións, interpelacións e calquera outra iniciativa parlamentaria.</p>
<p>d) Face-lo seguimento dos acordos parlamentarios e, en especial, dos que incidan na acción do Goberno.</p>
<p>e) Remitirlle ó Parlamento os informes ou a documentación que por disposición legal teña que realiza-la Xunta de Galicia.</p>
<p>13.2.2. O Servicio de Estudios e Informes levará a cabo as seguintes funcións:</p>
<p>a) Organizar e coordina-los procesos electorais de competencia da Comunidade Autónoma.</p>
<p>b) Realizar labores de apoio ó presidente e, en concreto, solicitar dos distintos departamentos do Goberno, os datos e informes que aquel precise para ás súas intervencións parlamentarias.</p>
<p>c) Leva-lo rexistro dos convenios que outorguen as consellerías, organismos autónomos e entes de dereito público da Administración autonómica.</p>
<p>d) Elaborar estudios sociolóxicos que permitan ter un coñecemento da evolución e principais tendencias da opinión pública galega.</p>
<p>e) Leva-lo Rexistro Galego de Organizacións non Gobernamentais de Axuda ó Desenvolvemento».</p>
<p>Disposición derradeira</p>
<p>Este decreto entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, dezanove de maio de dous mil.</p>
<p>Manuel Fraga Iribarne</p>
<p>Presidente</p>
<p>Jaime Pita Varela</p>
<p>Conselleiro da Presidencia e Administración Pública</p>

