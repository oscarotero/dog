---
date: '1999-02-19'
id: 429E
page: 1
number: 34
agency: 'CONSELLERÍA DE FAMILIA E PROMOCIÓN DO EMPREGO, MULLER E XUVENTUDE'
section: I. DISPOSICIÓNS XERAIS
title: >-
  Decreto 32/1999, do 5 de febreiro, polo que se crea e se regula o Comité
  Autonómico de Emprego e os Comités Provinciais de Emprego e Seguimento da
  Contratación Laboral.
range: Decreto
url: 'https://www.xunta.gal/dog/Publicados/1999/19990219/Anuncio429E_gl.html'
---
<p>O Estatuto de autonomía de Galicia, aprobado por Lei orgánica 1/1981, do 6 de abril, establece no artigo 29.1º que lle corresponde á Comunidade Autónoma galega a execución da lexislación do Estado en materia laboral, asumindo as facultades, competencias e servicios que nese ámbito, e no nivel de execución, desempeña actualmente o Estado, e no artigo 30.1.1) establece que lle corresponde, nos termos dispostos nos artigos 38, 131 e 149.1.11ª e 13ª da Constitución, a competencia exclusiva sobre o fomento e a planificación da actividade económica en Galicia.</p>
<p>O Real decreto 1375/1997, do 29 de agosto, sobre traspaso á Comunidade Autónoma de Galicia da xestión realizada polo Instituto Nacional de Emprego, no ámbito do traballo, o emprego e a formación confire á Comunidade Autónoma de Galicia a xestión do Servicio Público de Emprego dentro do seu ámbito territorial, tendo ademais a capacidade organizativa deste conforme o Estatuto de autonomía de Galicia. No punto 4 do anexo deste real decreto establécese que a Comunidade Autónoma de Galicia exercerá, no seu ámbito territorial, as funcións atribuídas ata o momento ó Instituto Nacional de Emprego nas comisións de seguimento da contratación laboral, reguladas no Real decreto 355/1991, do 15 de marzo.</p>
<p>O Decreto 488/1997, do 26 de decembro, polo que se desenvolve a estructura orgánica da Consellería de Familia e Promoción do Emprego, Muller e Xuventude, establece que esta é o órgano da Administración autonómica ó que lle corresponde, entre outras, o exercicio das competencias e funcións en materia de políticas activas de emprego, de acordo co establecido no Estatuto de autonomía de Galicia e nos termos sinalados pola Constitución española.</p>
<p>Os Servicios Públicos de Emprego seguindo o convenio nº 88 da OIT e a lexislación española vixente deben recolle-la participación das organizacións sindicais e empresariais máis representativas, polo que é necesario crea-los órganos nos que esta poida realizarse efectivamente.</p>
<p>Os acordos sobre medidas para o crecemento e o emprego en Galicia 1998-2001 do 13 de xullo de 1998 prevén tamén a participación das organizacións sindicais e empresariais máis representativas mediante a creación dun órgano de participación de ámbito autonómico e de carácter tripartito</p>
<p>formado pola Xunta e as organizacións sindicais e empresariais que teñan o carácter de máis representativas, e coa finalidade de consensuar cos axentes sociais a planificación das políticas activas de emprego de acordo coas competencias da Comunidade Autónoma.</p>
<p>Na orde da Consellería de Traballo e Servicios Sociais do 1 de abril de 1993 (DOG do 29 de abril de 1993), pola que se crean os Comités Provinciais de Seguimento da Formación Ocupacional recollíase como finalidade básica realiza-lo seguimento e análise do desenvolvemento da formación ocupacional, tentando sincroniza-la oferta e a demanda do mercado de traballo; obxectivo amplamente acadado por este decreto, de aí a necesidade da reforma e derrogación desta orde.</p>
<p>De conformidade con todo o exposto, por proposta da conselleira de Familia e Promoción do Emprego, Muller e Xuventude, consultado o Consello Galego de Relacións Laborais e logo de deliberación do Consello da Xunta de Galicia na súa reunión do cinco de febreiro de mil novecentos noventa e nove,</p>
<p>DISPOÑO:</p>
<p>Título I</p>
<p>Obxecto</p>
<p>Artigo 1º.-Obxecto.</p>
<p>1. O obxecto do presente decreto é a creación do Comité Autonómico de Emprego, así como dos Comités Provinciais de Emprego e Seguimento da Contratación Laboral nas catro provincias da Comunidade Autónoma de Galicia, que actuarán como órganos de participación institucional nas organizacións sindicais e empresariais máis representativas.</p>
<p>2. Estes órganos de participación estarán adscritos á Consellería de Familia e Promoción do Emprego, Muller e Xuventude como órgano consultivo de participación institucional e de asesoramento en materia de emprego, de acordo coas disposicións deste decreto.</p>
<p>3. O Servicio Público de Emprego de Galicia integrado polo conxunto de funcións e servicios das políticas activas de emprego ten carácter público e gratuíto para tódolos seus usuarios e garantirá a participación das organizacións sindicais e empresariais máis representativas.</p>
<p>Título II</p>
<p>Comité Autonómico de Emprego</p>
<p>Artigo 2º.-Funcións.</p>
<p>As funcións do Comité Autonómico de Emprego serán as seguintes:</p>
<p>1. Elabora-los criterios de actuación do Servicio Público Galego de Emprego.</p>
<p>2. Participar e informar sobre a planificación das políticas activas de emprego, de acordo coas competencias da Comunidade Autónoma nesta materia.</p>
<p>3. Emitir informe sobre a memoria anual do Servicio Público Galego de Emprego.</p>
<p>4. Analiza-la información relativa ó mercado de traballo, así como ós programas e actuacións do Servicio Público Galego de Emprego.</p>
<p>5. Emitir informe sobre a programación das distintas medidas das políticas activas de emprego cando a resolución sexa competencia dos servicios centrais da Consellería de Familia e Promoción do Emprego, Muller e Xuventude.</p>
<p>6. As demais funcións que resulten propias da súa condición de órgano consultivo, sen prexuízo das competencias da Xunta.</p>
<p>Artigo 3º.-Composición.</p>
<p>1. A composición do Comité Autonómico de Seguimento do Emprego será a seguinte:</p>
<p>-Presidenta: a conselleira de Familia e Promoción do Emprego, Muller e Xuventude, que poderá delegar nun dos vicepresidentes.</p>
<p>-Vicepresidentes: o director xeral de Formación e Colocación e o director xeral de Fomento do Emprego, podendo delegar ámbolos dous nun dos vocais representantes da Administración.</p>
<p>-Vocais:</p>
<p>a) Dous representantes da Consellería de Familia e Promoción do Emprego, Muller e Xuventude propostos e designados pola conselleira.</p>
<p>b) Cinco representantes das organizacións empresariais que teñan o carácter de máis representativas en Galicia de conformidade coa lei, designados polo seus órganos competentes.</p>
<p>c) Cinco representantes das organizacións sindicais que teñan o carácter de máis representativas en Galicia de conformidade coa lei, designados polos órganos competentes desas organizacións.</p>
<p>-A Administración xeral do Estado poderá nomear un representante do INEM, con voz pero sen voto, que será designado polo delegado do Goberno en Galicia.</p>
<p>Exercerá como secretario do Comité Autonómico, sen voz e sen voto, un funcionario da Consellería de Familia e Promoción do Emprego, Muller e Xuventude que no caso de ausencia, vacante ou enfermidade será substituído polo funcionario que designe a conselleira.</p>
<p>Artigo 4º.-Réxime de reunións.</p>
<p>1. O Comité Autonómico reunirase trimestralmente ou cando o convoque o seu presidente, por iniciativa propia ou por solicitude da metade dos seus membros.</p>
<p>2. O Comité Autonómico entenderase validamente constituído cando concorran os dous tercios, polo menos, dos seus compoñentes en primeira convocatoria ou a metade máis un dos seus membros en segunda.</p>
<p>3. Sen prexuízo das peculiaridades previstas no presente decreto o funcionamento do Comité Autonómico de Emprego rexerase polas normas contidas na Lei 30/1992, do 26 de novembro, do réxime xurídico das administracións públicas e do procedemento administrativo común, sobre órganos colexiados.</p>
<p>Título III</p>
<p>Comités Provinciais de Emprego e Seguimento da Contratación Laboral</p>
<p>Artigo 5º.-Adscrición.</p>
<p>Os Comités Provinciais adscríbense ás respectivas delegacións provinciais da Consellería de Familia e Promoción do Emprego, Muller e Xuventude.</p>
<p>Artigo 6º.-Funcións.</p>
<p>As funcións atribuídas a estes Comités Provinciais son as seguintes:</p>
<p>1. Face-lo seguimento da aplicación, a nivel provincial, dos acordos do Comité Autonómico de Seguimento do Emprego.</p>
<p>2. Propoñer cantas medidas considere necesarias para o perfeccionamento dos acordos do Comité Autonómico no seu ámbito territorial.</p>
<p>3. Emitir informe sobre a programación das distintas medidas das políticas activas de emprego cando a resolución sexa competencia da delegación provincial da Consellería de Familia e Promoción do Emprego, Muller e Xuventude.</p>
<p>4. Formular por iniciativa propia propostas e recomendacións ós órganos que corresponda sobre a situación e desenvolvemento do emprego na provincia, a eficacia das normas e programas desenvolvidos.</p>
<p>5. Recibir información de empresas, traballadores e representantes sindicais sobre a situación do emprego na provincia, canalizando cara ós órganos correspondentes aquelas consultas ou propostas recibidas e informando en todo caso, sobre o parecer do comité.</p>
<p>6. Recibir da Consellería de Familia e Promoción do Emprego, Muller e Xuventude informe sobre a evolución do emprego e a contratación laboral na provincia.</p>
<p>7. Realiza-lo seguimento e análise do desenvolvemento de emprego e da contratación laboral na provincia, así como a súa adecuación ás necesidades do mercado de traballo nela.</p>
<p>Artigo 7º.-Composición.</p>
<p>Os Comités Provinciais terán a seguinte composición:</p>
<p>a) O delegado provincial da delegación da Consellería de Familia e Promoción do Emprego, Muller e Xuventude, que será o seu presidente e poderá delegar nun dos vocais representantes da Administración.</p>
<p>b) Dez vocais repartidos do seguinte xeito:</p>
<p>-Dous representantes da Administración autonómica, que serán designados polo delegado provincial da Consellería de Familia e Promoción do Emprego, Muller e Xuventude, actuando un deles como secretario do comité que, no caso de ausencia, vacante ou enfermidade, será substituído polo funcionario que designe o delegado provincial.</p>
<p>-En representación da Administración xeral do Estado nomearanse dous representantes:</p>
<p>* O director provincial do INEM.</p>
<p>* Un representante da Inspección de Traballo.</p>
<p>-Tres en representación das organizacións empresariais máis representativas na provincia.</p>
<p>-Tres en representación das organizacións sindicais máis representativas na provincia.</p>
<p>Artigo 8º.-Réxime de reunións.</p>
<p>1. Os comités reuniranse mensualmente logo de convocatoria do seu presidente.</p>
<p>2. Para a súa válida constitución requirirase, en primeira convocatoria, a presencia do presidente e secretario do comité ou, se é o caso, dos que os substitúan e da metade, polo menos, dos seus membros.</p>
<p>En segunda convocatoria requirirase a do presidente e o secretario ou, se é o caso, dos que os substitúan e, polo menos, dous membros.</p>
<p>3. Sen prexuízo das peculiaridades previstas no presente decreto o funcionamento dos Comités Provinciais de Emprego e Seguimento da Contratación Laboral rexerase polas normas contidas na Lei 30/1992, de 26 de novembro, do réxime xurídico das administracións públicas e do procedemento administrativo común, sobre órganos colexiados.</p>
<p>Disposición adicional</p>
<p>Única.-Os Comités Provinciais de Emprego e Seguimento da Contratación Laboral substituirán no ámbito da Comunidade Autónoma de Galicia os Comités Executivos Provinciais do Inem e os de Seguimento da Contratación Laboral.</p>
<p>Disposición derrogatoria</p>
<p>Única.-Queda derrogada a Orde do 1 de abril de 1993 pola que se crean os Comités Provinciais de Seguimento da Formación Ocupacional.</p>
<p>Disposicións derradeiras</p>
<p>Primeira.-Facúltase a conselleira de Familia e Promoción do Emprego, Muller e Xuventude para dicta-los actos e normas que sexan necesarios para a aplicación e desenvolvemento do establecido neste decreto.</p>
<p>Segunda.-O presente decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, cinco de febreiro de mil novecentos noventa e nove.</p>
<p>Manuel Fraga Iribarne</p>
<p>Presidente</p>
<p>Manuela López Besteiro</p>
<p>Conselleira de Familia e Promoción do Emprego,</p>
<p>Muller e Xuventude</p>

