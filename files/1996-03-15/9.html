---
date: '1996-03-15'
id: '4406'
page: 2350
number: 54
agency: 'CONSELLERÍA DE PESCA, MARISQUEO E ACUICULTURA'
section: III. OUTRAS DISPOSICIÓNS
title: >-
  Orde do 28 de febreiro de 1996 pola que se establecen axudas económicas
  individuais para asistencia a actividades de formación do profesorado.
range: Orde
url: 'https://www.xunta.gal/dog/Publicados/1996/19960315/Anuncio4406_gl.html'
---
<p>O plan de formación continuada do profesorado dos centros de formación dependentes da Consellería de Pesca, Marisqueo e Acuicultura persegue, como obxectivo xeral, mellora-la competencia profesional do profesorado, fomenta-la reflexión crítica sobre a súa actividade e crear actitudes proclives á investigación e á renovación pedagóxica coa incorporación de novas metodoloxías educacionais.</p>
<p>Coa finalidade de facilita-la participación do profesorado en actividades de formación que contribúan</p>
<p>á consecución dos obxectivos anteriormente sinalados, esta consellería,</p>
<p>DISPÓN:</p>
<p>Primeiro.-Establecer axudas individuais cofinanciadas co Fondo Social Europeo, para o profesorado que asista a actividades de formación que se leven a cabo na Comunidade Autónoma de Galicia, no resto do territorio español ou no estranxeiro durante o ano 1996.</p>
<p>Segundo.-Poderán solicitar axudas os profesores con destino nos centros docentes de formación profesional marítimo-pesqueira, náutico-pesqueira e ciclos formativos de grao medio e superior en acuicultura dependentes da Consellería de Pesca, Marisqueo e Acuicultura e sempre que, para a asistencia á mesma actividade, non sexan beneficiarios doutra axuda.</p>
<p>Terceiro.-As axudas concederanse para actividades de formación: cursos, xornadas, encontros, conferencias, congresos e outras análogas directamente relacionadas coa disciplina, área, ciclo ou especialidade que imparta o solicitante.</p>
<p>Cuarto.-A contía da axuda será fixada de forma individual, para o cal teranse en conta os gastos ocasionados ó profesorado pola asistencia ás actividades formativas e que acadan os seguintes conceptos:</p>
<p>-Importe da matrícula e documentación entregada pola organización.</p>
<p>-Gastos de desprazamento.</p>
<p>-Gastos de aloxamento.</p>
<p>-Gastos de mantenza.</p>
<p>Quinto.-Os criterios para a concesión de axudas serán establecidos por unha comisión nomeada para o efecto pola directora xeral de Formación Pesqueira e Investigación.</p>
<p>Sexto.</p>
<p>6.1. Os interesados deberán presenta-la súa solicitude ante a Dirección Xeral de Formación Pesqueira e Investigación a través da dirección do centro onde presta os seus servicios, cunha antelación mínima de 15 días antes do comenzo da actividade para a que se solicita a axuda.</p>
<p>6.2. Coa solicitude xuntarase a seguinte documentación:</p>
<p>a) Orixinal ou fotocopia da convocatoria da actividade para a que se solicita a axuda.</p>
<p>b) Orzamento dos gastos de matrícula e desprazamento.</p>
<p>c) Breve explicación dos motivos polos que se desexa asistir á actividade e repercusión na súa formación docente.</p>
<p>d) Informe do director do centro onde se xustifique que o solicitante exerce actualmente nel; a disciplina, área, ciclo ou especialidade que imparte e a conveniencia da súa asistencia á actividade.</p>
<p>Sétimo.-A concesión ou denegación da axuda seralle notificada ó interesado a través do centro onde está adscrito.</p>
<p>Oitavo.-O profesorado que asista a actividades de formación organizadas e convocadas pola dirección Xeral de Formación Pesqueira e Investigación non será beneficiario das axudas económicas establecidas na presente orde, xa que as ditas actividades serán obxecto dunha cobertura e tratamento específico.</p>
<p>Noveno.-O pagamento da axuda farase efectivo unha vez que finalice a actividade, para iso, o interesado deberá remitir á Dirección Xeral de Formación Pesqueira e Investigación, dentro dos 15 días seguintes á finalización da actividade, os seguintes documentos:</p>
<p>a) Breve memoria con informe crítico da actividade desenvolvida.</p>
<p>b) Fotocopia debidamente compulsada do resgardo da matrícula ou documento que xustifique a inscrición, no que se especificará o importe do gasto realizado.</p>
<p>c) Xustificación dos gastos de desprazamento segundo corresponda (billete de avión, de tren, factura da axencia..., ou declaración xurada de ter realizado o desprazamento en vehículo propio). Todo isto en documentos orixinais.</p>
<p>Salvo en circunstancias excepcionais, non se autoriza a realización de desprazamento en vehículo propio, en caso de facelo a contía aboada será a correspondente ó importe do billete de avión, tren ou calquera outro medio de transporte colectivo.</p>
<p>d) Facturas do hotel polo aloxamento.</p>
<p>e) Facturas polas comidas.</p>
<p>As cantidades aboadas polos conceptos d) e e) non poderán ser superiores ó establecido na normativa que regula as indemnizacións por razóns de servicio ó persoal con destino na Administración Autonómica de Galicia.</p>
<p>f) Fotocopia compulsada do certificado de asistencia expedido pola entidade organizadora ou documento equivalente.</p>
<p>Décimo.-As axudas serán incompatibles coas indemnizacións por razón de servicios reguladas polo Decreto 21/1994, do 4 de febreiro, da Consellería da Presidencia e Administración Pública.</p>
<p>Décimo primeiro.-As citadas axudas financiaranse con cargo ó concepto orzamentario 12.04.322.K 640.1 dos orzamentos da Comunidade Autónoma de Galicia, ata un límite de 6.000.000 de pesetas.</p>
<p>Disposición derradeira</p>
<p>Facúltase a directora xeral de Formación Pesqueira e Investigación para dicta-las resolucións precisas para o cumprimento da presente orde, que entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 28 de febrero de 1996.</p>
<p>Juan Caamaño Cebreiro</p>
<p>Conselleiro de Pesca, Marisqueo e Acuicultura</p>
<p>878</p>

