---
date: '2003-02-14'
id: 5CF6
page: 1
number: 32
agency: 'CONSELLERÍA DE XUSTIZA, INTERIOR E ADMINISTRACIÓN LOCAL'
section: III. OUTRAS DISPOSICIÓNS
title: >-
  Orde do 31 de xaneiro de 2003 pola que se establece o procedemento de
  homologación dos modelos das máquinas de xogo tipo A especial.
range: Orde
url: 'https://www.xunta.gal/dog/Publicados/2003/20030214/Anuncio5CF6_gl.html'
---
<p>A Lei 3/2002, do 29 de abril, modificou a Lei 14/1985, do 23 de outubro, reguladora dos xogos e apostas en Galicia, establecendo un novo tipo de máquinas de xogo denominadas tipo A especial e atribuíndo a súa homologación á dirección xeral con competencias na materia de xogos e apostas. Así mesmo o artigo 21 da Lei 14/1985, sinala a necesidade de incluír no catálogo de xogos aqueles xogos e apostas regulados na lei, especificando para cada tipo de xogo ou aposta as regras aplicables a eles, condicionamentos, prohibicións, elementos para a súa práctica, garantías contra fraudes, transparencia no seu desenvolvemento, medidas de control, etc., séndolle de aplicación, para tal efecto, as normas do Regulamento de máquinas recreativas e de azar, do 12 de febreiro de 1998, e as demais normas complementarias vixentes.</p>
<p>Por outra parte, a disposición transitoria terceira da Lei 3/2002, do 29 de abril, formula a previsión do desenvolvemento regulamentario para o réxime de autorización e explotación das máquinas de xogo de tipo A especial.</p>
<p>Polo tanto, en desenvolvemento da devandita normativa, é necesario establece-lo procedemento para</p>
<p>a homologación e inscrición no rexistro de modelos das novas máquinas de xogo e aproba-los documentos necesarios para as diversas autorizacións. Na súa virtude e por proposta da Dirección Xeral de Interior e Protección Civil,</p>
<p>DISPOÑO:</p>
<p>Artigo 1º.-Homologación.</p>
<p>1. A homologación será necesaria para a inscrición no rexistro de modelos dunha máquina de tipo «A especial» así como para obter as demais autorizacións no ámbito territorial de Galicia. A utilización de máquinas de xogo non homologadas constitúe infracción moi grave, segundo os artigos 28 da Lei 14/1985 e 68 do Regulamento de máquinas recreativas e de azar.</p>
<p>2. A competencia para a homologación correspóndelle ó director xeral de Interior e Protección Civil, segundo o disposto na disposición transitoria terceira da Lei 3/2002, do 29 de abril, de medidas de réxime fiscal e administrativo.</p>
<p>Artigo 2º.-Solicitude e documentación para a homologación e inscrición.</p>
<p>Poderán solicita-la homologación e inscrición das máquinas de xogo de tipo A especial no rexistro de modelos aquelas empresas inscritas no rexistro de empresas como fabricantes, importadoras ou distribuidoras de máquinas de xogo. Para tal efecto a documentación que se deberá presentar será a seguinte:</p>
<p>A) Solicitude de homologación e inscrición, segundo anexo I da presente orde, dirixida ó director xeral de Interior e Protección Civil.</p>
<p>B) Tres exemplares da ficha técnica, segundo o anexo II da presente orde, cos seguintes datos:</p>
<p>a) Fotografía nítida en cor coa parte frontal da máquina.</p>
<p>b) Nome comercial do modelo da máquina.</p>
<p>c) Dimensións da máquina.</p>
<p>d) Custo da partida.</p>
<p>e) Nome da empresa solicitante (fabricante, importadora ou distribuidora).</p>
<p>f) Número de inscrición no rexistro de empresas de Galicia.</p>
<p>g) Domicilio social.</p>
<p>h) Número e data da licencia de importación, se é o caso.</p>
<p>i) Memoria descritiva do xogo xunto co do manual de instruccións co que se comercializa.</p>
<p>C) Dous exemplares, subscritos por técnico competente, dos planos da máquina e do seu sistema eléctrico.</p>
<p>D) Dous exemplares, subscritos por técnico competente, coa certificación da conformidade do mode</p>
<p>lo de máquina que se vaia homologar coas directivas europeas vixentes na materia.</p>
<p>E) Certificación expedida por organismo público ou entidade recoñecida pola Administración do Estado, autonómica ou de calquera Estado membro da Unión Europea e países asinantes do espacio económico europeo, acreditativa de que o modelo de máquina reúne as características técnicas especificadas no artigo seguinte.</p>
<p>Artigo 3º.-Requisitos xerais de homologación das máquinas tipo A especial.</p>
<p>Para ser homologadas e inscritas no rexistro de modelos terán que cumprir todos e cada un dos seguintes requisitos:</p>
<p>1. Teñen que ofrecer un tempo de xogo ou recreo non inferior a cinco segundos.</p>
<p>2. O prezo máximo da partida será de 0,20 euros.</p>
<p>3. O premio en especie que se pode obter non será de valor de mercado superior a dez euros.</p>
<p>4. Non poderá producirse ningún tipo de encadeamento ou secuencia de premios que teña como resultado a obtención de productos distintos ós expostos.</p>
<p>5. Os productos que entrege a máquina serán necesariamente os expostos nela, os cales deberán ser identificables desde o exterior e cumprirán os requisitos esixidos pola lexislación vixente para a súa comercialización e en ningún caso poderán ser alterados.</p>
<p>6. A máquina non permitirá a acumulación de partidas e só admitirá a introdución de moedas que teñan o mesmo valor co da partida.</p>
<p>7. Dentro de cada ciclo de 250 partidas a máquina deberá entregar polo menos un dos productos nela ofertados.</p>
<p>8. No taboleiro frontal deberán constar con claridade as regras do xogo e a prohibición para os menores de 18 anos, así como a advertencia de que o xogo pode producir adicción.</p>
<p>9. No suposto de máquinas con memoria electrónica, esta deberá ser imposible de alterar ou manipular.</p>
<p>10. As máquinas deberán incorporar todos aqueles dispositivos necesarios esixidos pola normativa vixente para garanti-la seguridade e a integridade física do usuario, así como a imposibilidade da manipulación dos seus mecanismos.</p>
<p>11. As máquinas non poderán ter instalado ningún dispositivo sonoro de reclamo mentres non se encontren en uso.</p>
<p>12. As máquinas nas que poidan intervir simultaneamente dous ou máis usuarios serán consideradas tantas máquinas como usuarios poidan xogar.</p>
<p>13. Deberán contar cun mecanismo de bloqueo que impida a introducción de moedas cando non dispoñan de productos para entregar.</p>
<p>14. As máquinas deberán incorporar contadores cerrados e protexidos contra calquera tipo de manipulación e han de posibilita-la súa lectura pola Administración. Así mesmo, os contadores deberán indicar:</p>
<p>a) Número de partidas xogadas.</p>
<p>b) Número de productos entregados.</p>
<p>Artigo 4º.-Guía de circulación.</p>
<p>Para solicita-la guía de circulación que ampare a titularidade e a legalidade da máquina concreta en canto á súa correspondencia cun modelo inscrito, empregarase o modelo normalizado que figura como anexo III da presente orde acompañado dos oportunos certificados do fabricante e facendo consta-los seguintes datos:</p>
<p>a) Nome do modelo.</p>
<p>b) Número da inscrición do modelo no rexistro.</p>
<p>c) Serie, data, e número da fabricación da máquina.</p>
<p>d) Nome e localidade da empresa fabricante ou importadora, número de inscrición da empresa no rexistro e NIF.</p>
<p>e) Titularidade da máquina e transferencias desta.</p>
<p>Artigo 5º.-Autorización de explotación e outros documentos.</p>
<p>A autorización para explotar este tipo de máquinas, de acordo co establecido na disposición transitoria terceira da Lei 3/2002, do 29 de abril, axustarase ó réxime de explotación previsto para as máquinas de tipo A no capítulo VI, sección 1ª do Regulamento de máquinas recreativas de azar de Galicia (artigos 51 ó 55 ) séndolles aplicable o disposto no artigo 53.3º do devandito regulamento no que toca á xustificación do pagamento da taxa fiscal e demais preceptos concordantes.</p>
<p>Para as restantes autorizacións será de aplicación a Orde do 27 de maio de 1998 pola que se aproban os modelos normalizados de solicitudes e de autorizacións previstas no Regulamento de máquinas, recreativas e de azar, en concreto, os modelos dos anexos XVI, XVII, XX, XXI e XXII que se refiren ás solicitudes de boletíns de instalación, emisión de boletín de instalación, comunicación de instalación, solicitude de autorización de explotación de máquinas e emisión da autorización de explotación de máquinas.</p>
<p>Disposición derradeira</p>
<p>A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 31 de xaneiro de 2003.</p>
<p>Antonio Pillado Montero</p>
<p>Conselleiro de Xustiza, Interior e Administración</p>
<p>Local</p>

