---
date: '2003-01-07'
id: BDA
page: 112
number: 3
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 357/2002, do 5 de decembro, polo que se declara a urxente ocupación,
  para efectos de expropiación forzosa, pola Deputación Provincial da Coruña,
  dos bens e dereitos necesarios para a realización das obras do proxecto de
  ampliación e mellora do trazado da estrada provincial 1105 de Noia a Cabo de
  Cruz, punto quilométrico 2,100 ó 6,100, concello de Lousame.
range: Decreto
url: 'https://www.xunta.gal/dog/Publicados/2003/20030107/AnuncioBDA_gl.html'
---
<p>A Deputación Provincial da Coruña, en sesión celebrada o día quince de xullo de dous mil dous, aprobou o proxecto de ampliación e mellora do trazado da estrada provincial 1105 de Noia a Cabo de Cruz, punto quilométrico 2,100 ó 6,100, e na mesma sesión, acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ó abeiro do disposto no artigo 52 da Lei de expropiación forzosa.</p>
<p>Os bens nos que se concreta a declaración de urxente ocupación están determinados no expediente que se someteu a información pública.</p>
<p>A Dirección Xeral de Urbanismo da Consellería de Política Territorial, Obras Públicas e Vivenda emitiu informe favorable. Este informe tivo entrada no rexistro xeral da Consellería de Xustiza, Interior e Relacións Laborais o día vintedous de novembro de dous mil dous.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, xa que, segundo sinala a deputación, a existencia de curvas perigosas con pequeno raio, edificacións e vivendas pegadas á estrada, o estado do piso, o largo da calzada de dimensións inferiores ás necesidades dos vehículos, a intensidade media do tráfico, etc., fan imprescindible a actuación co fin de evitar o altísimo risco de accidentes con perigo para a vida humana.</p>
<p>A competencia para a declaración da urxente ocupación correspóndelle ó Consello da Xunta de Galicia segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude, por proposta do conselleiro de Xustiza, Interior e Relacións Laborais e logo de deliberación do Consello da Xunta de Galicia na súa reunión do día cinco de decembro de dous mil dous,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a urxente ocupación, pola Deputación Provincial da Coruña, para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto de ampliación</p>
<p>e mellora do trazado da estrada provincial 1105 de Noia a Cabo de Cruz, punto quilométrico 2,100 ó 6,100.</p>
<p>Santiago de Compostela, cinco de decembro de dous mil dous.</p>
<p>Manuel Fraga Iribarne</p>
<p>Presidente</p>
<p>Antonio Pillado Montero</p>
<p>Conselleiro de Xustiza, Interior e Relacións</p>
<p>Laborais</p>

