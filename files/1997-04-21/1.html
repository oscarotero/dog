---
date: '1997-04-21'
id: '5816'
page: 3684
number: 75
agency: CONSELLERÍA DE SANIDADE E SERVICIOS SOCIAIS
section: I. DISPOSICIÓNS XERAIS
title: >-
  Decreto 74/1997, do 10 de abril, polo que se crea na Subdirección Xeral de
  Inspección Sanitaria da Consellería de Sanidade e Servicios Sociais o Servicio
  Xurídico de Inspección Sanitaria.
range: Decreto
url: 'https://www.xunta.gal/dog/Publicados/1997/19970421/Anuncio5816_gl.html'
---
<p>A actual estructura da Consellería de Sanidade e Servicios Sociais establécese no Decreto 63/1996, do 15 de febreiro (DOG nº 41, 27 de febreiro de 1996). Segundo o seu artigo 4.3º, para o exercicio das súas competencias, a secretaría xeral conta coa vicesecretaría xeral, a Subdirección Xeral de Réxime Administrativo, a Inspección Sanitaria, a Subdirección Xeral de Atención Sociosanitaria e, integrada organicamente nela, a Asesoría Xurídica e a Intervención Delegada.</p>
<p>O artigo 7 deste decreto configura a Inspección Sanitaria como unha unidade, con rango de subdirección xeral, á que lle corresponde o exercicio das actuacións relativas á inspección de tódolos centros, servicios e establecementos sanitarios civís públicos e privados que desempeñen a súa actividade no ámbito da Comunidade Autónoma, así como, neste contexto, a validación das súas actividades, con especial atención ás prestacións do sistema sanitario público.</p>
<p>O Decreto 126/1992, do 14 de maio, sobre adecuación de funcións da Inspección de Servicios Sanitarios da Comunidade Autónoma de Galicia determina os niveis nos que se estructura a Inspección de Servicios Sanitarios e concreta as distintas funcións da Inspección de Servicios Sanitarios da Comunidade Autónoma de Galicia.</p>
<p>A diversidade de funcións desempeñadas pola Inspección Sanitaria, e a necesidade de resolver coa debida premura as diferentes actividades e tarefas que ten encomendadas fan aconsellable a creación dun servicio xurídico dependente desta subdirección xeral, ó que correspondería o apoio e asistencia á Inspección Sanitaria en cuestións legais e a xestión, coordinación e seguimento das actuacións xurídico-administrativas na inspección.</p>
<p>Polo tanto, en virtude do disposto na Lei 1/1983, do 22 de febreiro, reguladora da Xunta e do seu presidente, modificada pola Lei 11/1988, do 22 de outubro, por proposta do conselleiro de Sanidade e Servicios Sociais e cos informes previos das consellerías da Presidencia e Administración Pública e de Economía e Facenda e logo de deliberación do Consello da Xunta de Galicia na súa reunión do día dez de abril de mil novecentos noventa e sete,</p>
<p>RESOLVO:</p>
<p>Artigo único.</p>
<p>Primeiro.-Créase na Inspección Sanitaria, dependente da Consellería de Sanidade e Servicios Sociais, o Servicio Xurídico de Inspección Sanitaria adscrito á dita subdirección xeral.</p>
<p>Segundo.-As funcións que se van desenvolver por este Servicio Xurídico son as seguintes:</p>
<p>-A xestión, coordinación e seguimento das actuacións xurídico-administrativas na Inspección, así como daqueles outros asuntos xerais que lle sexan encomendados polo seu titular e a elaboración de informes ou dictames e convenios relacionados coas ditas funcións.</p>
<p>-A coordinación da tramitación de procedementos disciplinarios a persoal facultativo e procedementos sancionadores a establecementos farmacéuticos, así como elaboración de informes e propostas de resolución en relación con eles.</p>
<p>-Informes e propostas de sancións relativos a medidas cautelares derivadas das infraccións á normativa vixente en materia de autorización de apertura e posta en funcionamento de centros, servicios e establecementos sanitarios.</p>
<p>-Apoio e asistencia á Inspección Sanitaria en materia de estudios, dictames, elaboración de proxectos e informes sobre textos legais.</p>
<p>Disposicións derradeiras</p>
<p>Primeira.-Facúltase o conselleiro de Sanidade e Servicios Sociais para dictar cantas disposicións sexan necesarias para o desenvolvemento deste decreto.</p>
<p>Segunda.-Este decreto entrará en vigor o día seguinte ó da súa publicación no DOG.</p>
<p>Santiago de Compostela, dez de abril de mil novecentos noventa e sete.</p>
<p>Manuel Fraga Iribarne</p>
<p>Presidente</p>
<p>José María Hernández Cochón</p>
<p>Conselleiro de Sanidade e Servicios Sociais</p>
<p>3009</p>

