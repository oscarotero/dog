---
date: '2021-05-19'
id: G2018-060521-0002
page: 24598
number: 92
agency: Universidade de Santiago de Compostela
section: IV. Oposicións e concursos.
title: >-
  RESOLUCIÓN do 5 de maio de 2021 pola que se convocan probas selectivas para
  cubrir prazas da categoría profesional técnico/a superior de linguas modernas,
  perfil inglés, polas quendas de promoción interna e de acceso libre.
range: Resolución
url: >-
  https://www.xunta.gal/dog/Publicados/2021/20210519/AnuncioG2018-060521-0002_gl.html
---
<p>O reitor, no uso das atribucións conferidas polo artigo 20 da Lei orgánica 6/2001, do 21 de decembro, de universidades, así como nos estatutos desta universidade e, co fin de atender de maneira estable as necesidades estruturais de persoal de administración e servizos desta universidade, en execución do establecido no anexo II, oferta adicional de estabilización, da Resolución do 24 de setembro de 2020 (DOG do 5 de outubro) pola que se aproba a oferta de emprego público para o ano 2020 e na Resolución do 18 de decembro de 2017 (DOG do 27 de decembro), pola que se aproba a oferta de emprego público do persoal de administración e servizos para o ano 2017 e tendo en conta a ampliación das habilitacións para a execución da oferta de emprego público e dos procesos de estabilización de emprego temporal recollida no artigo 11 do Real decreto lei 23/2020, do 23 de xuño de medidas en materia de enerxía e noutros ámbitos para a reactivación económica, resolve convocar probas selectivas para cubrir tres prazas da categoría profesional técnico/a superior de linguas modernas, inglés, grupo I, vacantes no seu cadro de persoal laboral, con suxeición ás seguintes</p>
    <h3>Bases da convocatoria</h3>
    <p>Todos os actos de relación entre as/os aspirantes e a USC derivados desta convocatoria realizaranse exclusivamente por medios electrónicos, ao abeiro do artigo 14 da Lei 39/2015, do 1 de outubro, do procedemento administrativo común das administracións públicas.</p>
    <p>1. Normas xerais.</p>
    <p>1.1. Convócanse probas selectivas para cubrir con persoal laboral fixo tres prazas vacantes na categoría profesional técnico/a superior de linguas modernas, inglés, grupo I, do Convenio colectivo para o persoal laboral da USC (DOG do 30 de decembro de 2008), unha pola quenda de promoción interna e dúas pola quenda de acceso libre. As dúas prazas de acceso libre correspóndense con prazas ofertadas á estabilización de emprego público.</p>
    <p>1.2. O proceso de selección, de promoción interna e de acceso libre realizarase conxuntamente.</p>
    <p>1.3. As persoas aspirantes só poderán participar nunha das dúas quendas de acceso.</p>
    <p>1.4. As prazas convocadas terán o seu destino nas localidades de Santiago de Compostela e Lugo.</p>
    <p>1.5. O sistema de selección será o de concurso-oposición. No que se refire ás probas e valoracións axustaranse ao que se especifica no anexo I desta convocatoria.</p>
    <p>1.6. A adxudicación das prazas ás persoas aspirantes que superen o proceso selectivo, efectuarase de acordo coa puntuación total obtida segundo o establecido no anexo I.</p>
    <p>1.7. O programa que rexerá na fase de oposición especifícase no anexo II.</p>
    <p>1.8. Na realización destas probas selectivas aplicaranse as seguintes normas e os seus desenvolvementos regulamentarios: Real decreto 5/2015, do 30 de outubro, polo que se aproba o texto refundido da Lei do estatuto básico do empregado público; Lei orgánica 4/2000, do 11 de xaneiro, sobre dereitos e liberdades dos estranxeiros en España e a súa integración social; Lei 2/2015, do 29 de abril, do emprego público de Galicia; os Estatutos da USC, aprobados polo Decreto 14/2014, do 30 de xaneiro, da Xunta de Galicia; o Convenio colectivo do persoal laboral da USC (DOG do 30 de decembro de 2008) e as bases desta convocatoria.</p>
    <p>2. Requisitos das persoas aspirantes.</p>
    <p>2.1. Para ser admitidas á realización das probas selectivas, as persoas aspirantes deberán posuír no día de remate do prazo de presentación de solicitudes e mantelos ata o momento de formalización do contrato, os seguintes requisitos:</p>
    <p>a) Posuír a nacionalidade española ou a dalgún Estado membro da Unión Europea ou nacional dalgún Estado, ao cal, en virtude de tratados internacionais celebrados pola Unión Europea e ratificados por España, lles sexa de aplicación a libre circulación de traballadores.</p>
    <p>Tamén poderán participar, calquera que sexa a súa nacionalidade, o cónxuxe dos españois e dos nacionais dalgún dos demais estados membros da Unión Europea, e cando así o prevexa o correspondente tratado, o dos nacionais de algún Estado ao cal en virtude dos tratados internacionais celebrados pola Unión Europea e ratificados por España lle sexa de aplicación a libre circulación de traballadores, sempre que non estean separados de dereito. Así mesmo, coas mesmas condicións, poderán participar os seus descendentes e os do seu cónxuxe, menores de 21 anos ou maiores da dita idade que vivan ás súas expensas.</p>
    <p>Quen, non sendo español nin nacional dun Estado membro da Unión Europea, se encontre en España en situación de legalidade, sendo titular dun documento que lle habilite para residir e poder acceder sen limitacións ao mercado laboral.</p>
    <p>b) Ter cumpridos os 16 anos de idade e non exceder, de ser o caso, a idade máxima de xubilación forzosa.</p>
    <p>c) Estar en posesión de titulación universitaria oficial de: grao, doutor, licenciado, arquitecto, enxeñeiro ou equivalentes. As persoas aspirantes con titulacións obtidas no estranxeiro deberán acreditar que están en posesión da correspondente validación ou credencial que acredite, de ser o caso, a homologación do título.</p>
    <p>d) Será requisito indispensable para o ingreso, ter acreditada a aptitude médica para o desempeño. Para estes efectos, a persoa aspirante declara, ao facer a solicitude de participación no proceso selectivo, que nesa data posúe a capacidade funcional para o desempeño das tarefas propias do posto e que non padece enfermidade física nin psíquica que lle impida realizar o traballo propio da categoría á que se pretende incorporar.</p>
    <p>e) Carecer de antecedentes por delitos sexuais.</p>
    <p>f) Non estar separado/a de servizo de calquera das administracións públicas en virtude de expediente disciplinario, nin estar inhabilitado por sentenza firme para o exercicio da función pública.</p>
    <p>g) Non estar sancionado/a coa suspensión do dereito de concorrer a probas selectivas, segundo o artigo 70 do Convenio colectivo para persoal laboral da USC.</p>
    <p>h) Aboar as taxas por dereitos de exame, agás o previsto no punto 3.10.1 desta convocatoria para as persoas con discapacidade, para os membros de familias numerosas e para demandantes de emprego.</p>
    <p>2.2. As persoas aspirantes que concorran ás probas pola quenda de promoción interna deberán reunir ademais, os seguintes requisitos:</p>
    <p>a) Ter a condición de persoal laboral fixo da USC.</p>
    <p>b) Estar prestando servizos con carácter definitivo ou en adscrición provisional.</p>
    <p>c) Pertencer a unha categoría distinta que a das prazas ofertadas nesta convocatoria.</p>
    <p>d) Ter unha antigüidade efectiva de polo menos seis meses como persoal laboral fixo na categoría á que pertenzan o último día do prazo de presentación de solicitudes.</p>
    <p>3. Solicitudes.</p>
    <p>3.1. O prazo de presentación de solicitudes é de vinte días naturais, contados a partir do seguinte ao da publicación do anuncio desta convocatoria no Boletín Oficial del Estado.</p>
    <p>3.2. As persoas que desexen participar nesta probas selectivas deberán formalizar a súa solicitude, así como aboar a taxa correspondente, unicamente por medios electrónicos. Para iso empregarase exclusivamente o formulario electrónico habilitado ao respecto que figura no catálogo de procedementos da sede electrónica da USC: https://sede.usc.es/formularios/solicitudes/seleccionPersoalLaboral.htm.</p>
    <p>No momento de formalizar a súa solicitude as persoas aspirantes deberán acompañar a documentación que proceda segundo as bases da convocatoria.</p>
    <p>3.3. Para a presentación de solicitudes, as/os aspirantes deben posuír un destes medios de identificación electrónica válidos:</p>
    <p>– No caso de persoal da USC: credenciais corporativas.</p>
    <p>– No caso de persoal alleo á USC: certificados persoais clase 2CA, certificados incluídos no DNI electrónico ou claves concertadas do sistema Cl@ve.</p>
    <p>3.4. As persoas aspirantes deberán facer constar na solicitude a quenda pola que se inscriben, promoción interna ou acceso libre, segundo corresponda.</p>
    <p>3.5. A solicitude presentarase acompañada da seguinte documentación:</p>
    <p>– Fotocopia do certificado de coñecemento de lingua galega (Celga 4 ou certificado de aptitude do curso de perfeccionamento de lingua galega ou certificado de validación das materias de lingua galega, de acordo co previsto na Orde do 16 de xullo de 2007 pola que se regulan os certificados oficiais acreditativos dos niveis de coñecemento de lingua galega). As persoas aspirantes que non presenten esta acreditación deberán realizar a proba de lingua galega prevista no anexo I.</p>
    <p>Quen teña a condición de persoal fixo de administración e servizos da USC estará exento/a de xustificar documentalmente as condicións e requisitos xa probados para obter a súa anterior contratación ou nomeamento, debendo presentar unicamente a documentación requirida para este procedemento que non se atope debidamente acreditada no seu expediente persoal.</p>
    <p>As persoas aspirantes que non posúan a nacionalidade española e teñan dereito a participar deberán presentar:</p>
    <p>– Fotocopia do documento que acredite a súa nacionalidade e, se é o caso, os documentos que acrediten o vínculo de parentesco e o feito de vivir a expensas ou estar a cargo do nacional doutro Estado co que teñan o dito vínculo.</p>
    <p>– Declaración ou promesa da persoa aspirante de que non está separada de dereito do seu cónxuxe e, se é o caso, do feito de que vive ás súas expensas ou está ao seu cargo.</p>
    <p>– As persoas aspirantes que estean exentas de realizar a proba previa de acreditación do coñecemento do castelán, xuntarán para tal efecto fotocopia dos diplomas de español como lingua estranxeira de nivel B2, C1 ou C2 ou equivalente. De non achegar esta certificación, non poderán ser declaradas exentas, e deberán realizar a proba a que se refire a base 6.5.</p>
    <p>3.6. A documentación xustificativa dos méritos que se valoran na fase de concurso será achegada coa solicitude e non serán valorados méritos que non se atopen suficientemente acreditados documentalmente nin os presentados fóra do prazo establecido para presentación de solicitudes. A acreditación farase da seguinte maneira:</p>
    <p>a) Certificado acreditativo dos servizos prestados, no que conste a categoría e os períodos nos que se prestaron, expedido pola unidade de persoal da Administración pública correspondente. Así mesmo, deberase indicar na epígrafe correspondente da solicitude, se os servizos foron prestados na USC ou noutras administracións públicas.</p>
    <p>b) Fotocopia dos diplomas dos cursos de formación e cualificación profesional.</p>
    <p>O certificado acreditativo dos extremos indicados nas letras a) e b) anteriores (certificaranse os cursos que constan no expediente persoal), expedirase de oficio para as persoas aspirantes que presten ou prestasen servizos na USC.</p>
    <p>3.7. Os méritos da fase de concurso valoraranse con referencia á data do peche do prazo de presentación de solicitudes.</p>
    <p>3.8. En calquera momento, a Universidade poderá requirir das persoas aspirantes, os orixinais ou copias debidamente compulsadas dos documentos que se correspondan coas simples presentadas.</p>
    <p>3.9. Os/as aspirantes cun grao de discapacidade igual ou superior ao 33 % poderán solicitar no formulario de inscrición do proceso selectivo, a adaptación de tempo e/ou medios para realización dos exercicios, reflectindo con claridade as necesidades que ten o/a candidato/a de adaptacións específicas e o seu motivo.</p>
    <p>3.10. Os dereitos de exame serán de 42,24 €. Para realizar o seu ingreso, empregarase un dos seguintes medios accesibles desde o formulario de inscrición.</p>
    <p>• Aboamento con tarxeta bancaria a través da pasarela de pagamento do formulario.</p>
    <p>• Aboamento presencial nunha oficina de Abanca presentando a folla de liquidación que se deberá imprimir, unha vez realizada a inscrición no proceso selectivo, non sendo preciso comunicación posterior do pagamento por parte da persoa interesada.</p>
    <p>3.10.1. De acordo co sinalado no artigo 23.5 da Lei 6/2003, do 9 de decembro, de taxas, prezos e exaccións reguladoras da Comunidade Autónoma de Galicia, estarán exentas do pagamento:</p>
    <p>Do importe total da taxa:</p>
    <p>• As persoas con discapacidade igual ou superior ao 33 %.</p>
    <p>• As persoas que sexan membros de familias numerosas clasificadas na categoría especial.</p>
    <p>Do 50 % do importe da taxa:</p>
    <p>• As persoas que sexan membros de familias numerosas clasificadas na categoría xeral.</p>
    <p>• As persoas que figuren como demandantes de emprego desde, polo menos, seis meses inmediatamente anteriores á data de publicación da convocatoria das probas selectivas en que soliciten a súa participación e non estean a percibir prestación ou subsidio por desemprego.</p>
    <p>3.10.2. As circunstancias de exención e bonificación deberán ser acreditadas, segundo o suposto que corresponda, presentando xunto coa solicitude de participación no proceso selectivo a seguinte documentación:</p>
    <p>• Persoas con discapacidade: certificado do grao discapacidade.</p>
    <p>• Familia numerosa xeral ou especial: certificado de familia numerosa de carácter xeral ou especial ou carné familiar en que conste o dito carácter.</p>
    <p>• Demandantes de emprego:</p>
    <p>1º. Certificación expedida pola oficina de emprego na que conste que a persoa aspirante figura como demandante de emprego desde, polo menos, os seis meses anteriores á data de publicación desta convocatoria.</p>
    <p>2º. Certificación expedida polo Servizo Público de Emprego na que conste que na data de presentación da solicitude de participación no proceso selectivo non está a percibir prestación ou subsidio por desemprego.</p>
    <p>3.10.3. Serán excluídas todas aquelas persoas aspirantes que non aboen os dereitos de exame dentro do prazo habilitado para a presentación de solicitudes e non se concederá ningún prazo adicional para o seu aboamento.</p>
    <p>3.10.4. Unicamente procederá a devolución dos dereitos de exame ás persoas aspirantes que sexan excluídas por causas non imputables a elas. Para tal efecto, o reintegro realizarase de oficio, para o que terán que facer constar a entidade bancaria e o seu número de conta no recadro que figura na solicitude. De non figuraren estes datos, entenderase que renuncian á devolución dos dereitos de exame.</p>
    <p>3.11. No formulario de solicitude as/os aspirantes deberán asinar a declaración responsable que figura no documento, pola cal manifestan estar en posesión dos requisitos exixidos nas bases da convocatoria e comprométense a achegar a documentación que nela se indica.</p>
    <p>3.12. Este procedemento desenvolverase de forma electrónica polo que, se a persoa aspirante desexa recibir avisos das notificacións que a USC poña á súa disposición, é imprescindible que indique no punto de «Medios de aviso de notificación» do formulario, o teléfono e enderezo electrónico válidos. As notificacións electrónicas realizaranse por comparecencia en sede electrónica, para o acceso á cal se empregarán os medios de identificación que se indican na base 3.3.</p>
    <p>4. Admisión de persoas aspirantes.</p>
    <p>4.1. Rematado o prazo de presentación de solicitudes, o reitor ditará resolución declarando aprobada a listaxe provisional de persoas admitidas e excluídas. Nesta resolución, que se publicará no Diario Oficial de Galicia, indicarase o lugar no cal se atopa exposta ao público a listaxe completa de persoas aspirantes admitidas e excluídas, así como as causas que motivaran a exclusión e o prazo para reparalas.</p>
    <p>4.2. As persoas aspirantes excluídas ou que non figuren na relación de admitidas, disporán dun prazo de dez días hábiles, contados a partir do seguinte ao da publicación da citada resolución no Diario Oficial de Galicia, para poder emendar os defectos que motivaran a exclusión.</p>
    <p>Para emendar a exclusión ou omisión cubrirase o formulario de emendas do catálogo de procedementos na seguinte ligazón:</p>
    <p>https://sede.usc.es/formularios/solicitudes/emendaSelecPersoalLaboral.htm</p>
    <p>Para o que, o/a aspirante deberá empregar os medios de identificación e sinatura que se indican no punto 3.3 desta convocatoria.</p>
    <p>4.3. As persoas aspirantes que, dentro do prazo sinalado, non emenden a exclusión ou aleguen a omisión, xustificando o dereito a seren incluídas na relación de persoas admitidas, serán definitivamente excluídas da realización das probas.</p>
    <p>4.4. Na resolución que aprobe a listaxe definitiva, que se publicará no Diario Oficial de Galicia, indicarase o día, a hora e o lugar de realización do primeiro exercicio. Esta resolución esgotará a vía administrativa, e poderase interpor contra ela recurso perante a xurisdición contencioso-administrativa, no prazo de dous meses contados desde o día seguinte ao da súa publicación de conformidade co disposto na Lei 29/1998, do 13 de xullo, reguladora da xurisdición contencioso-administrativa, ou recurso potestativo de reposición diante do reitor no prazo dun mes, de acordo co previsto na Lei 39/2015, do 1 de outubro, do procedemento administrativo común das administracións públicas.</p>
    <p>4.5. O feito de figurar na listaxe de persoas admitidas non prexulga que se lles recoñeza ás persoas interesadas a posesión de todos os requisitos exixidos, que terán que acreditarse no seu momento, de acordo co previsto na base 8.</p>
    <p>5. Tribunal.</p>
    <p>5.1. O tribunal cualificador destas probas terá a categoría primeira de conformidade cos grupos de clasificación para asistencias establecidos no Regulamento de indemnizacións por razón de servizo aprobado en Consello de Goberno do 29 de decembro de 2020.</p>
    <p>5.2. O procedemento de actuación axustarase en todo momento ao disposto na Lei 39/2015, do 1 de outubro, do procedemento administrativo común das administracións públicas.</p>
    <p>5.3. Para os efectos de comunicación e demais incidencias, o tribunal terá a súa sede na Reitoría da USC.</p>
    <p>5.4. Os membros do tribunal deberán absterse de intervir notificándollo ao reitor da universidade, cando concorran neles as circunstancias previstas no artigo 23 da Lei 40/2015, do 1 de outubro, de réxime xurídico do sector público, ou se realizasen tarefas de preparación de persoas aspirantes a probas selectivas nos cinco anos anteriores á publicación desta convocatoria.</p>
    <p>O presidente solicitará dos membros do tribunal declaración escrita expresa de non estar incursos nas circunstancias previstas no dito artigo.</p>
    <p>Así mesmo, as persoas aspirantes poderán recusar aos membros do tribunal cando concorran as circunstancias antes citadas.</p>
    <p>5.5. Antes do inicio das probas selectivas, a autoridade convocante publicará no Diario Oficial de Galicia resolución pola que se nomean os novos membros do tribunal que vaian substituír aos que teñan perdida a súa condición por algunha das causas previstas na base 5.4.</p>
    <p>5.6. Logo da convocatoria do presidente constituirase o tribunal de acordo co previsto no artigo 17.1 da Lei 40/2015, coa asistencia tanto presencial como a distancia, da maioría absoluta dos seus membros titulares ou suplentes. Na dita sesión, o tribunal acordará todas as decisións que lle correspondan para o correcto desenvolvemento das probas selectivas.</p>
    <p>5.7. A partir da súa constitución, o tribunal para actuar validamente, requirirá a asistencia presencial ou a distancia do presidente e secretario/a, e da metade polo menos dos seus membros.</p>
    <p>5.8. Dentro da fase de oposición o tribunal resolverá todas as dúbidas que puideran xurdir na aplicación destas normas, así como o que se deberá facer nos casos non previstos.</p>
    <p>5.9. O órgano convocante, por proposta do tribunal, poderá dispor a incorporación aos seus traballos de asesores especialistas para as probas correspondentes aos exercicios que coide pertinentes, limitándose a prestar a súa colaboración nas súas especialidades técnicas. Os ditos asesores deberán posuír titulación de igual ou superior nivel ca exixida nesta convocatoria. O seu nomeamento farase público, e seranlles de aplicación as causas de abstención e recusación, ao igual que aos restantes membros do tribunal.</p>
    <p>Así mesmo, o tribunal poderá dispor a incorporación con carácter temporal doutros/as funcionarios/as para colaborar no desenvolvemento do proceso selectivo, tal e como se prevé no artigo 12.4 do Real decreto 364/1995, do 10 de marzo.</p>
    <p>5.10. O tribunal adoptará as medidas precisas para que as persoas aspirantes ás que se refire o punto 3.9 participen en condicións de igualdade. Para tal efecto, o órgano de selección poderá requirir un informe e, se é o caso, a colaboración dos órganos técnicos da Administración laboral, sanitaria ou de asuntos sociais. Para os efectos de valorar a procedencia da concesión das adaptacións solicitadas, requirirase da persoa aspirante o correspondente certificado ou información adicional. A adaptación non se outorgará de forma automática, senón unicamente naqueles casos en que a discapacidade garde relación directa coa proba que se vaia realizar.</p>
    <p>5.11. O tribunal adoptará as medidas oportunas para garantir que os exercicios escritos sexan corrixidos sen que se coñeza a identidade das persoas aspirantes. O tribunal excluirá aquelas persoas aspirantes que consignen nas follas de exame, o seu nome, trazos, marcas ou signos que permitan coñecer a súa identidade.</p>
    <p>5.12. En ningún caso o tribunal poderá declarar que superaron as probas selectivas un número superior de persoas aspirantes que prazas convocadas. Calquera proposta de aprobados que contraveña o establecido será nula de pleno dereito.</p>
    <p>Malia o anterior, e co fin de asegurar a cobertura das prazas convocadas, cando se produza renuncia da persoa seleccionada antes da toma de posesión, ou non acredite os requisitos establecidos na convocatoria, o órgano convocante poderá requirir do tribunal de selección unha relación complementaria das persoas aprobadas que sigan por puntuación a persoa proposta, para a súa posible contratación como persoal laboral fixo.</p>
    <p>6. Desenvolvemento dos exercicios.</p>
    <p>6.1. A orde de actuación das persoas aspirantes iniciarase alfabeticamente pola primeira da letra «Y» de conformidade co establecido na Resolución do 29 de xaneiro de 2021 da Consellería de Facenda e Administración Pública.</p>
    <p>6.2. As persoas aspirantes serán convocadas para cada exercicio en único chamamento e serán excluídas da oposición as que non comparezan, agás nos casos de forza maior, debidamente xustificados e considerados polo tribunal.</p>
    <p>As mulleres embarazadas que teñan unha previsión de parto coincidente coas datas de realización de calquera dos exercicios derivada do seu avanzado estado de xestación, ou eventualmente nos primeiros días do puerperio, poderán poñelo en coñecemento do tribunal achegando á comunicación, o correspondente informe médico oficial.</p>
    <p>A comunicación suporá o consentimento da interesada para permitir o acceso aos datos médicos necesarios relacionados coa situación. O tribunal baseándose na información recibida acordará se procede ou non realizar a proba nun lugar alternativo, aprazala ou adoptar ambas medidas conxuntamente. Contra este acordo non cabe recurso, sen prexuízo de que as razóns da impugnación se inclúan noutro recurso admisible de acordo coas regras xerais do proceso selectivo.</p>
    <p>6.3. Os sucesivos anuncios de celebración dos demais exercicios efectuaranse nos locais onde se realizara a proba anterior, no taboleiro electrónico https://sede.usc.es/sede/publica/taboleiro/inicio.htm e na páxina web http://www.usc.es/gl/servizos/plan_pas/convocatorias.html, ou por calquera outro medio que se considere conveniente para asegurar a súa máxima divulgación, con doce horas, polo menos, de antelación ao comezo deste, se se trata do mesmo exercicio, ou de vinte e catro horas se se trata dun novo.</p>
    <p>6.4. Para os efectos de cómputo de prazos desta convocatoria, o mes de agosto declárase inhábil.</p>
    <p>6.5. Persoas aspirantes con nacionalidade estranxeira.</p>
    <p>Con carácter previo á realización dos exercicios da fase de oposición, as persoas aspirantes que non posúan a nacionalidade española deberán acreditar o coñecemento do castelán mediante a realización dunha proba, na que se comprobará que posúen un nivel adecuado de comprensión e expresión oral e escrita nesta lingua.</p>
    <p>O contido desta proba axustarase ao disposto no artigo 3 do Real decreto 1137/2002, do 31 de outubro, polo que se regulan os diplomas de español como lingua estranxeira (DELE), para acreditar o nivel de competencia lingüística do diploma de español correspondente ao nivel intermedio. A proba cualificarase de apto ou non apto e será necesario obter a valoración de apto para pasar a realizar os exercicios da fase de oposición.</p>
    <p>Quedan eximidas de realizar esta proba as persoas aspirantes que acrediten conforme se indica na base 3, que están en posesión do diploma de español como lingua estranxeira dalgún dos niveis: B2, C1 ou C2, ou equivalente e as/os nacionais de países cuxo idioma oficial sexa o español.</p>
    <p>6.6. O tribunal poderá requirir, en calquera momento do proceso selectivo, a acreditación da identidade das persoas admitidas. Así mesmo, se tivese coñecemento de que algunha das persoas aspirantes non cumpre algún dos requisitos exixidos por esta convocatoria, deberá propoñer a súa exclusión ao reitor da USC, logo de audiencia da persoa interesada.</p>
    <p>Contra esta exclusión poderase interpor recurso perante a mesma autoridade indicada no parágrafo anterior, no prazo dun mes contado a partir da notificación da exclusión.</p>
    <p>7. Listaxe de persoas aspirantes aprobadas.</p>
    <p>7.1. Concluído cada un dos exercicios da fase de oposición, o tribunal cualificador fará pública, no lugar ou lugares da súa celebración, no taboleiro electrónico https://sede.usc.es/sede/publica/taboleiro/inicio.htm, na páxina web: http://www.usc.es/gl/servizos/plan_pas/convocatorias.html, e naqueloutros que coide oportunos, a relación de persoas aspirantes, pola quenda de promoción interna e de acceso libre, que acadasen o mínimo establecido para superalo, con indicación da puntuación obtida.</p>
    <p>7.2. As persoas aspirantes disporán de tres (3) días hábiles, contados a partir do día seguinte á realización de cada exercicio, para presentar reclamacións ás preguntas formuladas polo tribunal no correspondente exercicio.</p>
    <p>7.3. Así mesmo, as persoas aspirantes disporán de sete (7) días hábiles, contados a partir do día seguinte ao da publicación das puntuacións do exercicio correspondente, para presentar reclamacións ás cualificacións.</p>
    <p>7.4. A listaxe coa valoración de méritos da fase de concurso publicarase unha vez realizado o derradeiro exercicio da fase de oposición.</p>
    <p>7.5. A publicación anterior irá acompañada da relación de persoas aspirantes que, segundo a orde de puntuación acadada por cada unha delas fosen seleccionadas, pola quenda de acceso que corresponda, na que constará a cualificación final obtida en cada unha das fases: oposición e concurso e da proposta provisional de persoas seleccionadas segundo o previsto no anexo I.</p>
    <p>No caso de producirse empates na puntuación total das persoas aspirantes, estes dirimiranse atendendo sucesivamente aos seguintes criterios e por esta orde ata que se resolva o empate: maior puntuación na fase de oposición, na fase de coñecementos específicos, no terceiro exercicio, maior idade, e a orde alfabética establecida na base 6.1.</p>
    <p>7.6. Contra esta publicación, as/os aspirantes poderán presentar reclamación ante o tribunal no prazo de dez (10) días hábiles contados a partir do seguinte ao da publicación no taboleiro electrónico, a través do rexistro de entrada electrónico da USC https://sede.usc.es/sede/publica/persoais/rexistroEntrada/acceso.htm, para o que o/a aspirante debe empregar os medios de identificación e sinatura que se indicaron no punto 3.3.</p>
    <p>7.7. Rematado o prazo de reclamacións, o tribunal publicará a proposta de contratación a favor das persoas aspirantes seleccionadas, tendo en conta o previsto no punto 5.12 desta convocatoria. Esta proposta será elevada ao reitor e publicarase no taboleiro electrónico https://sede.usc.es/sede/publica/taboleiro/inicio.htm e na páxina web: http://www.usc.es/gl/servizos/plan_pas/convocatorias.html.</p>
    <p>8. Presentación de documentacion.</p>
    <p>8.1. No prazo de vinte (20) días naturais contados a partir do seguinte a aquel no que se fixese pública a proposta de contratación, as persoas aspirantes que figuren nela deberán presentar na Oficina de Asistencia en Materia de Rexistros da USC, orixinais e fotocopia da seguinte documentación:</p>
    <p>a) DNI ou do documento que acredite a súa nacionalidade.</p>
    <p>b) Documento que acredite, de ser o caso, a residencia legal en España.</p>
    <p>c) Titulación exixida na base 2.1.c).</p>
    <p>d) Certificado acreditativo de lingua galega indicado na base 3.5.</p>
    <p>e) Diploma de español como lingua estranxeira, de ser o caso, indicado na base 3.5.</p>
    <p>f) A acreditación do requisito exixido na base 2.1.d) farase mediante a presentación de certificado médico oficial ou informe de saúde emitido polo Servizo Galego de Saúde (Sergas).</p>
    <p>g) Certificado negativo de delitos sexuais.</p>
    <p>8.2. Ante a imposibilidade, debidamente xustificada, de presentar os documentos expresados na base anterior, poderá acreditarse que se reúnen as condicións exixidas na convocatoria mediante calquera medio de proba admitido en dereito.</p>
    <p>8.3. Quen dentro do prazo fixado e, salvo caso de forza maior, non presentase a documentación ou do seu exame se deducise que carece dalgún dos requisitos sinalados na base 2, non poderá ser contratado/a como persoal laboral fixo e quedarán anuladas as súas actuacións, sen prexuízo da responsabilidade en que incorrese por falsidade na solicitude inicial.</p>
    <p>9. Adxudicación do posto de traballo.</p>
    <p>9.1. As persoas seleccionadas deberán solicitar por orde de preferencia as prazas vacantes que previamente se lle oferten.</p>
    <p>9.2. A persoa seleccionada pola quenda de promoción interna terán preferencia para a elección de praza sobre as da quenda de acceso libre.</p>
    <p>9.3. A adxudicación de destinos efectuarase de acordo coas peticións das persoas interesadas, seguindo a orde de puntuación final obtida.</p>
    <p>9.4. O persoal con discapacidade igual ou superior ao 33 por cento, poderá pedir a adaptación do posto de traballo correspondente. Á solicitude deberá xuntarse un informe expedido polo órgano competente na materia, que acredite a procedencia da adaptación e a compatibilidade co desempeño das funcións que teña atribuídas o posto.</p>
    <p>10. Contratación como persoal laboral fixo.</p>
    <p>10.1. Concluído o proceso selectivo, as persoas aspirantes que o superasen serán contratadas como persoal laboral fixo. A súa contratación efectuarase no prazo dun mes contado a partir do día seguinte ao da publicación da resolución no Diario Oficial de Galicia.</p>
    <p>10.2. O período de proba será de seis meses, durante os cales o/a traballador/a terá os dereitos e obrigas correspondentes ao posto de traballo que desempeñe, agás os derivados da resolución da relación laboral, que poderá producirse por instancia de calquera das partes durante o seu transcurso. Este período de proba non será aplicable a quen estivese xa con anterioridade desenvolvendo as mesmas funcións na USC.</p>
    <p>11. Listaxes de espera.</p>
    <p>11.1. Elaboraranse listaxes de espera, tanto para promoción interna como para acceso libre, coas persoas aspirantes que superen algún exercicio da fase de oposición, distinto do de galego. Para estes efectos, e co fin de determinar a opción, as persoas aspirantes indicaran o/os campus de preferencia no punto correspondente da solicitude.</p>
    <p>12. Norma derradeira.</p>
    <p>Contra a presente resolución, que esgota a vía administrativa, poderase interpoñer recurso contencioso-administrativo ante o Xulgado do Contencioso-Administrativo de Santiago de Compostela, no prazo de dous meses contados desde o día seguinte ao da súa publicación, de conformidade co disposto na Lei 29/1998, do 13 de xullo, reguladora da xurisdición contencioso-administrativa.</p>
    <p>Non obstante, as persoas interesadas poderán interpoñer recurso potestativo de reposición no prazo dun mes perante o órgano que a ditou. Neste caso non se poderá interpoñer o recurso contencioso-administrativo antedito mentres non se dite resolución expresa ou presunta do recurso administrativo de reposición, ao abeiro dos artigos 123 e seguintes da Lei 39/2015, do 1 de outubro, do procedemento administrativo común das administracións públicas.</p>
    <p>Santiago de Compostela, 5 de maio de 2021</p>
    <footer><p>Antonio López Díaz<br>Reitor da Universidade de Santiago de Compostela</p></footer>
    <h2>ANEXO I</h2>
    <h3>Denominación das prazas: técnico/a superior<br>de linguas modernas, perfil inglés</h3>
    <p>O sistema selectivo será o de concurso-oposición e constará das fases, probas e cualificacións que a continuación se indican:</p>
    <p>I. Fase de oposición: consistirá na realización dos exercicios que a continuación se indican, agás a exención prevista na descrición do primeiro e cuarto exercicio.</p>
    <p>Todos os exercicios terán carácter obrigatorio e eliminatorio, agás o cuarto que será obrigatorio e non eliminatorio, para as persoas que se presenten pola quenda de acceso libre.</p>
    <p>As persoas aspirantes deberán presentarse para a realización de cada proba co DNI ou documento fidedigno acreditativo da súa identidade, a xuízo do tribunal. Así mesmo, deberán presentarse provistas do correspondente lapis do nº 2 e goma de borrar para a realización dos exercicios tipo test.</p>
    <p>– Primeiro exercicio: estarán exentas de realizar este exercicio, as persoas aspirantes que acreditaran documentalmente xunto coa solicitude, estar en posesión do certificado Celga 4 ou do certificado de aptitude do curso de perfeccionamento de lingua galega ou certificado de validación das materias de lingua galega, de acordo co previsto na Orde do 16 de xullo de 2007, pola que se regulan os certificados oficiais acreditativos dos niveis de coñecemento de lingua galega.</p>
    <p>Este exercicio terá a seguinte estrutura:</p>
    <p>Primeira proba. Comprensión escrita ou comprensión oral + expresión escrita.</p>
    <p>As persoas aspirantes deberán redactar un texto seguindo unhas indicacións que se lle facilitarán por escrito. A elaboración do texto deberá basearse na comprensión dun texto escrito ou na comprensión dun fragmento de audio ou audio-vídeo.</p>
    <p>A duración máxima desta proba será de noventa minutos.</p>
    <p>Segunda proba. Comprensión escrita ou comprensión oral + expresión oral.</p>
    <p>As persoas aspirantes deberán ler un texto ou escoitar un fragmento de audio ou audio-vídeo, e a seguir, nunha entrevista co examinador, pediráselles que resuman o input e que manteñan un diálogo ao respecto do input recibido, de modo que poida ser avaliada a súa produción oral.</p>
    <p>A duración máxima desta proba será de quince minutos por persoa aspirante.</p>
    <p>Para superar este exercicio será necesario acadar o resultado de apto.</p>
    <p>– Segundo exercicio: consistirá en contestar por escrito a un cuestionario de 120 preguntas tipo test, máis 5 de reserva, con tres respostas alternativas das cales só unha será a correcta, propostas polo tribunal e correspondentes ao bloque de coñecementos específicos que figura no programa que se relaciona no anexo II.</p>
    <p>O tempo para a realización deste exercicio será de 125 minutos.</p>
    <p>Este exercicio cualificarase de 0 a 25 puntos, e será necesario para superalo obter un mínimo do 60 % do total das respostas correctas o que supón unha puntuación de 15 puntos.</p>
    <p>– Terceiro exercicio: proba práctica. Constará de dúas partes:</p>
    <p>Primeira parte. Proba de comprensión oral. Consistirá no seguinte:</p>
    <p>Proba de audición. As/os candidatas/os escoitarán unha audición en lingua inglesa e a continuación deberán contestar a un cuestionario de 15 preguntas tipo test formuladas nesa lingua sobre a audición, con tres respostas alternativas das que só unha será a correcta.</p>
    <p>A duración desta parte será de 30 minutos.</p>
    <p>A valoración desta parte será de 0 a 3 puntos e será necesario para superala obter un mínimo de 1,5 puntos.</p>
    <p>Segunda parte. Esta proba terá por obxecto a comprobación da aptitude pedagóxica da persoa aspirante e o seu dominio das técnicas necesarias para o exercicio docente. A proba componse de dous puntos (A e B).</p>
    <p>Punto A). Presentación dunha programación didáctica.</p>
    <p>Consistirá na elaboración dunha programación didáctica relacionada co temario e composta por 8 unidades didácticas numeradas, realizada sobre un dos niveis ofertados polo Centro de Linguas Modernas (A1-C1), a elección da persoa aspirante, facendo referencia, como mínimo, aos seguintes aspectos: obxectivos, contidos, metodoloxía, temporalización e avaliación. Para a realización da programación tomaranse como referencia os cursos semestrais de 40 horas presenciais que oferta o Centro de Linguas Modernas.</p>
    <p>Realizarase en formato papel, cunha extensión máxima de 40 páxinas sen que se computen a portada e a contraportada, en formato DIN-A4, interliñado a dobre espazo, tipo de letra Arial punto 12, sen comprimir.</p>
    <p>Resultará excluído do procedemento selectivo o persoal aspirante cuxa programación non se axuste aos ítems establecidos no parágrafo anterior.</p>
    <p>As persoas aspirantes deberán entregar a programación didáctica na data e hora que indique o tribunal.</p>
    <p>Valorarase de 0 a 15 puntos e para superala será necesario obter un mínimo de 7,5 puntos.</p>
    <p>Punto B). Preparación e exposición oral ante o tribunal.</p>
    <p>As persoas aspirantes que acadaran a puntuación mínima establecida no punto anterior serán convocadas polo tribunal para a defensa oral da programación e dunha unidade didáctica escollida polo/a aspirante ao chou de entre tres unidades didácticas da programación presentada.</p>
    <p>Na elaboración da citada unidade didáctica deberán concretarse, polo menos, os obxectivos de aprendizaxe, os contidos, criterios de avaliación e estándares de aprendizaxe evaluables, as actividades de ensino e aprendizaxe que se van expor na aula, a selección e uso dos recursos didácticos e os procedementos, instrumentos de avaliación e criterios de cualificación que se propoñen.</p>
    <p>A exposición realizarase na lingua obxecto da convocatoria e cualificarase valorando os coñecementos, a capacidade de síntese, a claridade e orde de ideas, así como a súa forma de presentación e exposición.</p>
    <p>O desenvolvemento será como segue: preparación do/da candidato/a para a realización da proba, unha vez escollida a unidade didáctica (15 minutos), presentación e defensa da programación didáctica (20 minutos), presentación e defensa da unidade didáctica (30 minutos), posterior debate e preguntas do tribunal (10 minutos). A/o aspirante só poderá contar cun pequeno guión (1 cara dun folio) que deberá entregar ao tribunal ao final da exposición, podendo utilizar material adicional para a presentación da unidade didáctica.</p>
    <p>Valorarase de 0 a 12 puntos e será necesario para superalo obter unha puntuación mínima de 6 puntos.</p>
    <p>– Cuarto exercicio: obrigatorio e non eliminatorio. Estarán exentas de realizar este exercicio, as persoas aspirantes que se presenten pola quenda de promoción interna.</p>
    <p>Consistirá en contestar por escrito a un cuestionario de 30 preguntas tipo test, máis 3 de reserva, con tres respostas alternativas das que só unha será a correcta, propostas polo tribunal e correspondentes ao bloque de coñecementos non específicos do programa.</p>
    <p>O tempo para a súa realización será de 40 minutos, e valorarase de 0 a 5 puntos.</p>
    <p>Antes da realización de cada exercicio, o tribunal deberá ter aprobados e publicados os criterios de avaliación e corrección.</p>
    <p>As preguntas adicionais de reserva substituirán, se fose o caso, ás anuladas pola súa orde.</p>
    <p>II. Fase de concurso: máximo 40 puntos.</p>
    <p>– Quenda de promoción interna: máximo 40 puntos.</p>
    <p>Experiencia: máximo 35 puntos.</p>
    <p>• Na mesma categoría incluída na clasificación do Convenio colectivo vixente para o persoal laboral de administración e servizos da USC: valorarase a 0,40 puntos/mes. Non se valorará o tempo traballado en categoría superior por atribución temporal de funcións.</p>
    <p>• Noutras categorías de persoal laboral de administración e servizos da USC: valorarase a 0,10 puntos/mes.</p>
    <p>• Na mesma categoría noutras administracións públicas: valorarase a 0,10 puntos/mes, ata un máximo de 10 puntos.</p>
    <p>Formación: valoraranse cursos de formación dispensados por centros e organismos oficiais e aqueles que estean debidamente homologados e que garden relación coas funcións da praza convocada, ata un máximo de 5 puntos, do seguinte xeito:</p>
    <p>Cursos de formación relacionados coa praza:</p>
    <p>• Cursos impartidos: 0,03 puntos/hora.</p>
    <p>• Cursos de aptitude recibidos: 0,02 puntos/hora.</p>
    <p>• Cursos de asistencia recibidos: 0,01 puntos/hora.</p>
    <p>Cursos de formación de lingua galega:</p>
    <p>• Celga 5: 0,75 puntos.</p>
    <p>• Outros cursos de galego impartidos: 0,03 puntos/hora.</p>
    <p>• Outros cursos de galego con aptitude: 0,02 puntos/hora.</p>
    <p>• Outros cursos de galego con asistencia. 0,01 puntos/hora.</p>
    <p>Cando existan distintos niveis do mesmo curso, só se valorará o de maior nivel. O Celga valoraranse a partir do nivel superior ao exixido nesta convocatoria para o acceso.</p>
    <p>Nos cursos nos que non figure o número de horas, a puntuación farase polo mínimo de 10 horas.</p>
    <p>– Quenda de acceso libre: máximo 40 puntos.</p>
    <p>Experiencia: máximo 35 puntos.</p>
    <p>• Na mesma categoría e especialidade incluída na clasificación do Convenio colectivo vixente para o persoal laboral de administración e servizos da USC: valorarase con 0,40 puntos/mes.</p>
    <p>• Na mesma categoría e distinta especialidade incluída na clasificación do Convenio colectivo vixente para o persoal laboral de administración e servizos da USC: valorarase con 0,30 puntos/mes.</p>
    <p>• Na mesma categoría noutras administracións públicas: valorarase con 0,10 puntos/mes.</p>
    <p>• Noutras categorías de persoal laboral de administración e servizos da USC: valorarase con 0,10 puntos/mes.</p>
    <p>Formación: valorarase igual que para promoción interna, ata un máximo de 5 puntos.</p>
    <p>A cualificación final do concurso-oposición virá determinada pola suma aritmética das puntuacións correspondentes á fase de oposición máis a obtida na fase de concurso de méritos, na forma establecida neste anexo.</p>
    <p>Para a valoración da experiencia acreditada en categorías equivalentes noutras administracións públicas prevista na fase de concurso e para a baremación das listaxes de espera, as dúbidas que xurdan resolveranse por unha comisión composta por dúas persoas en representación da Xerencia e dúas en representación do Comité Intercentros. Esta comisión intervirá por petición do tribunal ou da unidade encargada da baremación das listaxes e poderá solicitar información complementaria ás persoas aspirantes en relación coas funcións e tarefas das categorías en cuestión, co fin de adoptar os acordos que procedan.</p>
    <h2>ANEXO II</h2>
    <h3>Denominación das prazas: técnico/a superior<br>de linguas modernas, perfil inglés</h3>
    <h3>Programa</h3>
    <p>Coñecementos específicos:</p>
    <p>– Bloque 1.</p>
    <p>1. Teorías sobre adquisición de segundas linguas.</p>
    <p>2. Fundamentos metodolóxicos no ensino de segundas linguas.</p>
    <p>3. Documentos base no ensino de linguas: o Marco Común Europeo de Referencia para as Linguas e o Portfolio Europeo das linguas.</p>
    <p>4. Métodos e enfoques no ensino e na aprendizaxe de segundas linguas: desde o método da gramática e tradución aos modelos comunicativos. Aproximacións máis recentes.</p>
    <p>5. Programación e avaliación de cursos no contexto do Marco Común Europeo de Referencia para as Linguas.</p>
    <p>6. Programación e avaliación de clases no contexto dos cursos de niveis do Marco Común Europeo de Referencia para as Linguas.</p>
    <p>7. Competencias e liñas estratéxicas de actuación: formación, acreditación lingüística, atención á comunidade universitaria.</p>
    <p>8. O Regulamento de réxime interno do Centro de Linguas Modernas (CLM) da USC.</p>
    <p>– Bloque 2.</p>
    <p>1. A competencia comunicativa en inglés e os seus compoñentes.</p>
    <p>2. A interlingua e o proceso dinámico da aprendizaxe. Variabilidade individual e propiedades sistemáticas da interlingua.</p>
    <p>3. O erro como desaxuste entre a competencia e as demandas comunicativas. Tratamento didáctico do erro discursivo, sintáctico, morfolóxico, fonético e ortográfico en inglés.</p>
    <p>4. Autenticidade na aula de inglés. Autenticidade das tarefas e materiais didácticos.</p>
    <p>5. A dinámica da aula de inglés. Estilos de aprendizaxe e estratexias comunicativas.</p>
    <p>6. As estratexias de aprendizaxe. Propostas didácticas e actividades. O fomento da autonomía e da autoaprendizaxe.</p>
    <p>7. O papel da lingua materna do alumnado. Roles do profesorado e técnicas motivadoras.</p>
    <p>8. «Actantes» do proceso de ensino/aprendizaxe. Estratexias, interaccións e roles na aula.</p>
    <p>9. Dinámicas de traballo e técnicas de comunicación na Aula presencial e na Aula virtual.</p>
    <p>10. A competencia dixital: as tecnoloxías da información e da comunicación e o seu papel no ensino, a aprendizaxe e a autoaprendizaxe.</p>
    <p>11. Materiais de aprendizaxe: análise, avaliación e elaboración.</p>
    <p>– Bloque 3.</p>
    <p>1. O ensino da expresión e interacción oral. Actividades comunicativas de expresión e interacción oral. Tipos e competencias específicas.</p>
    <p>2. O ensino da expresión e interacción escrita. Actividades comunicativas de expresión e interacción escrita. Tipos e competencias específicas.</p>
    <p>3. O ensino da compresión oral. Actividades comunicativas de comprensión de textos orais. Tipos. Esquemas, competencias e estratexias específicas que interveñen na comprensión oral.</p>
    <p>4. O ensino da compresión escrita (lectura). Actividades comunicativas de comprensión de textos escritos. Tipos. Esquemas, competencias e estratexias específicas que interveñen na comprensión escrita.</p>
    <p>5. Actividades comunicativas de mediación oral e escrita. Modalidades e competencias específicas. Estratexias propias da mediación oral e escrita.</p>
    <p>6. O ensino da competencia léxica. Enfoques, técnicas e actividades.</p>
    <p>7. O ensino da competencia fonética. Enfoques, técnicas e actividades.</p>
    <p>8. A competencia gramatical: a aprendizaxe e o ensino da gramática en función do uso comunicativo da lingua. Enfoques, técnicas e actividades.</p>
    <p>9. O papel da aprendizaxe de linguas na consecución do diálogo intercultural e a superación de estereotipos. Estratexias para o desenvolvemento da competencia intercultural.</p>
    <p>10. A avaliación das competencias en relación ao Marco Común Europeo de Referencia para as Linguas. Probas de competencia lingüística.</p>
    <p>11. A avaliación para a aprendizaxe. Principios, procesos e instrumentos de avaliación de clasificación, diagnóstico, progreso e aproveitamento.</p>
    <p>– Bloque 4.</p>
    <p>1. O sintagma verbal inglés (1): clases de verbos e as súas características.</p>
    <p>2. O sintagma verbal inglés (2): a temporalidade verbal.</p>
    <p>3. O sintagma verbal inglés (3): a voz verbal.</p>
    <p>4. O sintagma verbal inglés (4): formas non persoais.</p>
    <p>5. Verbos auxiliares: funcións e formas.</p>
    <p>6. Verbos modais: funcións e formas.</p>
    <p>7. Phrasal &amp; prepositional verbs.</p>
    <p>8. O sintagma nominal inglés: o substantivo: clases, xénero e número. Procesos de formación de substantivos.</p>
    <p>9. O sintagma nominal inglés: o pronome: clases, xénero e número.</p>
    <p>10. O sintagma adxectival inglés: o adxectivo e os procesos de adxectivación.</p>
    <p>11. O sintagma adxectival inglés: clases e grao. Colocación dos adxectivos. Posición dos elementos do sintagma.</p>
    <p>12. O sintagma adverbial inglés: os adverbios e locucións adverbiais. Modificación do núcleo do sintagma. Posición dos elementos do sintagma. Funcións sintácticas do sintagma adverbial.</p>
    <p>13. O sintagma preposicional inglés. As preposicións e locucións preposicionais. Posición dos elementos do sintagma. Funcións sintácticas do sintagma preposicional.</p>
    <p>14. A competencia léxica en inglés. Procesos de formación de palabras. Préstamos. Formas plurilexemáticas. Creatividade léxica.</p>
    <p>15. A competencia fonolóxica en inglés (1). Sons e fonemas vocálicos, consonánticos e as súas combinacións. Estándares e variantes. Símbolos fonéticos.</p>
    <p>16. A competencia fonolóxica en inglés (2): acento, ritmo e entoación. Efectos e valores discursivos.</p>
    <p>17. Variedades da lingua inglesa: variedades diatópicas, diastráticas e diafásicas. Implicacións didácticas.</p>
    <p>18. Expresión dos modos, medios e instrumentos.</p>
    <p>19. Estrutura das oracións: afirmativa, negativa, interrogativa e exclamativa.</p>
    <p>Coñecementos non específicos:</p>
    <p>1. A Constitución española de 1978: estrutura e contido. Dereitos e liberdades. A súa garantía e suspensión. O Defensor do Pobo. O Tribunal Constitucional.</p>
    <p>2. O acto administrativo. Requisitos e eficacia dos actos administrativos. Nulidade e anulabilidade dos actos administrativos.</p>
    <p>3. O procedemento administrativo común. Iniciación, ordenación, instrución e finalización. A revisión dos actos en vía administrativa.</p>
    <p>4. Os recursos administrativos.</p>
    <p>5. A Lei orgánica 6/2001, do 21 de decembro, de universidades.</p>
    <p>6. Texto refundido da Lei do estatuto básico do empregado público: clases de persoal ao servizo das administracións públicas. Dereitos e obrigas. Código de conduta do empregado público.</p>
    <p>7. Texto refundido da Lei do Estatuto dos traballadores: dereitos e deberes laborais básicos. Clasificación profesional e promoción no traballo. Mobilidade funcional e xeográfica. Dos dereitos de representación colectiva e de reunión dos traballadores na empresa. Da negociación dos convenios colectivos.</p>
    <p>8. O Convenio colectivo para o persoal laboral da USC.</p>
    <p>9. Estatutos da USC (1): órganos de goberno unipersoais e colexiados. O persoal de administración e servizos.</p>
    <p>10. Estatutos da USC (2): réxime económico e a programación plurianual.</p>
    <p>11. Estrutura das ensinanzas universitarias oficiais. As ensinanzas universitarias oficiais: grao, máster e doutoramento.</p>
    <p>12. Lei de prevención de riscos laborais: dereitos e obrigas.</p>
    <p>13. Dereitos e deberes lingüísticos na USC.</p>
    <p>14. Políticas públicas para a igualdade efectiva de homes e mulleres.</p>
    <p>15. A calidade na universidade española. Organismos que xestionan a mellora da calidade nas universidades. Instrumentos utilizados para a xestión, mellora e avaliación da calidade universitaria: conceptos básicos.</p>
    <p>Nota: as referencias normativas deste programa poden verse afectadas polas modificacións que se produzan ata a data do exame, e nese caso deben entenderse referidas á lexislación en vigor.</p>
    <h2>ANEXO III</h2>
    <h3>Denominación das prazas: técnico/a superior<br>de linguas modernas, inglés</h3>
    <p>• Tribunal titular:</p>
    <p>Presidente:</p>
    <p>– Jesús Varela Zapata, catedrático de universidade da USC.</p>
    <p>Vogais:</p>
    <p>– Teresa Sánchez Roura, profesora titular de universidade da USC.</p>
    <p>– Martín Cacheiro Martínez, persoal laboral fixo do grupo I da USC.</p>
    <p>– Xusto Rodríguez Río, persoal laboral fixo do grupo I da USC.</p>
    <p>Secretaria:</p>
    <p>– Ana Domínguez Gigirey, funcionaria de carreira da escala de xestión da USC, que actuará con voz e voto.</p>
    <p>• Tribunal suplente:</p>
    <p>Presidenta:</p>
    <p>– Belén Méndez Naya, profesora titular de universidade da USC.</p>
    <p>Vogais:</p>
    <p>– Mario Cal Varela, profesor titular de universidade da USC.</p>
    <p>– Fernando María Tabernero Duque, persoal laboral fixo do grupo I da USC.</p>
    <p>– Isabel Vaquero Quintela, persoal laboral fixo do grupo I da USC.</p>
    <p>Secretaria:</p>
    <p>– Alejandra Martínez Maquieira, persoal laboral fixo do grupo I da USC, que actuará con voz e voto.</p>

