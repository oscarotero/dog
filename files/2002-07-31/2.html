---
date: '2002-07-31'
id: EF46
page: 11
number: 146
agency: CONSELLERÍA DE PESCA E ASUNTOS MARÍTIMOS
section: I. DISPOSICIÓNS XERAIS
title: >-
  Decreto 246/2002, do 18 de xullo, polo que se regula o Consello Galego de
  Pesca.
range: Decreto
url: 'https://www.xunta.gal/dog/Publicados/2002/20020731/AnuncioEF46_gl.html'
---
<p>O Decreto 427/1993, do 17 de decembro, polo que se regulan os órganos asesores e consultivos da Consellería de Pesca, Marisqueo e Acuicultura, estableceu as canles institucionais que posibilitaron o exercicio dos dereitos de audiencia e información ós distintos sectores que traballan ou viven do mar.</p>
<p>O tempo transcorrido desde a creación do Consello Galego de Pesca e a propia evolución do sector nos últimos anos fan necesaria a revisión da súa composición e funcionamento, a fin de dotalos de mecanismos áxiles e dinámicos que fagan máis operativo o seu funcionamento.</p>
<p>Este decreto prevé como órganos que compoñen o Consello Galego de Pesca, o Pleno e as comisións sectoriais, desaparecendo respecto á anterior normativa a Comisión Permanente, dándoselle unha maior transcendencia ás comisións sectoriais.</p>
<p>As comisións sectoriais redúcense en número, obedecendo a dita reducción a unha adaptación á realidade dos distintos sectores, dando cabida nesta nova composición a sectores como o marisqueo a pé, a flote e a acuicultura como novos sectores claramente diferenciados, dada a importancia económica e social que estes acadaron.</p>
<p>Por último regúlase a composición das distintas comisións sectoriais e o seu funcionamento, prevendo tódalas peculiaridades destes órganos.</p>
<p>En consecuencia, por proposta do conselleiro de Pesca e Asuntos Marítimos, oídas as organizacións representativas do sector e logo de deliberación do Consello da Xunta de Galicia na súa reunión do día dezaoito de xullo de dous mil dous,</p>
<p>DISPOÑO:</p>
<p>Artigo 1º</p>
<p>O Consello Galego de Pesca é un órgano colexiado, consultivo e asesor da Xunta de Galicia, nos asuntos de pesca, marisqueo e acuicultura con incidencia no sector galego e dependente da Consellería de Pesca e Asuntos Marítimos.</p>
<p>Artigo 2º</p>
<p>Para o exercicio das funcións encomendadas no presente decreto ó Consello Galego de Pesca, a Consellería de Pesca e Asuntos Marítimos prestará o conxunto de medios persoais, técnicos, económicos e materiais necesarios.</p>
<p>Artigo 3º</p>
<p>As normas de réxime interior que regulen o funcionamento do Consello Galego de Pesca serán elaboradas por unha comisión composta por cinco membros, designada para o efecto entre os vocais do</p>
<p>Pleno, debendo aprobarse o mesmo na seguinte reunión á da constitución deste último, e publicándose no Diario Oficial de Galicia por resolución do conselleiro de Pesca e Asuntos Marítimos.</p>
<p>Artigo 4º</p>
<p>Os órganos que compoñen o Consello Galego de Pesca son o Pleno e as comisións sectoriais.</p>
<p>Artigo 5º</p>
<p>1. Integran o Pleno os seguintes membros:</p>
<p>a) O conselleiro de Pesca e Asuntos Marítimos, que será o presidente.</p>
<p>b) Un director xeral da Consellería de Pesca e Asuntos Marítimos, nomeado polo conselleiro, que actuará como vicepresidente.</p>
<p>c) Seis vocais en representación, respectivamente, das federacións provinciais de confrarías, dous vocais por cada unha delas.</p>
<p>d) Seis vocais en representación das organizacións sindicais máis representativas ou de maior representatividade da Comunidade Autónoma de Galicia, dous vocais por cada unha delas.</p>
<p>e) Dous vocais por cada comisión sectorial, que acrediten a súa representatividade no ámbito galego.</p>
<p>f) Seis vocais en representación do sector empresarial, dous para o sector extractivo, dous para a industria de transformación, un para a industria conserveira e un para o sector comercializador.</p>
<p>g) O secretario, que será nomeado polo conselleiro de Pesca e Asuntos Marítimos entre o persoal da consellería.</p>
<p>2. O presidente poderá designar, en función dos temas que hai que tratar e para cada sesión, dous expertos entre persoas de recoñecida competencia na materia, que non terán dereito a voto.</p>
<p>3. Os vocais serán designados por cada unha das federacións provinciais, organizacións sindicais, comisións sectoriais ou sector empresarial, debéndose notificar cunha antelación mínima de 48 horas ó secretario a identidade das persoas que asistirán a cada unha das xuntanzas. As súas funcións como vocais non serán remuneradas.</p>
<p>Cada vocal do consello poderá ter un suplente designado da mesma forma que o titular, e cos mesmos dereitos e obrigas. Os vocais e os suplentes poderán ser substituídos pola organización que os designou. A substitución da representación por outra persoa deberá comunicarse, para os efectos oportunos, á secretaría do consello. Non se admite delegación de voto noutros membros do consello.</p>
<p>Naqueles sectores onde non existan organizacións representativas, os seus vocais serán elixidos por aquelas empresas ou entes que agrupen un maior número de traballadores ou de facturación.</p>
<p>Artigo 6º</p>
<p>Son funcións do Pleno, entre outras, as seguintes:</p>
<p>a) Colaborar coa Consellería de Pesca e Asuntos Marítimos na elaboración da planificación pesqueira e na programación de estudios sobre distintas actividades.</p>
<p>b) Estudiar e propoñerlle á Consellería de Pesca e Asuntos Marítimos, as reformas que considere necesarias na regulamentación pesqueira de carácter rexional ou nacional que poidan influír no ordeamento do sector pesqueiro de Galicia.</p>
<p>c) Analizar e propoñe-las regulamentacións que, en materia pesqueira, se consideren necesarias.</p>
<p>d) Realizar consultas a outros organismos e institucións.</p>
<p>e) Elaborar informes e dictames en tódolos casos nos que así o dispoña a maioría simple dos seus membros e ademais naqueloutros que así o solicite a Consellería de Pesca e Asuntos Marítimos.</p>
<p>f) Elaborar dictames sobre os anteproxectos de lei e proxectos de decretos lexislativos en materia de pesca, marisqueo e acuicultura.</p>
<p>Artigo 7º</p>
<p>O Pleno reunirase, con carácter ordinario, como mínimo dúas veces ó ano, e con carácter extraordinario cando o acorde o presidente ou o soliciten, alomenos un tercio dos seus membros.</p>
<p>Artigo 8º</p>
<p>Co fin de realiza-las funcións sinaladas no artigo 6º, en relación cos temas concretos e específicos que incidan na súa actividade específica, constitúense as seguintes comisións sectoriais:</p>
<p>a) De pesca de altura.</p>
<p>b) De pesca de grandes migradores.</p>
<p>c) De pesca en augas comunitarias.</p>
<p>d) De pesca en augas de África Occidental.</p>
<p>e) De pesca de arrastre litoral.</p>
<p>f) De pesca de cerco.</p>
<p>g) De pesca de artes fixas e artes menores en caladoiro nacional.</p>
<p>h) De acuicultura.</p>
<p>i) De marisqueo a pé.</p>
<p>j) De marisqueo a flote.</p>
<p>k) De industrias pesqueiras de transformación e comercialización.</p>
<p>l) De organizacións de productores.</p>
<p>m) De sociedades conxuntas.</p>
<p>n) De recursos específicos.</p>
<p>ñ) De política social e de seguridade.</p>
<p>Artigo 9º</p>
<p>As comisións sectoriais ás que se refire o artigo anterior estarán integradas polos seguintes membros:</p>
<p>a) O presidente, que será un director xeral da Consellería de Pesca e Asuntos Marítimos con competencia na materia e nomeado polo conselleiro de Pesca e Asuntos Marítimos.</p>
<p>b) Seis vocais en representación das organizacións sindicais máis representativas ou de maior repre</p>
<p>sentatividade, da Comunidade Autónoma de Galicia, dous vocais por cada unha delas.</p>
<p>c) Seis vocais en representación do sector ó que se refira a comisión.</p>
<p>d) Nas comisións de artes fixas, artes menores, cerco e marisqueo tamén figurarán tres vocais como representantes das federacións provinciais das confrarías, un vocal por cada unha delas.</p>
<p>Artigo 10º</p>
<p>As comisións sectoriais reuniranse, con carácter ordinario, como mínimo unha vez cada tres meses e cando así o acorde o presidente da comisión sectorial ou do Pleno, ou cando o solicite 1/3 dos membros da comisión sectorial.</p>
<p>Artigo 11º</p>
<p>Compétenlle ó presidente do Pleno e das comisións sectoriais as seguintes funcións:</p>
<p>a) Convoca-las xuntanzas dos seus respectivos órganos.</p>
<p>b) Fixa-la orde do día.</p>
<p>c) Dirixi-las deliberacións dos seus órganos.</p>
<p>d) Fixa-los prazos en que deberán emitirse, se é o caso, os informes requiridos.</p>
<p>e) Exerce-las demais funcións que lle correspondan a un presidente dun órgano colexiado consonte co establecido na Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>En caso de ausencia, vacante ou enfermidade, o vicepresidente substituirá o presidente no Pleno, con plenitude de facultades e deberes, e exercerá as funcións que lle delegue o presidente.</p>
<p>Artigo 12º</p>
<p>Compétenlle ó secretario do pleno e das comisións sectoriais as seguintes atribucións:</p>
<p>a) Custodia de toda a documentación do órgano.</p>
<p>b) Executa-las dilixencias que lle sexan encomendadas polos presidentes.</p>
<p>c) Prepara-los asuntos que teñan que ser tratados en cada reunión, segundo a orde do día.</p>
<p>d) Levanta-la acta de tódalas reunións.</p>
<p>e) Remiti-la convocatoria das reunións ós integrantes do pleno e das comisións, xunto coa documentación.</p>
<p>f) Exerce-las demais funcións que lle corresponden como secretario do órgano colexiado.</p>
<p>g) Remitir unha copia da acta ou ben informe, dos puntos tratados en cada sesión do Pleno ou das comisións sectoriais ós membros dos citados órganos.</p>
<p>Artigo 13º</p>
<p>a) As convocatorias das reunións ordinarias do Pleno e das comisións sectoriais remitiranse ós membros dos citados órganos cun mínimo de dez días de antelación. Non obstante, este prazo poderase reducir</p>
<p>no suposto de convocatorias extraordinarias. As actas e acordos de cada sesión seranlles igualmente remitidas ós membros do Pleno e das comisións sectoriais.</p>
<p>b) Para a válida constitución do consello, en primeira convocatoria, será precisa a asistencia da maioría absoluta dos seus membros. No caso de non producirse o quórum previsto, poderá constituírse en segunda convocatoria, sempre que estean presentes, alomenos, unha terceira parte dos seus membros. En ámbolos casos, para que o consello quede validamente constituído será precisa a asistencia do presidente e do secretario ou das persoas que regulamentariamente os substitúan.</p>
<p>Disposición derrogatoria</p>
<p>Queda derrogado o Decreto 427/1993, do 17 de decembro, na súa regulación do Consello Galego de Pesca e cantas disposicións de igual ou inferior rango se opoñan ó presente decreto.</p>
<p>Disposicións derradeiras</p>
<p>Primeira.-Autorízase o conselleiro de Pesca e Asuntos Marítimos para dictar tódalas disposicións que sexan precisas para o desenvolvemento e execución do disposto no presente decreto.</p>
<p>Segunda.-O presente decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, dezaoito de xullo de dous mil dous.</p>
<p>Manuel Fraga Iribarne</p>
<p>Presidente</p>
<p>Enrique César López Veiga</p>
<p>Conselleiro de Pesca e Asuntos Marítimos</p>
<p>CONSELLERÍA DA PRESIDENCIA, RELACIÓNS INSTITUCIONAIS</p>
<p>E ADMINISTRACIÓN PÚBLICA</p>

