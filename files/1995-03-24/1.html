---
date: '1995-03-24'
id: C6C2
page: 2
number: 59
agency: CONSELLERÍA DE INDUSTRIA E COMERCIO
section: I. DISPOSICIÓNS XERAIS
title: >-
  Orde do 27 de febreiro de 1995 sobre condicións técnicas para a execución e
  posta en servicio de instalacións de calefacción que utilizan gasóleo C como
  combustible e cunha potencia de calefacción comprendida entre 6 e 60 kW e unha
  capacidade máxima de almacenamento do dito combustible de 5.000 litros.
range: Orde
url: 'https://www.xunta.gal/dog/Publicados/1995/19950324/AnuncioC6C2_gl.html'
---
<p>O Regulamento sobre utilización de productos petrolíferos para calefacción e usos non industriais, aprobado pola orde do Ministerio de Industria e Enerxía do 21 de xuño de 1968, que quedará derrogado a partir da data de entrada en vigor da correspondente instrucción técnica complementaria do Regulamento de instalacións petrolíferas, aprobado polo R.d. 2085/1994, de 20 de outubro, non ten en conta as características especiais das instalacións de gasóleo C para pequenos usuarios.</p>
<p>Por outra banda, tendo en conta que a Comunidade Autónoma ten competencias exclusivas en materia de industria e que a adaptación do mercado de productos petrolíferos ás normas da Unión Europea trouxo como consecuencia a aparición de normas máis flexibles aplicables á subministración do combustible, considérase oportuno promulga-las condicións técnicas das instalacións individuais que utilizan gasóleo C como combustible cunha potencia de calefacción comprendida entre 6 y 60 kW e unha capacidade máxima de almacenamento de 5.000</p>
<p>litros, así como o procedemento para a execución e posta en funcionamento das citadas instalacións, que a teor do disposto no artigo 12.3 da Lei de industria non requiren autorización administrativa.</p>
<p>Así mesmo, considérase oportuno regulariza-la situación daquelas instalacións existentes das que os titulares non cumpriron os requisitos necesarios para a súa execución e posta en funcionamento a través dun procedemento simple que garanta, en todo caso, a seguridade e o aforro, enerxético segundo as disposicións vixentes.</p>
<p>Na súa virtude e de acordo coas competencias que me foron concedidas,</p>
<p>DISPOÑO:</p>
<p>Artigo 1º.-OBXECTO.</p>
<p>A presente orde ten por obxecto establece-lo procedemento de execución e posta en funcionamento e as características a que deben axustarse na Comunidade Autónoma de Galicia as instalacións que se describen no artigo seguinte, nos termos que nela se establecen.</p>
<p>Artigo 2º.-ÁMBITO DE APLICACIÓN</p>
<p>As normas contidas na presente orde serán de aplicación ás instalacións de calefacción e usos non industriais que utilizan gasóleo C como combustible e dos que a potencia de calefacción estea comprendida entre 6 e 60 kW e a capacidade máxima de almacenamento do dito combustible sexa de 5.000 litros.</p>
<p>O persoal facultativo das delegacións provinciais da Consellería de Industria e Comercio, vixiará o cumprimento do disposto nesta orde. No exercicio</p>
<p>das súas funcións o dito persoal gozará da consideración de axentes de autoridade para os efectos do disposto no Código Penal, en todo o que se relaciona co desempeño do seu cometido.</p>
<p>Artigo 3º.-CONDICIÓNS TÉCNICAS.</p>
<p>Tódalas instalacións incluídas no ámbito de aplicación da presente orde adaptaranse ó disposto no anexo I, no que a almacenamento e distribución de combustible se refire.</p>
<p>Artigo-4º.-EMPRESA SUBMINISTRADORA.</p>
<p>Enténdese por empresa subministradora a persoa física ou xurídica, debidamente autorizada, que realiza a entrega de gasóleo ó usuario para a súa utilización final.</p>
<p>Artigo 5º.-LIBRO-REXISTRO DE SUBMINISTRACIÓNS.</p>
<p>Toda empresa subministradora de gasóleo C deberá dispor dun libro- rexistro no que figuren, como mínimo, os seguintes datos:</p>
<p>-Nome e apelidos do usuario ou razón social.</p>
<p>-DNI o CIF.</p>
<p>-Lugar da instalación.</p>
<p>-Cantidade subministrada e indicación da data de subministración.</p>
<p>-Nº de expediente da instalación na Delegación de Industria.</p>
<p>O citado libro-rexistro deberá estar dilixenciado pola Delegación de Industria correspondente e encontrarase á disposición dos funcionarios facultativos das delegacións provinciais da Consellería de Industria e Comercio.</p>
<p>O mencionado documento poderá ser xestionado por procedemento informático, no que deberán consta-los datos indicados.</p>
<p>Artigo 6º.-EXECUCIÓN DA INSTALACIÓN.</p>
<p>1º.-A execución dunha instalación incluída no ámbito de aplicación desta orde requirirá a presentación ante a delegación provincial da Consellería de Industria e Comercio correspondente do proxecto debidamente visado ou, se é o caso, da carpeta subscrita por instalador autorizado competente, conforme o modelo que se establece no anexo II.</p>
<p>A delegación provincial disporá do prazo dun mes, contado desde a presentación do proxecto ou da carpeta, para sinalar ou pedi-las aclaracións que considere necesarias. Se transcorre o dito prazo e aquela non realiza ningunha manifestación, entenderase que non hai inconveniente para a execución da instalación, sen que iso supoña en ningún caso a súa aprobación técnica pola Administración.</p>
<p>O proxecto ou a carpeta presentaranse en exemplar duplicado. Un dos exemplares arquivarase na delegación provincial e constituirá o documento base de cotexo para calquera actuación futura. O outro, debidamente dilixenciado, devolveráselle no acto ó</p>
<p>titular, quen estará obrigado a conservala e a exhibila á delegación cando sexa requirido para iso.</p>
<p>2.-No suposto de que a instalación de almacenamento de gasóleo C alimente instalacións que precisen autorización administrativa poderá presentarse a documentación de forma conxunta.</p>
<p>Artigo 7º.-POSTA EN FUNCIONAMENTO DA INSTALACIÓN.</p>
<p>A posta en funcionamento da instalación non necesitará outro requisito que a presentación ante a correspondente delegación provincial da certificación expedida por técnico ou instalador competente, se é o caso, na que se poñerá de manifesto a adaptación da obra ó proxecto ou ó estudio presentado e rexistrado na delegación provincial e o cumprimento das condicións establecidas nas regulamentacións técnicas que sexan de aplicación, conforme o modelo establecido no anexo III.</p>
<p>A delegación provincial procederá ó dilixenciado da certificación presentada por duplicado e devolveralle un exemplar ó titular para a súa posterior presentación á empresa subministradora.</p>
<p>Artigo 8º.-SUBMINISTRACIÓN DE GASÓLEO C.</p>
<p>As empresas subministradoras de gasóleo C deberán esixirlle ó titular da instalación o exemplar dilixenciado da certificación presentada na delegación provincial para proceder á subministración regular do mencionado combustible á instalación en cuestión, e non poderán subministrar a instalacións de titulares que non cumprisen o disposto no artigo anterior, salvo as cotas de proba permitidas pola correspondente delegación provincial.</p>
<p>Artigo 9º.-INFRACCIÓNS E SANCIÓNS.</p>
<p>O incumprimento do disposto nesta orde será sancionado de conformidade co disposto na Lei 21/1992, do 16 de xullo, de industria.</p>
<p>A comprobación do incumprimento das obrigas establecidas na presente orde, con independencia das sancións indicadas na lei citada anteriormente, poderá dar lugar a que, de acordo co artigo 10.2 de dita lei, a delegación provincial ordene a suspensión do funcionamento da instalación en tanto non comprobe o dito organismo si se repararon as causas que deron lugar á suspensión.</p>
<p>Disposición adicional</p>
<p>No non previsto na presente orde será de aplicación o disposto no Regulamento de instalacións petrolíferas, aprobado polo R.d. 2.085/1994, do 20 de outubro, en instrucción técnica complementaria que sexa de aplicación e, en tanto non se promulgue esta, na orde do Ministerio de Industria e Enerxía do 21 de xuño de 1968, polo que se aproba o Regulamento sobre utilización de productos petrolíferos para calefacción e outros usos non industriais.</p>
<p>Disposición transitoria</p>
<p>Os titulares das instalacións construídas con anterioridade á entrada en vigor da presente orde que</p>
<p>non cumprisen os requisitos necesarios para a súa posta en funcionamento poden optar, durante o prazo de dous anos, por substituí-la documentación esixida nos artigos 6º e 7º polo certificado que se establece no anexo III, subscrito por técnico ou instalador autorizado competente. Este certificado emitirase unha vez realizadas as modificacións que sexan precisas para adapta-la instalación á normativa vixente.</p>
<p>Disposicións derradeiras</p>
<p>Primeira.-Autorízase a Dirección Xeral de Industria para adopta-las medidas necesarias para a aplicación desta orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 27 de febreiro de 1995.</p>
<p>Antonio Couceiro Méndez</p>
<p>Conselleiro de Industria e Comercio</p>
<p>ANEXO I</p>
<p>CONDICIÓNS TÉCNICAS PARA INSTALACIÓNS DE CALEFACCIÓN E AUGA QUENTE SANITARIA QUE UTILICEN GASÓLEO C COMO COMBUSTIBLE, E QUE A POTENCIA ESTEA COMPRENDIDA ENTRE 6 E 60 kW E A CANTIDADE MÁXIMA DE ALMACENAMENTO SEXA IGUAL OU INFERIOR A 5.000 LITROS.</p>
<p>1.-ALMACENAMENTO DE COMBUSTIBLE.</p>
<p>Para depósitos fixos de capacidade de almacenamento superior a 500 litros a cantidade de combustible almacenado deberá corresponder a un mes de máxima demanda, como mínimo.</p>
<p>A capacidade máxima de almacenamento en depósitos móbiles será de 200 litros, e nunca inferior a 15 días de máxima demanda. A capacidade unitaria de almacenamento de cada depósito non poderá exceder de 50 litros.</p>
<p>En edificios de uso colectivo, entendendo por tal a existencia de varios titulares ou de actividades ou vivendas dentro do mesmo edificio, a capacidade individual de almacenamento non excederá de 150 litros.</p>
<p>Entenderase por mes de máxima demanda o de maior graos-día na localidade correspondente.</p>
<p>2.-DEPÓSITOS. CARACTERÍSTICAS CONSTRUCTIVAS. PROBAS.</p>
<p>2.1. MATERIAIS.</p>
<p>Serán de aceiro ou outro material do que a utilización neste uso se encontre amparada por unha norma UNE ou equivalente de recoñecido prestixio.</p>
<p>2.2. CONSTRUCCIÓN.</p>
<p>A fabricación dos depósitos realizarase de acordo coas normas contidas no anexo IV do Decreto 204/1994, do 16 de xuño, sobre seguridade industrial.</p>
<p>Os depósitos con capacidade inferior a 1.000 litros</p>
<p>poden ser de forma paralelepipédica, en chapa de aceiro de 4 m como mínimo, e caras electrosoldadas, sen que a relación entre os lados da base e a altura sexa inferior a 1 nin superior a 1,5.</p>
<p>2.3. PROBAS.</p>
<p>Os depósitos deberán ser sometidos polo fabricante a unha proba de estanqueidade, conforme se regula nos regulamentos ou normas vixentes, segundo o material de construcción.</p>
<p>A presión de proba para depósitos de capacidade inferior a 1.000 litros será de 0,5 bar.</p>
<p>2.4. ENCHIDO.</p>
<p>O enchido deberá realizarse de acordo coas instruccións do fabricante. A boca de enchido e, se é o caso, o tubo de enchido, terá as seguintes características:</p>
<p>B) Boca de enchido:</p>
<p>-Colocarase a distancia superior a 2 m do camión cisterna.</p>
<p>-Disporase unha placa indicativa do producto almacenado e da capacidade máxima de almacenamento do depósito.</p>
<p>-O diámetro de boca de enchido será igual ou superior a 38 mm, disporá de tapa de peche e será facilmente accesible.</p>
<p>C) Tubo de enchido:</p>
<p>-Deberá conectarse nun dos orificios do depósito e prolongarse ata 2/3 da altura deste.</p>
<p>-Deberá resistir, polo menos, unha presión de 10 bar, será dun material apropiado para un caudal de 1.200 litros/minuto, non debendo traballar con caudais inferiores a 200 litros/minuto.</p>
<p>-O diámetro do tubo de enchido será igual ou superior a 38 mm.</p>
<p>2.5. ASPIRACIÓN.</p>
<p>O tubo de aspiración deberá ser de aceiro ou cobre, e irá dotado dunha válvula antirretorno e de corte accesible.</p>
<p>Deberá empalmar co conducto de aspiración do queimador mediante racor con casquillo.</p>
<p>O diámetro do mesmo corresponderase coa demanda do queimador</p>
<p>2.6. AIREACIÓN.</p>
<p>Será mediante tubo e irá unido ó depósito mediante manguito roscado, sendo o diámetro interior igual ou superior a 38 mm.</p>
<p>O tubo conducirase ó exterior a unha distancia superior a 500 mm da boca de carga e calquera conducto de ventilación. A distancia ó chan non será inferior a 500 mm.</p>
<p>O extremo do mesmo deberá protexerse mediante sistema cortalume.</p>
<p>Para depósitos de capacidade inferior a 1.000 litros</p>
<p>o sistema de aireación pode desembocar en local pechado, sempre que estea perfectamente ventilado.</p>
<p>2.7. NIVEL.</p>
<p>Disporá de sistema indicador de nivel, salvo que as paredes sexan translúcidas e permitan observa-lo nivel de líquido.</p>
<p>Debe dispoñerse de marca que indique o máximo grao de enchido admisible, que non será superior ó 85%.</p>
<p>Cando o depósito dispoña do tubo de nivel, este disporá de válvula, polo menos na parte inferior.</p>
<p>2.8. TUBOS DE CONDUCCIÓN DE GASÓLEO.</p>
<p>Deberán ser de aceiro ou cobre. En caso de encastrarse, deberán ir envaiñadas. A vaiña deberá te-los seus extremos dentro dos locais do propio usuario, e sen que sexa posible o embolsamento de combustible na vaiña en paso de fuga.</p>
<p>3.-CONDICIÓNS DE INSTALACIÓN.</p>
<p>3.1. DEPÓSITOS ENTERRADOS.</p>
<p>Instalaranse nas seguintes condicións:</p>
<p>-A profundidade mínima de enterramento da xeratriz superior do depósito será de 500 mm.</p>
<p>-Rodearase o depósito dunha capa de area lavada e inerte de espesor mínimo de 300 m.</p>
<p>-Manterase unha distancia mínima desde as paredes do depósito a calquera edificación, estructura ou cimentación de 500 mm.</p>
<p>-A zona do depósito non poderá utilizarse como zona de paso de vehículos, salvo que se coloque unha lousa de formigón armado dun espesor de 150 mm, como mínimo.</p>
<p>3.2. DEPÓSITOS DE SUPERFICIE INSTALADOS NO INTERIOR.</p>
<p>Cando a capacidade do depósito exceda de 1.000 litros, deberán estar situados en local independente, situado na planta baixa e dedicado exclusivamente a este fin, debendo dispor de ventilación natural ou directa ó exterior, a lugar seguro, cunha sección mínima de 200 cm.</p>
<p>As paredes, chan e teito terán unha resistencia ó lume de RF-180.</p>
<p>A porta de acceso será metálica, elevada 200 mm, con apertura ó exterior e resistencia ó lume RF-180.</p>
<p>Os depósitos apoiaranse en base firme ou patas metálicas, elevándoo sobre o chan 200 mm, debendo separarse do resto das paredes 400 mm.</p>
<p>A iluminación do local axustarase ó Regulamento electrotécnico de baixa tensión.</p>
<p>Para capacidade inferior a 1.000 litros poderá situarse no mesmo local cá caldeira ou en local independente.</p>
<p>A distancia entre o foco de calor e o depósito debe ser como mínimo de 1.000 mm. Esta distancia pode reducirse se se interpón un muro ou parede de separación con resistencia ó lume RF-60 e a separación mínima do depósito ó muro será de 50 mm.</p>
<p>O depósito pode estar apoiado sobre o espacio de recollida ou cubeto, debendo gardar, como mínimo, a distancia de 400 mm en dúas das súas caras, 50 mm nas outras dúas e 400 mm ó teito.</p>
<p>O cubeto de almacenamento e recollida debe ser estanco e estar construído en material ignífugo e resistente. Deberá ter unha pendente mínima do 2% ó lado de inspección visual. As paredes e o chan do espacio de almacenamento poden ser parte do espacio de recollida.</p>
<p>Para as capacidades de almacenamento inferiores a 1.000 litros, cando os depósitos se sitúan en planta ou vivenda de edificio, o cubeto deberá ter unha capacidade igual á do depósito.</p>
<p>Cando se encontre situado en lugar distinto do anterior e a nivel da planta baixa ou inferior, o cubeto poderá ter unha capacidade de almacenamento do 50% da do depósito.</p>
<p>3.3. DEPÓSITOS DE SUPERFICIE INSTALADOS NO EXTERIOR.</p>
<p>Poden darse os seguintes supostos de instalación en función da localización:</p>
<p>1.-En terrazas ou patios.</p>
<p>2.-En cubertas ou azoteas.</p>
<p>3.-Fóra do recinto da edificación sobre o terreo.</p>
<p>Emprazarase nun cubeto estanco e incombustible, cunha capacidade mínima do 100% da capacidade de almacenamento. O cubeto terá unha pendente do 2% ó conducto de unión con tubo que disporá de válvula accesible de peche rápido.</p>
<p>A distancia, medida en proxección horizontal a edificios, será de 1 metro, salvo en edificios de uso colectivo, en que a distancia será, como mínimo, de 3 metros.</p>
<p>Os depósitos apoiaranse en base firme ou sobre patas metálicas, distanciándose do piso, como mínimo, 200 mm, sendo a distancia máxima entre apoios de 2.000 mm.</p>
<p>No caso de depósitos metálicos instalados en azoteas deberán estar protexidos por pararraios ou cubertos por unha maia metálica conectada a terra, independente da do edificio.</p>
<p>3.4. DEPÓSITOS MÓBILES.</p>
<p>Considéranse depósitos móbiles os de capacidade inferior a 50 litros, podendo ser de polietileno ou outro material do que o uso nesta aplicación se atope amparado por norma UNE ou norma equivalente de recoñecido prestixio, debendo a súa instalación adaptarse ó establecido nas ditas normas.</p>
<p>4.-PROTECCIÓN CONTRA INCENDIOS.</p>
<p>Tódalas instalacións de almacenamento disporán de extintores de po seco polivalente con capacidade de 1 kg de materia extintora de eficacia 89 B por cada 200 litros de combustible almacenado. A carga mínima será de 2,5 kg na zona máis próxima ó almacenamento e facilmente accesible.</p>

