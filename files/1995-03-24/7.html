---
date: '1995-03-24'
id: C6DE
page: 2
number: 59
agency: CONSELLERÍA DE INDUSTRIA E COMERCIO
section: III. OUTRAS DISPOSICIÓNS
title: >-
  Orde do 6 de marzo de 1995 pola que se convoca e regula o réxime de concesión
  de axudas para a prestación de servicios tecnolóxicos, promoción do sector
  téxtil e da confección, investigación e desenvolvemento, normalización,
  homologación e calidade para 1995.
range: Orde
url: 'https://www.xunta.gal/dog/Publicados/1995/19950324/AnuncioC6DE_gl.html'
---
<p>O proceso de cambio tecnolóxico desempeña un papel fundamental no crecemento do sistema productivo polo que, co fin de incentiva-lo investimento en todo o relativo a este, a Consellería de Industria e Comercio da Xunta de Galicia convoca o presente sistema de axudas.</p>
<p>Co fin de acada-la adaptación da industria, tanto ó avance tecnolóxico como ás pautas cambiantes da oferta e da demanda, cómpre despregar un conxunto de medidas dirixidas á mellora e modernización dos procesos productivos, incluíndo a prestación de servicios tecnolóxicos ás empresas ou a creación de agrupacións, locais de empresas que lles permita acadar unha dimensión máis axeitada que mellore a súa competitividade.</p>
<p>Na súa virtude e no uso das facultades que me foron conferidas,</p>
<p>DISPOÑO:</p>
<p>CAPÍTULO I</p>
<p>DISPOSICIÓNS XERAIS</p>
<p>Artigo 1º</p>
<p>Con cargo ás aplicacións orzamentarias 08.02.711-C.740 «Fomento de servicios a empresas públicas»; 08.02.711-C.770 «Fomento das actividades industriais»; 08.02.711-C.771 «Fomento de servicios a empresas»; 08.02.711-C.772 «Investigación e desenvolvemento, normalización e homologación»; 08.02.711-C.780 «Familias e institucións sen fins de lucro. Fomento de servicios a asociacións», convócanse axudas con destino á innovación tecnolóxica, modernización do sector téxtil e da confección así como a actividades, investimentos ou proxectos en materia de I+D ou N+H.</p>
<p>Artigo 2º</p>
<p>Terán dereito ás axudas reguladas por esta orde as empresas públicas ou privadas, as asociacións de empresas de carácter industrial ou de servicios e as entidades sen ánimo de lucro que realicen as súas actividades dentro da Comunidade Autónoma galega.</p>
<p>CAPÍTULO II</p>
<p>AXUDAS Á INNOVACIÓN TECNOLÓXICA</p>
<p>Artigo 3º</p>
<p>Estas axudas irán destinadas a aqueles proxectos que teñan como finalidade a incorporación a procesos productivos e a operatividade de equipos de</p>
<p>concepción tecnolóxica avanzada ou representen mellora no aproveitamento e utilización de materias primas ou eficiencia enerxética.</p>
<p>Poderase incluír calquera proxecto que, aínda non estando comprendido no apartado anterior, teña un alto contido innovador e impacto no tecido industrial, ben pola súa contribución ó P.I.B, ó desenvolvemento local ou polo seu efecto multiplicador, así como aqueles investimentos de carácter comercial que contribúan a mellora-la competitividade da empresa.</p>
<p>Artigo 4º</p>
<p>Estas axudas poderán acadar ata o 30% do investimento subvencionable.</p>
<p>Excepcionalmente poden chegar a un máximo do 50% do investimento subvencionable no caso de proxectos que poidan considerarse con incidencia significativa na mellora do nivel de competitividade da industria galega.</p>
<p>Artigo 5º</p>
<p>As asociacións de empresas que teñan por obxecto acada-la masa crítica necesaria poderán obter unha subvención que acade o 75% dos gastos derivados da fusión ou asociación de empresas baixo calquera forma xurídica que lles permita potencia-la súa competitividade e o acceso ós mercados.</p>
<p>Artigo 6º</p>
<p>No caso de realización de estudios e traballos técnicos por empresas públicas ou privadas, asociacións empresariais e/ou entidades sen ánimo de lucro, a subvención poderá acadar ata o 100% do custo da súa realización.</p>
<p>Artigo 7º</p>
<p>Para a determinación da contía das subvencións terase en conta, ademais do sinalado no articulado da presente orde, a localización do investimento, así como as actividades que cerren ciclos productivos a partir de materias primas ou productos autóctonos. Non serán subvencionables aqueles proxectos que teñan un contido innovador ou un nivel tecnolóxico insuficiente a xuízo da Consellería de Industria e Comercio.</p>
<p>CAPÍTULO III</p>
<p>AXUDAS Ó SECTOR TÉXTIL</p>
<p>E DA CONFECCIÓN</p>
<p>Artigo 8º</p>
<p>Estas axudas están destinadas á mellora da estructura industrial e comercial, do sector téxtil e da confección das empresas situadas en Galicia que se dediquen a actividades no sector.</p>
<p>Son igualmente investimentos subvencionables:</p>
<p>-Creación de asociacións locais de empresas e outras accións de cooperación que teñan por obxecto</p>
<p>a mellora dos coñecementos técnicos, a difusión acelerada de métodos de producción innovadores e novas formas de organización, I+D, comercialización e difusión de productos, fortalecemento dos vínculos entre as empresas e os seus subministradores e clientes co obxecto de responder ás novas esixencias de flexibilidade e calidade así como a mellora da información sobre tendencias de mercado.</p>
<p>-Creación de equipos de asesoramento que realicen auditorías das empresas e as asesoren na elaboración e realización de plans de modernización.</p>
<p>Artigo 9º</p>
<p>As axudas poderán acadar ata o 75% dos investimentos, sempre que non supoñan aumento de capacidade productiva.</p>
<p>CAPÍTULO IV</p>
<p>AXUDAS A INVESTIGACIÓN</p>
<p>E DESENVOLVEMENTO</p>
<p>Artigo 10º</p>
<p>Entenderase por proxectos I+D subvencionables aqueles que sexan realizados por un equipo humano debidamente cualificado e con medios materiais perfectamente diferenciados do resto das actividades da empresa e que acometan de forma sistemática calquera tipo de acción orientada ó desenvolvemento de novos procesos e/ou productos, ou mellora dos existentes.</p>
<p>As axudas destinadas a proxectos I + D realizados na Comunidade Autónoma de Galicia poderán acadar ata o 70% do investimento subvencionable.</p>
<p>Artigo 11º</p>
<p>Nos proxectos de I + D referidos no artigo anterior serán subvencionables as seguintes fases:</p>
<p>a) Adquisición do coñecemento:</p>
<p>-Os gastos derivados do persoal implicado no proxecto de investigación.</p>
<p>-Os equipos de investigación e control necesario para o desenvolvemento do proxecto.</p>
<p>b) Aplicación dos coñecementos adquiridos:</p>
<p>-Os gastos de definición do proceso de fabricación, ata a elaboración do prototipo.</p>
<p>-No caso de que os resultados da investigación incorporada á empresa se obtiveran a través dun convenio de colaboración con centros públicos de investigación ou departamentos universitarios, será subvencionable o importe da participación da empresa no dito convenio, sendo necesaria a presentación dunha copia deste xunto á documentación da solicitude.</p>
<p>CAPÍTULO V</p>
<p>AXUDAS Á NORMALIZACIÓN,</p>
<p>HOMOLOGACIÓN E CALIDADE</p>
<p>Artigo 12º</p>
<p>Estas axudas van destinadas á promoción de investimentos e actividades en materia de N + H, incluín</p>
<p>do a xestión de calidade, sempre que delas se derive a mellora de productos e a implantación de novos sistemas de calidade.</p>
<p>As axudas para financiar investimentos en normalización e homologación, poderán acadar ata o 50% do investimento.</p>
<p>As actividades de mellora de productos incluíndo novos sistemas de calidade deben ser desenvoltos por entidades ou laboratorios independentes, oficialmente recoñecidos e de probada experiencia, debéndose aporta-la documentación acreditativa conxuntamente coa solicitude de axuda.</p>
<p>CAPÍTULO VI</p>
<p>TRAMITACIÓN ADMINISTRATIVA</p>
<p>Artigo 13º</p>
<p>As solicitudes, dirixidas ó conselleiro de Industria e, Comercio, presentaranse no rexistro xeral das delegacións provinciais, no dos servicios centrais da Consellería de Industria e Comercio ou a través dalgunha das formas establecidas no artigo 38.4 da Lei 10/1992, do 26 de novembro, de réxime xurídico das administracións públicas e do procedemento administrativo común, dentro dos 30 días naturais a partir do día seguinte ó da publicación da presente orde no Diario Oficial de Galicia.</p>
<p>Artigo 14º</p>
<p>As solicitudes presentaranse por triplicado exemplar segundo o modelo que figura no anexo desta orde, acompañadas da seguinte documentación:</p>
<p>-Memoria técnica.</p>
<p>-Orzamento desagregado do investimento.</p>
<p>-Prazo de execución do investimento.</p>
<p>-Documentación público acreditativo do poder co que actúa o solicitante, se se trata dunha persoa xurídica.</p>
<p>-Certificado expedido polo delegado provincial de Industria de estar inscrito e actualizado no Rexistro Industrial nos casos que proceda.</p>
<p>-Copia cotexada da licencia fiscal, NIF/CIF e o imposto de actividades económicas (IAE).</p>
<p>-Declaración de axudas solicitadas, obtidas ou que se prevé solicitar para o mesmo investimento en calquera outra institución, organismo ou Administración pública, indicando a súa contía.</p>
<p>-Declaración expresa de que non teñen contraída ningunha débeda, por ningún concepto, coa Xunta de Galicia e de estar ó día nas obrigas fiscais e coa Seguridade Social.</p>
<p>Artigo 15º</p>
<p>Se a solicitude de subvención non reúne os requisitos que sinala o artigo anterior, o interesado será requirido para que, nun prazo de dez días emende a falta ou aporte os documentos preceptivos, con indicación de que, se non o fixera, considerarase desistido da súa petición, que se arquivará sen máis trámites.</p>
<p>Artigo 16º</p>
<p>Examinada a documentación e logo do correspondente informe técnico, o conselleiro de Industria e Comercio ou, se é o caso, o delegado provincial, conforme o establecido no Decreto 88/1990, do 15 de febreiro, sobre desconcentración de competencias para a concesión de axudas e subvencións nos delegados provinciais ou territoriais da Xunta de Galicia, emitirá a resolución que proceda.</p>
<p>Unha vez concedida a subvención, esta deberá ser aceptada polo beneficiario no prazo de 15 días, coas condicións específicas que recolle esta orde e as que, se é o caso, se inclúan na resolución.</p>
<p>A non notificación da resolución no prazo de tres meses desde a presentación da correspondente solicitude determinará a súa desestimación presunta, quedando expedita a vía contencioso-administrativa.</p>
<p>Artigo 17º</p>
<p>No caso de investimentos plurianuais poderanse establecer excepcionalmente os correspondentes compromisos de anualidade dentro dos límites establecidos pola lexislación vixente.</p>
<p>Artigo 18º</p>
<p>Para o libramento da subvención a empresa ou entidade beneficiaria deberá aporta-la documentación acreditativa da realización dos proxectos ou actuacións previstas antes do día 31 de outubro de 1995 na respectiva delegación provincial ou nos servicios centrais da Consellería de Industria e Comercio, consistente nunha memoria na que se detallen os investimentos e gastos realizados xuntando os respectivos xustificantes.</p>
<p>A percepción da axuda terá lugar despois de que os servicios técnicos da Consellería de Industria e Comercio certifiquen, se é o caso, logo de inspección, que se levou a cabo a realización do investimento de acordo co proxecto presentado.</p>
<p>Se se trata de estudios ou traballos de interese para o sector industrial galego, requirirase a presentación do dito estudio ou traballo, logo do informe favorable do persoal técnico designado pola consellería.</p>
<p>Artigo 19º</p>
<p>Para o libramento e posterior aboamento da subvención unirase á documentación que se sinala no artigo anterior, certificación da conta bancaria onde se debe realiza-lo aboamento, expedida pola propia entidade bancaria, así como os certificados acreditativos de estar ó día nas obrigas tributarias e sociais e de non ter pendente de pagamento ningunha débeda, por ningún concepto, coa Administración pública da Comunidade Autónoma.</p>
<p>Artigo 20º</p>
<p>No caso de que o investimento ou a actividade realizada teña un custo inferior ó inicialmente previsto, a subvención que se conceda verase diminuída nunha porcentaxe proporcional.</p>
<p>Cando por concorrencia de subvencións ou, axudas o importe total subvencionado exceda do custo da actividade que vaia desenvolve-lo beneficiario ou da porcentaxe máxima establecida nesta orde, procederá o reintegro do exceso percibido á Administración autonómica, sen prexuízo doutras responsabilidades que se puideran derivar.</p>
<p>Artigo 21º</p>
<p>No caso de que o beneficiario da subvención incumprise algunha das condicións e obrigas estipuladas, a Consellería de Industria e Comercio instruirá expediente sancionador conforme o previsto na citada Lei 30/1992, do 26 de novembro.</p>
<p>Procederá o reintegro da axuda peícibida e dos xuros de demora nos supostos previstos no apartado 5 do artigo 78 da citada Lei 11/1992, do 7 de outubro. As cantidades a reintegrar terán a consideración de ingresos de dereito público, resultando de aplicación para o seu cobro o previsto nos artigos 19 a 23 da citada lei.</p>
<p>Artigo 22º</p>
<p>No caso de que o beneficiario renunciase ás axudas unha vez percibidas, procederase conforme o establecido no artigo anterior.</p>
<p>Artigo 23º</p>
<p>Poderanse autorizar pagamentos parciais da subvención cos requisitos sinalados no artigo 35 da Lei 6/1994, do 26 de decembro, de presupostos xerais para a Comunidade Autónoma para 1995, non podendo superar en ningún caso o 80% da subvención concedida.</p>
<p>Con carácter excepcional e por resolución motivada da Consellería de Industria e Comercio poderase autorizar un anticipo de ata o 50% da subvención concedida naqueles casos en que o investimento requira pagamentos inmediatos.</p>
<p>Artigo 24º</p>
<p>Con independencia do disposto nesta orde, en todo caso, haberá que aterse ó disposto na Lei 11/1992, do 7 de outubro, de réxime financeiro e presupostario de Galicia, na Lei 6/1994, do 29 de decembro, de presupostos xerais da Comunidade Autónoma de Galicia para 1995, e Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Disposición derradeira</p>
<p>Facúltase o director xeral de Industria para que dicte as disposicións necesarias para o desenvolvemento desta orde.</p>
<p>Santiago de Compostela, 6 de marzo de 1995.</p>
<p>Antonio Couceiro Méndez</p>
<p>Conselleiro de Industria e Comercio</p>

