---
date: '2017-12-07'
id: C3K1-051217-0002
page: 55580
number: 232
agency: Consellería de Sanidade
section: III. Outras disposicións.
title: >-
  ORDE do 5 de decembro de 2017 pola que se determinan os servizos mínimos
  durante a folga que afectará o persoal médico dos servizos de Medicina
  Interna, Hospitalización a Domicilio e Aparello Dixestivo do Hospital Comarcal
  da Barbanza.
range: Orde
url: >-
  https://www.xunta.gal/dog/Publicados/2017/20171207/AnuncioC3K1-051217-0002_gl.html
---
<p>O artigo 28.2 da Constitución española recoñece, como dereito fundamental da persoa, o dereito á folga.</p>
    <p>O exercicio deste dereito na Administración e nas empresas, entidades e institucións públicas ou privadas, que presten servizos públicos ou de recoñecida e inaprazable necesidade, no ámbito e competencias da Comunidade Autónoma de Galicia, está condicionado ao mantemento dos servizos esenciais fixados no artigo 2 do Decreto 155/1988, do 9 de xuño (DOG núm. 116, do 20 de xuño), entre os que se atopa a sanidade.</p>
    <p>O exercicio público da prestación da asistencia sanitaria non se pode ver afectado gravemente polo lexítimo dereito do exercicio de folga, xa que aquel é considerado e recoñecido prioritariamente en relación con este.</p>
    <p>O artigo 3 do citado decreto faculta os conselleiros ou conselleiras competentes, por razón dos servizos esenciais afectados, para que, mediante orde e diante de cada situación de folga, decidan o mínimo de actividade necesaria para asegurar o mantemento dos tales servizos, así como para determinar o persoal necesario para a súa prestación.</p>
    <p>O consello comarcal da organización sindical CIG-Saúde comunicou a convocatoria dunha folga que se desenvolverá os días 11, 12, 18, 19, 26 e 27 de decembro de 2017 e 2, 3, 8, 9, 15, 16, 22, 23, 29 e 30 de xaneiro de 2018, que comezará ás 8.00 horas e finalizará ás 8.00 horas, nos servizos de Medicina Interna, Hospitalización a Domicilio (HADO) e Aparello Dixestivo do Hospital Comarcal da Barbanza, en Ribeira.</p>
    <p>Unha vez outorgada audiencia ao comité de folga,</p>
    <h2>DISPOÑO:</h2>
    <p>Artigo 1</p>
    <p>A folga referida entenderase condicionada ao mantemento dos servizos mínimos, segundo os criterios que se dispoñen nesta orde.</p>
    <p>Os servizos mínimos que se fixan resultan totalmente imprescindibles para manter a axeitada cobertura do servizo esencial de asistencia sanitaria, para os efectos de evitar que se produzan graves prexuízos á cidadanía.</p>
    <p>Os tales mínimos responden á necesidade de compatibilizar o respecto ineludible ao exercicio do dereito á folga coa atención á poboación, que baixo ningún concepto pode quedar desasistida, polas características do servizo dispensado. </p>
    <p>Para a fixación dos servizos mínimos atendeuse aos seguintes criterios reitores:</p>
    <p>1. Cobertura do 100 % da actividade urxente na garda médica.</p>
    <p>2. Na área de hospitalización establecerase o número necesario para garantir a atención urxente os/as pacientes hospitalizados/as e as altas clínicas.</p>
    <p>3. No ámbito de consulta, así como das interconsultas dos/as pacientes hospitalizados/as que o requiran, atenderanse as consideradas como urxentes ou preferentes, a criterio do persoal facultativo. Así mesmo, atenderanse as consultas inaprazables tanto dos/as pacientes oncolóxicos/as que requiran tratamento citostático como dos/as pacientes desprazados/as.</p>
    <p>4. Garantirase, así mesmo, a realización de determinacións e probas complementarias urxentes e as que se refiran aos/ás pacientes hospitalizados/as que, a criterio do persoal facultativo, sexan necesarias e inaprazables, entendéndose incluídas as dos/as pacientes con neoplasias malignas.</p>
    <p>5. Garantirase a atención necesaria a pacientes subsidiarios de hospitalización a domicilio e coidados paliativos.</p>
    <p>Artigo 2</p>
    <p>A determinación do persoal necesario con base nos criterios anteriores faraa a Xerencia Executiva do Hospital da Barbanza, e a súa fixación deberá estar adecuadamente motivada.</p>
    <p>A xustificación debe figurar no expediente de determinación de mínimos e exteriorizarse axeitadamente para xeral coñecemento do persoal destinatario. Deberá quedar constancia no expediente dos factores ou criterios cuxa ponderación conduce a determinar as presenzas mínimas.</p>
    <p>O persoal necesario para a cobertura dos servizos mínimos deberá ser publicado nos taboleiros de anuncios con antelación ao comezo da folga.</p>
    <p>A designación nominal de efectivos que deben cubrir os servizos mínimos será determinada pola Xerencia Executiva do Hospital da Barbanza e notificada ao persoal designado.</p>
    <p>O dito persoal designado como servizo mínimo que desexe exercer o seu dereito de folga poderá instar a substitución da súa designación por outro/a traballador/a que voluntariamente acepte o cambio de xeito expreso.</p>
    <p>Apróbase o seguinte cadro de efectivos mínimos:</p>
    <table>
     <tbody>
      <tr>
       <td>– Medicina Interna: 1 efectivo na quenda da mañá, 1 efectivo na quenda da tarde e 1 efectivo na quenda da noite.</td>
      </tr>
      <tr>
       <td>– HADO: 1 efectivo na quenda da mañá.</td>
      </tr>
      <tr>
       <td>– Aparello Dixestivo: 1 efectivo na quenda da mañá.</td>
      </tr>
     </tbody>
    </table>
    <p>Artigo 3</p>
    <p>Os paros e alteracións no traballo por parte do persoal necesario para o mantemento dos servizos mínimos serán considerados ilegais para os efectos do establecido no artigo 16.1 do Real decreto lei 17/1977, do 4 de marzo (BOE núm. 58, do 9 de marzo).</p>
    <p>Artigo 4</p>
    <p>O disposto nos artigos anteriores non significará ningún tipo de limitación dos dereitos que a normativa reguladora da folga recoñece ao persoal nesta situación, nin tampouco sobre a tramitación e efectos das peticións que a motiven.</p>
    <p>Artigo 5</p>
    <p>Sen prexuízo do que establecen os artigos anteriores, deberanse observar as normas legais e regulamentarias vixentes en materia de garantías dos usuarios dos establecementos sanitarios. Os altercados ou incidentes que se produzan serán obxecto de sanción con base nas normas vixentes.</p>
    <p>Disposición derradeira</p>
    <p>Esta orde producirá efectos e entrará en vigor o mesmo día da súa publicación no Diario Oficial de Galicia.</p>
    <p>Santiago de Compostela, 5 de decembro de 2017</p>
    <footer><p>Jesús Vázquez Almuíña<br>Conselleiro de Sanidade</p></footer>

