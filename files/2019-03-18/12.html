---
date: '2019-03-18'
id: O3P2-120319-0001
page: 14472
number: 54
agency: Instituto Galego de Seguridade e Saúde Laboral
section: III. Outras disposicións.
title: RESOLUCIÓN do 8 de marzo de 2019 sobre delegación de competencias.
range: Resolución
url: >-
  https://www.xunta.gal/dog/Publicados/2019/20190318/AnuncioO3P2-120319-0001_gl.html
---
<p>A Lei 14/2007, do 30 de outubro, pola que se crea e regula o Instituto de Seguridade e Saúde Laboral de Galicia (Issga), crea o Instituto e a Lei 14/2013, do 26 de decembro, de racionalización do sector público autonómico, leva a cabo unha reforma da anterior para adaptala ao disposto pola Lei 16/2010, do 17 de decembro, de organización e funcionamento da Administración xeral e do sector público autonómico de Galicia. O 2 de xaneiro de 2015 foi publicado no <em>Diario Oficial de Galicia</em> o Decreto 165/2014, do 11 de decembro, polo que se aproban os estatutos do organismo autónomo Instituto de Seguridade e Saúde Laboral de Galicia. Esta entidade instrumental configúrase como un órgano técnico en materia de prevención de riscos laborais a que corresponde a xestión e a coordinación das políticas que nas materias de seguridade e saúde laboral establezan os poderes públicos da Comunidade Autónoma de Galicia para a mellora das condicións de traballo co obxecto de eliminar ou reducir na orixe os riscos inherentes ao traballo.</p>
    <p>Segundo o previsto no artigo 12 dos citados estatutos, a presidencia do organismo autónomo Instituto de Seguridade e Saúde Laboral de Galicia corresponde á persoa titular da consellería competente en materia de traballo.</p>
    <p>Na actualidade concorren na persoa titular da Consellería de Economía, Emprego e Industria competencias propias da súa condición de membro do Goberno da Xunta de Galicia e de titular da presidencia do Instituto de Seguridade e Saúde Laboral de Galicia. Esta actividade administrativa leva consigo unha concentración de funcións cuxo volume aconsella naqueles asuntos que non exixan unha atención directa e persoal recorrer á delegación de competencias. </p>
    <p>Son as competencias propias da persoa titular da presidencia do Instituto de Seguridade e Saúde Laboral de Galicia as que son obxecto de delegación a través desta resolución, respectando os principios que informan a actividade administrativa, e co fin de ordenar esta co obxecto de acadar unha maior axilidade e eficacia na xestión administrativa. </p>
    <p>En consecuencia, de acordo co disposto no artigo 6 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, e nos artigos 43.3 e 44 da Lei 1/1983, do 22 de febreiro, reguladora da Xunta e da súa Presidencia,</p>
    <h2>RESOLVO: </h2>
    <p>Primeiro</p>
    <p>Delégase na persoa titular da Xerencia do Instituto de Seguridade e Saúde Laboral de Galicia o exercicio das seguintes competencias:</p>
    <p>1. A autorización e disposición dos gastos, así como o recoñecemento de obrigas e a súa liquidación, e a ordenación dos pagamentos correspondentes do Instituto. Esta competencia engloba:</p>
    <p>a) A proposta dos partes de alta, baixa e modificación de nómina e seguridade social.</p>
    <p>b) O exercicio da facultade de aprobación das contas xustificativas daqueles gastos con cargo ás aplicacións orzamentarias do estado de gastos dos orzamentos do Issga que teñan a consideración de «gastos por xustificar».</p>
    <p>c) A elaboración de solicitudes de modificacións orzamentarias.</p>
    <p>2. Actuar como órgano de contratación.</p>
    <p>3. As actuacións relativas á xestión dos bens e dereitos patrimoniais do Instituto.</p>
    <p>4. A designación das comisións de servizo con dereito a indemnización previstas no Decreto 144/2001, do 7 de xuño, sobre indemnizacións por razón do servizo ao persoal con destino na Administración autonómica de Galicia, así como a autorización para asistir a actividades de formación e perfeccionamento, excepto as atribuídas ás persoas titulares das xefaturas dos centros territoriais.</p>
    <p>5. A ordenación da publicación no <em>Diario Oficial de Galicia</em> das resolucións e actos administrativos.</p>
    <p>Segundo</p>
    <p>Delégase nas persoas titulares das xefaturas dos centros territoriais do Instituto de Seguridade e Saúde Laboral de Galicia a designación das comisións de servizo con dereito a indemnización previstas no Decreto 144/2001, do 7 de xuño, sobre indemnizacións por razón do servizo ao persoal con destino na Administración autonómica de Galicia, así como a autorización para asistir a actividades de formación e perfeccionamento do persoal destinado nos centros territoriais.</p>
    <p>Terceiro. <em>Criterios complementarios na aplicación da delegación</em> </p>
    <p>Na aplicación da delegación de competencias contida nesta resolución teranse en conta os seguintes criterios: </p>
    <p>1. O exercicio das competencias que se delegan nesta resolución axustarase ao disposto no artigo 9 da Lei 40/2015, do 1 de outubro, de réxime xurídico do sector público, e no artigo 6 da Lei 16/2010, do 17 decembro, de organización e funcionamento da Administración xeral e do sector público autonómico de Galicia. </p>
    <p>2. En calquera momento o órgano delegante poderá revogar o exercicio das competencias que se delegan ou avocar as competencias para o coñecemento dun asunto concreto.</p>
    <p>3. Enténdese comprendida na delegación o exercicio da competencia para resolver os recursos de reposición que se interpoñan contra as resolucións que se diten en virtude das competencias que se delegan nesta resolución e para, se for o caso, suspender a executividade dos actos impugnados.</p>
    <p>4. Nos supostos de vacante, ausencia, enfermidade ou outra causa legal, a persoa titular da Xerencia será suplida na totalidade das súas atribucións polas persoas responsables das subdireccións establecidas nos artigos 24 e 25 dos estatutos do Issga, aprobados polo Decreto 165/2014, do 11 de decembro, e na orde de precedencia en que estas veñen refereridas.</p>
    <p>Cuarto. <em>Resolucións ditadas por delegación</em></p>
    <p>As resolucións administrativas que se adopten facendo uso das delegacións contidas nesta resolución farán constar expresamente esta circunstancia e consideraranse ditadas polo órgano delegante. </p>
    <p>Quinto. <em>Eficacia</em></p>
    <p>A presente resolución producirá efectos a partir do día seguinte ao da súa publicación no <em>Diario Oficial de Galicia</em>. </p>
    <p>Santiago de Compostela, 8 de marzo de 2019</p>
    <footer><p>Francisco José Conde López<br>Presidente do Instituto de Seguridade e Saúde Laboral de Galicia</p></footer>

