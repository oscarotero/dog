---
date: '1998-06-30'
id: E1A2
page: 7
number: 124
agency: CONSELLERÍA DA PRESIDENCIA E ADMINISTRACIÓN PÚBLICA
section: III. OUTRAS DISPOSICIÓNS
title: >-
  Orde do 18 de xuño de 1998 pola que se anuncia a concesión de axudas
  económicas, en réxime de concorrencia competitiva, dirixidas a publicacións
  periódicas escritas integramente en galego normativizado.
range: Orde
url: 'https://www.xunta.gal/dog/Publicados/1998/19980630/AnuncioE1A2_gl.html'
---
<p>O goberno galego, como consecuencia do progresivo incremento da presencia da lingua galega no ámbito da prensa escrita, ten que presta-lo seu máis decidido apoio a tódalas iniciativas que xurdan neste ámbito, co obxecto de continuar coa política marcada no Estatuto de autonomía e cumprir así o establecido no su artigo 5.3º, que expresa a necesidade de potencia-lo emprego do galego en tódolos planos da vida pública, cultural e informativa, motivo polo cal se promulgou o Decreto 103/1994, do 21 de abril, no que se establecen as axudas dirixidas a publicacións periódicas escritas integramente en galego normativizado, e que complementa o Decreto 417/1990, do 31 de xullo, polo que se regulan as axudas a empresas xornalísticas e de radiodifusión, así como a publicidade institucional.</p>
<p>Por todo iso, en uso das facultades que teño conferidas,</p>
<p>DISPOÑO:</p>
<p>Artigo 1º</p>
<p>Poderán solicita-las axudas que son obxecto da presente orde as empresas xornalísticas establecidas</p>
<p>en Galicia e inscritas no Rexistro Mercantil, que difundan as súas publicacións periódicas escritas integramente en idioma galego normativizado.</p>
<p>Artigo 2º</p>
<p>Para os efectos do disposto no artigo anterior e nos termos establecidos no artigo 3 do Decreto 103/1994, do 21 de abril, entenderanse como publicacións periódicas as que teñan un contido informativo ou de opinión, que se imprimen baixo un mesmo título en serie continua, con numeración correlativa e data de publicación, que aparezan con periodicidade fixa e con propósito de permanencia indefinida no tempo.</p>
<p>Artigo 3º</p>
<p>Poden optar a estas subvencións as empresas que editen publicacións que reúnan as seguintes condicións:</p>
<p>a) Que estean escritas integramente en galego normativizado.</p>
<p>b) Que teñan un mínimo de 24 páxinas en formato DIN A-3 ou de 32 páxinas en formato DIN A-4 (ou o equivalente noutros formatos).</p>
<p>c) Que se publiquen periodicamente.</p>
<p>d) Que inclúan o pé de imprenta con tódolos datos que estableza a lexislación vixente.</p>
<p>e) Que non se distribúan como suplementos ou de forma conxunta a outra publicación.</p>
<p>Artigo 4º</p>
<p>Quedan excluídas da concesión de axudas:</p>
<p>a) Os boletíns de información interior ou de institucións.</p>
<p>b) As publicacións de organizacións políticas, empresariais, profesionais, sindicais ou de entidades públicas.</p>
<p>c) As publicacións de difusión total ou maioritariamente gratuítas.</p>
<p>d) As publicacións que se distribúan como suplemento ou de forma conxunta con outra publicación.</p>
<p>e) As publicacións que, estando sometidas ó control da Oficina de Xustificación de Difusión (OXD), non presenten o certificado acreditativo da difusión expedido polo dito organismo.</p>
<p>f) As publicacións que, segundo informe da Dirección Xeral de Política Lingüística, non se publiquen en galego normativizado, segundo o establecido no Decreto 173/1982, do 17 de novembro, sobre normativización da lingua galega e na disposición adicional da Lei 3/1983, do 15 de xuño, de normalización lingüística.</p>
<p>g) As publicacións que non manteñan a súa actividade no momento da concesión da subvención ou non se comprometan a seguir publicando en galego ata o 31 de decembro de 1998, no caso de ser beneficiario da axuda.</p>
<p>Artigo 5º</p>
<p>A contía global das axudas non poderá excede-la cantidade de 8.000.000 de pesetas, e serán concedidas con cargo á partida orzamentaria 04.08.353.F 470.0 dos orzamentos xerais da Comunidade Autónoma de Galicia para o ano 1998.</p>
<p>O importe das axudas calcularase de acordo cos criterios seguintes:</p>
<p>-5 pesetas por exemplar difundido durante o ano anterior á solicitude, e 10.000 pesetas por número editado no mencionado período para as publicación que presenten o certificado acreditativo da difusión emitido pola Oficina de Xustificación da Difusión (OXD).</p>
<p>-10.000 pesetas por número editado durante o ano anterior á solicitude para as publicacións non sometidas ó control da OXD.</p>
<p>Os números dobres dunha publicación serán considerados un único número para efectos da subvención.</p>
<p>O importe da subvención non poderá superar, en calquera caso, o 50% do custo da edición acreditado na publicación.</p>
<p>Artigo 6º</p>
<p>A Secretaría Xeral para as Relacións cos Medios Informativos poderá propoñer excepcionalmente, e sen excede-la cantidade máxima prevista para as presentes axudas, o outorgamento dunha subvención adicional para as publicacións en consideración da súa difusión, a súa calidade ou o seu interese social e cultural. Tamén poderá outorgar unha parte das axudas por concepto de prestación de asesoría lingüística, a cal se avaliará en función das retribucións establecidas nos orzamentos xerais da comunidade para os funcionarios designados para cada caso.</p>
<p>Artigo 7º</p>
<p>As solicitudes, axustadas ó modelo oficial que se publica como anexo desta orde, dirixiranse ó secretario xeral para as Relacións cos Medios Informativos e deberán de ir acompañadas da seguinte documentación:</p>
<p>1. Memoria na que se fagan consta-los números publicados durante o ano 1997.</p>
<p>2. Testemuño auténtico da escritura de poder, cando o solicitante actúe en representación da persoa física ou xurídica titular do medio.</p>
<p>3. Certificación da inscrición no Rexistro Mercantil, no caso de que o titular sexa persoa xurídica.</p>
<p>4. Copia do documento nacional de identidade do solicitante ou representante.</p>
<p>5. Xustificación de estar ó día nos pagamentos das obrigacións tributarias e da Seguridade Social.</p>
<p>6. Certificación de non ter contraída ningunha débeda coa Comunidade Autónoma.</p>
<p>7. Declaración do número de exemplares difundidos da publicación de que se trate, durante o período que alude o número 1, acompañado da documentación que o acredite.</p>
<p>8. Declaración xurada do representante da empresa na que se responsabilice de que continuará realizando as publicacións en galego ata o 31 de decembro de 1998, no caso de ser beneficiario da axuda.</p>
<p>Artigo 8º</p>
<p>As solicitudes poderán presentarse no rexistro xeral da Consellería de Presidencia e Administración Pública, sito no edificio administrativo de San Caetano, Santiago de Compostela, directamente ou a través dos procedementos establecidos no artigo 38.4º da Lei de réxime xurídico das administracións públicas e do procedemento administrativo común.</p>
<p>As empresas que presenten solicitude de axuda para máis dunha publicación deberán achega-la documentación que se require no artigo 7º da presente orde por cada unha das publicacións.</p>
<p>O prazo de presentación das solicitudes será de 30 días naturais a partir do día seguinte ó da publicación da presente orde.</p>
<p>Artigo 9º</p>
<p>As solicitudes que se presenten serán avaliadas por unha comisión composta polas seguintes persoas:</p>
<p>Presidente: o secretario xeral para as Relacións cos Medios Informativos.</p>
<p>Vicepresidente: o director xeral de Política Lingüística.</p>
<p>Vocais:</p>
<p>-O director do Gabinete de Comunicación.</p>
<p>-O xefe de Servicio da Secretaría Xeral para as Relacións cos Medios Informativos.</p>
<p>-Un funcionario da Dirección Xeral de Política Lingüística con categoría non inferior a xefe de servicio.</p>
<p>-Un funcionario da Dirección Xeral de Política Lingüística nomeado polo director xeral.</p>
<p>Secretario: un funcionario da Secretaría Xeral para as Relacións cos Medios Informativos, con categoría non inferior a xefe de negociado.</p>
<p>Artigo 10º</p>
<p>A valoración das solicitudes presentadas basearase nos seguintes criterios:</p>
<p>a) Emprego da lingua galega normativizada.</p>
<p>b) Tiraxe e difusión de exemplares, a súa periodicidade e os números editados da publicación obxecto de avaliación.</p>
<p>Artigo 11º</p>
<p>A comisión poderá solicitar tódolos informes que considere necesarios, elevando proposta ó conselleiro da Presidencia e Administración Pública para</p>
<p>que adopte a resolución que proceda. A dita resolución pon fin á vía administrativa, e contra ela poderase interpoñer no prazo de dous meses desde a súa notificación, recurso contencioso-administrativo ante o Tribunal Superior de Xustiza de Galicia.</p>
<p>Artigo 12º</p>
<p>A resolución respecto da presente liña de subvencións realizarase dentro dos tres meses desde o remate do prazo de presentación das solicitudes. Rematado o dito prazo sen resolución expresa, deberá entenderse desestimada a petición correspondente (artigo 43.2º C), a sentido contrario da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Artigo 13º</p>
<p>Os beneficiarios das subvencións entregarán á Secretaría Xeral para as Relacións cos Medios Informativos e á Dirección Xeral de Política Lingüística dous exemplares de cada número das publicacións subvencionadas.</p>
<p>Artigo 14º</p>
<p>Con independencia da súa contía, e antes de proceder ó seu aboamento, os beneficiarios das sub</p>
<p>vencións terán que acreditar que se atopan ó día das súas obrigacións tributarias e sociais, e que non teñen pendente de pagamento ningunha débeda, por ningún concepto, coa Administración Pública da Comunidade Autónoma.</p>
<p>O pagamento farase efectivo na súa totalidade unha vez adoptada a resolución a que se refire o artigo 12º.</p>
<p>Disposición derradeira</p>
<p>Primeira.-Nos aspectos non contidos na presente orde, aplicarase o disposto nos decretos 103/1994, do 21 de abril, Decreto 417/1990, do 31 de xullo, a Lei 11/1992, de réxime financeiro e orzamentario de Galicia, e a Lei de orzamentos xerais da Comunidade Autónoma galega para 1998.</p>
<p>Segunda.-Facúltase o secretario xeral para as Relacións cos Medios Informativos para dictar, no ámbito das súas competencias, as resolucións precisas para o desenvolvemento desta orde.</p>
<p>Santiago de Compostela, 18 de xuño de 1998.</p>
<p>Dositeo Rodríguez Rodríguez</p>
<p>Conselleiro da Consellería da Presidencia</p>
<p>e Administración Pública</p>
<p>5901</p>

