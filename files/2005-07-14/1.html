---
date: '2005-07-14'
page: 12
number: 135
agency: CONSELLERÍA DE SANIDADE
section: I. DISPOSICIÓNS XERAIS
title: >-
  Orde do 23 de xuño de 2005 pola que se establecen medidas de estandarización,
  coordinación e supervisión en materia de tecnoloxías da información.
range: Orde
---
<p>A constante incorporación de novas tecnoloxías e servizos de información ás organizacións sanitarias, como a extensión da historia clínica electrónica a todo o ámbito sanitario, as técnicas de diagnóstico por imaxe, ou a telemedicina, supón un aumento na variedade e calidade dos servizos á disposición dos cidadáns, pero tamén un incremento nas exixencias de dispoñibilidade para a infraestrutura na que se basean estas tecnoloxías.</p>
<p>Esta exixencia de dispoñibilidade implica definir os requisitos e procedementos necesarios para garantir unha instalación e uso homoxéneos, ordenados e seguros da infraestrutura e equipamento das tecnoloxías da información e comunicacións en todo o ámbito sanitario.</p>
<p>Por outra banda, a necesidade de homoxeneización, estandarización e integración dos sistemas informáticos e aplicacións da Consellería de Sanidade e do Servizo Galego de Saúde, así como a consecución dos necesarios estándares de calidade, rendemento e seguridade nestas aplicacións e sistemas, obrigan a establecer procedementos, metodoloxías e requisitos comúns que regulen os aspectos xerais do seu desenvolvemento, adquisición, mantemento, implantación e uso.</p>
<p>O Decreto 13/2005, do 7 de febreiro, polo que se aproba a estrutura orgánica da Consellería de Sanidade, encoméndalle no seu artigo 4.5º á Secretaría Xeral as funcións de deseño da estrutura básica, normalización, mantemento, explotación, así como a definición, coordinación e supervisión nestas materias, sen prexuízo das funcións asignadas a outras unidades. Por outra banda, o artigo 8 da mesma norma antes citada, prevé no organigrama a existencia dunha Subdirección Xeral de Sistemas e Tecnoloxías de Información, con funcións de proposta, análise e xestión no eido das tecnoloxías e sistemas de información.</p>
<p>Polo exposto, facendo uso das facultades que me confiren os artigos 34.6º e 38 da Lei 1/1983, do 22 de febreiro, reguladora da Xunta e do seu presidente, modificada pola Lei 11/1988, do 20 de outubro,</p>
<p>DISPOÑO:</p>
<p>Artigo 1º.-Obxecto e ámbito de aplicación.</p>
<p>1. Esta orde ten por obxecto o establecemento de medidas de estandarización, coordinación e supervisión en materia de tecnoloxías de información, entendendo como tal a informática e as comunicacións.</p>
<p>2. As medidas contidas nesta orde serán de aplicación no ámbito da Consellería de Sanidade, do Servizo Galego de Saúde, das fundacións e doutros centros dependentes.</p>
<p>Artigo 2º.-Estandarización da instalación e do uso de infraestrutura e equipamento das tecnoloxías de información e comunicacións.</p>
<p>1. A Secretaría Xeral da Consellería de Sanidade, a través da Subdirección Xeral de Sistemas e Tecno</p>
<p>loxías de Información, establecerá e publicará os procedementos, requisitos e directrices técnicas en materia de:</p>
<p>a) Instalación de infraestrutura física e equipamento nas redes de comunicacións.</p>
<p>b) Instalación de equipamento hardware e software de base.</p>
<p>c) Utilización da infraestrutura, redes de comunicación e equipamento hardware.</p>
<p>d) Seguridade física e lóxica nas redes de comunicacións e sistemas informáticos.</p>
<p>2. Os procedementos, requisitos e directrices técnicas en materia de instalación, infraestrutura, redes, equipamento e seguridade deberán constar, para o seu cumprimento, nos pregos de prescricións técnicas dos expedientes de contratación.</p>
<p>Artigo 3º.-Deseño da infraestrutura.</p>
<p>A análise de requisitos, a selección da tecnoloxía, a determinación da arquitectura, así como o deseño das redes e infraestrutura física será realizada pola Secretaría Xeral da Consellería de Sanidade a través da Subdirección Xeral de Sistemas e Tecnoloxías de Información.</p>
<p>Artigo 4º.-Coordinación e supervisión da infraestrutura.</p>
<p>1. Deberán estar coordinados cos servizos de informática dos centros directivos e coa Secretaría Xeral da Consellería de Sanidade a través da Subdirección Xeral de Sistemas e Tecnoloxías de Información:</p>
<p>a) Os proxectos e propostas de adquisición, instalación e modernización de infraestrutura, redes e equipamento para as tecnoloxías da información e comunicacións.</p>
<p>b) A elaboración das prescricións técnicas xerais ou particulares dos correspondentes expedientes de contratación.</p>
<p>c) Os proxectos e propostas de deseño, modificación ou ampliación dos sistemas, redes e servizos.</p>
<p>d) As solicitudes de activación de enlaces e circuítos de comunicacións electrónicas.</p>
<p>e) As solicitudes de acceso a redes externas desde o sistema de información sanitario.</p>
<p>f) As solicitudes de acceso a recursos internos dende redes externas.</p>
<p>2. Os proxectos e as propostas de adquisición, instalación e modificación ou ampliación de infraestrutura, redes e equipamento, así como as prescricións técnicas xerais ou particulares dos correspondentes expedientes, deberán someterse ao visto e prace da Secretaría Xeral da Consellería de Sanidade, logo do informe da Subdirección Xeral de Sistemas e Tecnoloxías de Información.</p>
<p>Artigo 5º.-Plans de numeración e dirección.</p>
<p>Correspóndelle á Secretaría Xeral da Consellería de Sanidade a definición dos plans de numeración e dirección das diferentes redes de comunicacións que prestan servizo no ámbito a que se refire a presente orde, así como das regras e procedementos de asignación e uso dos números e enderezos.</p>
<p>Artigo 6º.-Nomes de dominio.</p>
<p>Correspóndelle á Secretaría Xeral da Consellería de Sanidade a creación, solicitude, asignación e xestión da totalidade dos nomes de dominio usados no ámbito a que se refire esta orde.</p>
<p>Artigo 7º.-Estandarización do proceso de desenvolvemento e adquisición de aplicacións, solucións e sistemas informáticos.</p>
<p>1. Correspóndelle á Secretaría Xeral da Consellería de Sanidade a través da Subdirección Xeral de Sistemas e Tecnoloxías de Información establecer e publicar os procedementos, metodoloxías, requisitos e directrices técnicas que rexerán o desenvolvemento e adquisición de aplicacións, solucións e sistemas informáticos.</p>
<p>2. Os procedementos, metodoloxías, requisitos e directrices técnicas deberán constar nos pregos de prescricións técnicas dos expedientes de contratación.</p>
<p>Artigo 8º.-Coordinación e supervisión dos proxectos para o desenvolvemento e adquisición de aplicacións e sistemas informáticos.</p>
<p>1. Calquera proxecto de estudo, desenvolvemento ou implantación de aplicacións e sistemas informáticos deberá estar coordinado cos servizos informáticos dos centros directivos e coa Secretaría Xeral da Consellería de Sanidade a través da Subdirección Xeral de Sistemas e Tecnoloxías de Información.</p>
<p>2. Os proxectos e as propostas de desenvolvemento e contratación de aplicacións, solucións e sistemas de carácter informático así como as prescricións técnicas xerais ou particulares dos correspondentes expedientes, deberán someterse ao visto e prace da Secretaría Xeral da Consellería de Sanidade, logo do informe da Subdirección Xeral de Sistemas e Tecnoloxías de Información.</p>
<p>Artigo 9º.-Catálogo de aplicacións e sistemas informáticos.</p>
<p>1. A Secretaría Xeral da Consellería de Sanidade, a través da Subdirección Xeral de Sistemas e Tecnoloxías de Información publicará nun catálogo electrónico a lista actualizada de aplicacións e sistemas informáticos corporativos.</p>
<p>2. Será requisito necesario para a instalación de calquera aplicación ou sistema informático a súa previa inclusión no catálogo de aplicacións e sistemas informáticos.</p>
<p>3. Só serán incluídos no catálogo de aplicacións e sistemas informáticos as aplicacións e sistemas que sexan desenvolvidos ou adquiridos de acordo cos requisitos establecidos no procedemento de desenvolvemento e adquisición de aplicacións.</p>
<p>Artigo 10º.-Deseño e estandarización do servizo de directorio electrónico corporativo e dos servizos para a xestión, publicación e intercambio de información en formato electrónico.</p>
<p>Correspóndelle á Secretaría Xeral da Consellería de Sanidade a través da Subdirección Xeral de Sistemas e Tecnoloxías de Información:</p>
<p>a) Seleccionar a tecnoloxía, establecer a arquitectura e definir as políticas de seguridade do servizo de directorio electrónico corporativo e dos servizos para a xestión, publicación e intercambio de información en formato electrónico, entendendo como tales o correo elec</p>
<p>trónico, a mensaxaría instantánea, a intranet, extranets, portais corporativos e sitios web.</p>
<p>b) Definir os procedementos e establecer as directrices técnicas para a definición, nomenclatura e xestión dos obxectos, unidades organizativas e atributos do directorio electrónico corporativo.</p>
<p>c) Estandarizar a imaxe corporativa e establecer as políticas de uso do servizo de correo electrónico, así como definir os procedementos e directrices técnicas para a nomenclatura, creación, organización e xestión dos usuarios, buzóns de correo, enderezos, alias, listas de distribución, grupos e calquera outro obxecto deste servizo.</p>
<p>d) Determinar os recursos, compoñentes, técnicas, formatos e procedementos admitidos na construción da intranet, extranet, portais corporativos e sitios web.</p>
<p>Artigo 11º.-Organización do espazo de nomes.</p>
<p>Establécese unha arquitectura de dominio único para a organización do espazo de nomes do servizo de directorio electrónico corporativo.</p>
<p>Artigo 12º.-Enderezos de correo electrónico.</p>
<p>Establécese un único nome de dominio, determinado segundo o disposto no artigo 6º desta orde, do que derivarán obrigatoriamente a totalidade dos enderezos de correo electrónico asignados no ámbito definido no artigo 1º.2.</p>
<p>Artigo 13º.-Catálogo de sitios web e portais corporativos.</p>
<p>1. A Secretaría Xeral da Consellería de Sanidade, a través da Subdirección Xeral de Sistemas e Tecnoloxías de Información, publicará nun catálogo electrónico a lista actualizada dos sitios web e portais corporativos incluídos no ámbito de aplicación desta orde, xa sexan internos ou externos, públicos ou restrinxidos.</p>
<p>2. Para a apertura e explotación dun sitio web ou portal corporativo será necesaria a súa inclusión previa no catálogo.</p>
<p>3. Só se incluirán no catálogo de sitios web e portais corporativos aqueles que se adecuen ás regras de estandarización a que se refire o artigo 10º desta orde ou que obteñan o visto e prace da Secretaría Xeral da Consellería de Sanidade.</p>
<p>Artigo 14º.-Restricións.</p>
<p>1. O equipamento das tecnoloxías de información destinado ao almacenamento e procesado de datos deberá ser instalado nos centros de proceso de datos ou en locais habilitados e autorizados para tal efecto.</p>
<p>2. O equipamento para as redes e sistemas de comunicacións só se poderá instalar en lugares que reúnan os requisitos ambientais e de seguridade física e estean habilitados para este uso.</p>
<p>3. A instalación de aplicacións e sistemas informáticos só se realizará no equipamento situado nos locais destinados a centro de proceso de datos ou nos habilitados e autorizados para tal efecto.</p>
<p>Disposición adicional</p>
<p>Os documentos que recollen os procedementos, metodoloxías, requisitos e directrices técnicas aos que se refire esta orde publicaranse utilizando medios electrónicos.</p>
<p>Disposicións transitorias</p>
<p>Primeira.-Establécese un período transitorio de seis meses desde a publicación desta disposición para que as aplicacións e sistemas instalados poidan ser incluídos no catálogo de aplicacións e sistemas informáticos ou, no seu defecto, a súa instalación poida ter o visto e prace da Secretaría Xeral da Consellería de Sanidade, logo de informe da Subdirección Xeral de Sistemas e Tecnoloxías de Información.</p>
<p>Transcorrido o devandito prazo, as aplicacións e sistemas que non estean incluídos no catálogo, ou non obteñan o visto e prace da Secretaría Xeral da Consellería de Sanidade, deberán ser desinstalados.</p>
<p>Segunda.-Establécese un período transitorio de tres meses desde a publicación desta disposición para:</p>
<p>1. A eliminación ou migración dos espazos de nomes derivados de calquera nome de dominio que non fosen creados ou asignados de conformidade coa presente orde.</p>
<p>2. A eliminación ou migración dos enderezos de correo electrónico que non cumpran cos requisitos determinados na presente orde.</p>
<p>3. O peche dos sitios web e portais que non cumpran cos requisitos referidos nesta orde ou ben que a inclusión no catálogo non fose aprobada pola Secretaría Xeral da Consellería de Sanidade.</p>
<p>4. A baixa e desinstalación dos enlaces e circuítos de comunicacións que non cumpran co establecido nos artigos 2º, 3º e 4º desta orde.</p>
<p>Disposicións derradeiras</p>
<p>Primeira.-Esta orde entrará en vigor o día seguinte ao da súa publicación no Diario Oficial de Galicia.</p>
<p>Segunda.-Autorízase o secretario xeral da Consellería de Sanidade para ditar as instrucións e acordos necesarios para levar a efecto o previsto na presente orde.</p>
<p>Santiago de Compostela, 23 de xuño de 2005.</p>
<p>José Manuel González Álvarez</p>
<p>Conselleiro de Sanidade</p>
<p>CONSELLERÍA DA PRESIDENCIA, RELACIÓNS INSTITUCIONAIS</p>
<p>E ADMINISTRACIÓN PÚBLICA</p>

