---
date: '2001-03-15'
id: 40D2
page: 3271
number: 53
agency: CONSELLO ECONÓMICO E SOCIAL DE GALICIA
section: III. OUTRAS DISPOSICIÓNS
title: >-
  Resolución do 23 de febreiro de 2001 pola que se dispón a publicación do
  acordo de modificación do Regulamento de réxime interno do Consello Económico
  e Social de Galicia.
range: Resolución
url: 'https://www.xunta.gal/dog/Publicados/2001/20010315/Anuncio40D2_gl.html'
---
<p>O Regulamento de réxime interno do CES-Galicia, aprobado polo Pleno do día 29 de abril de 1996 e publicado no DOG do 11 de xuño de 1996, establece no artigo 45 que lle corresponde ó Pleno do Consello a facultade de reformalo total ou parcialmente.</p>
<p>Na sesión plenaria do día 22 de febreiro de 2001, coa asistencia de vintesete dos seus membros con dereito a voto, acordouse por unanimidade modifica-lo artigo 28 do dito regulamento, co obxecto de equilibra-lo traballo das comisións sectoriais, tomando como esquema o índice da memoria sobre a situación económica e social de Galicia 1999 e os temas dos informes e dictames que vai realiza-lo consello.</p>
<p>De acordo coas competencias atribuídas polo artigo 16 c) da Lei 6/1995, do 28 de xuño, pola que se crea o Consello Económico e Social de Galicia, e o artigo 24 d) do seu Regulamento de réxime interno,</p>
<p>en relación co disposto no artigo 20 da Lei de creación, esta presidencia</p>
<p>RESOLVE:</p>
<p>Facer público o acordo adoptado polo Pleno 1/2001, celebrado con data do 22 de febreiro de 2001, que figura como anexo da presente resolución.</p>
<p>Santiago de Compostela, 23 de febreiro de 2001.</p>
<p>Luis Suárez-Llanos Gómez</p>
<p>Presidente do Consello Económico e Social</p>
<p>de Galicia</p>
<p>ANEXO</p>
<p>Modificación do artigo 28 do Regulamento de réxime interno.</p>
<p>O artigo 28 do Regulamento de réxime interno queda redactado como segue:</p>
<p>Artigo 28.-Clases.</p>
<p>As comisións sectoriais, como grupos de traballo para a elaboración dos proxectos de estudio, informes ou dictames do consello, poden ser de carácter permanente ou específicas. Terán a condición de comisións sectoriais permanentes as seguintes:</p>
<p>1. Economía, emprego e sectores productivos.</p>
<p>2. Sector público e benestar social.</p>
<p>3. Desenvolvemento rexional.</p>
<p>4. Memoria anual sobre a situación socioeconómica.</p>
<p>O Pleno do Consello poderá acorda-la constitución das comisións sectoriais específicas para a redacción dos estudios, informes ou dictames que se determinen no acordo de constitución, establecendo a súa composición e fixando as súas directrices.</p>

