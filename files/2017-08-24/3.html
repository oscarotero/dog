---
date: '2017-08-24'
id: O92-170817-0001
page: 40369
number: 160
agency: Instituto Galego de Promoción Económica
section: III. Outras disposicións.
title: >-
  RESOLUCIÓN do 11 de agosto de 2017 pola que se dá publicidade á resolución de
  concesión das axudas destinadas á creación de empresas para actividades non
  agrícolas en zonas rurais, cofinanciadas polo Fondo Europeo Agrícola de
  Desenvolvemento Rural (Feader), no marco do Programa de desenvolvemento rural
  (PDR) de Galicia 2014-2020 (Galicia Rural Emprende).
range: Resolución
url: >-
  https://www.xunta.gal/dog/Publicados/2017/20170824/AnuncioO92-170817-0001_gl.html
---
<p>Mediante Resolución do 16 de febreiro de 2017 (DOG nº 42, do 1 de marzo), publicáronse as bases reguladoras das axudas do Igape destinadas á creación de empresas para actividades non agrícolas en zonas rurais, cofinanciadas polo Fondo Europeo Agrícola de Desenvolvemento Rural (Feader), no marco do Programa de desenvolvemento rural (PDR) de Galicia 2014-2020 e procedeuse á súa convocatoria en réxime de concorrencia competitiva (Galicia Rural Emprende).</p>
    <p>As ditas bases establecen no seu artigo 10.6 que a resolución será obxecto de publicación no <em>Diario Oficial de Galicia</em> e na páxina web do Igape no enderezo www.tramita.igape.es, ao cal se remitirá desde o texto publicado no DOG.</p>
    <p>Na súa virtude e, de conformidade coas facultades que teño conferidas,</p>
    <h2>RESOLVO:</h2>
    <p>Primeiro. Anunciar a publicación do texto completo da resolución definitiva con data do 11 de agosto de 2017 de concesión das axudas do Igape destinadas á creación de empresas para actividades non agrícolas en zonas rurais, cofinanciadas polo Fondo Europeo Agrícola de Desenvolvemento Rural (Feader), no marco do Programa de desenvolvemento rural (PDR) de Galicia 2014-2020 (Galicia Rural Emprende), no enderezo www.tramita.igape.es (apartado «Consulta de resolucións definitivas» http://www.igape.es/gl/oficina-virtual/resolucions-definitivas). O texto completo da resolución non se publica no DOG na súa integridade en virtude da cautela prevista no artigo 46 da Lei 39/2015, do 1 de outubro, do procedemento administrativo común das administracións públicas.</p>
    <p>Habilítase un prazo de dez (10) días naturais para que os interesados accedan á Oficina virtual do Igape, no enderezo www.tramita.igape.es (apartado «Consulta de resolucións definitivas» http://www.igape.es/gl/oficina-virtual/resolucions-definitivas), utilizando o seu NIF e o código IDE do expediente, para descargar a súa resolución individual. Transcorrido o devandito prazo desde a posta á disposición da resolución individual sen que se acceda ao seu contido entenderase rexeitada.</p>
    <p>No suposto de que o beneficiario sexa unha persoa física e non teña capacidade técnica ou económica, ou que por outros motivos non teña garantido o acceso e a dispoñibilidade dos medios tecnolóxicos precisos, poderá dirixirse ás oficinas centrais do Igape en Santiago de Compostela ou a calquera das súas oficinas territoriais, para que lle presten asistencia e medios para descargar a súa resolución individual.</p>
    <p>Estas axudas están cofinanciadas ao 75 % polo Fondo Europeo Agrícola de Desenvolvemento Rural no marco do Programa de desenvolvemento rural para Galicia 2014-2020 e, en particular:</p>
    <p>Prioridade 6.A: facilitar a diversificación, a creación e o desenvolvemento de pequenas empresas e a creación de emprego.</p>
    <p>Medida 06: desenvolvemento de explotacións agrícolas e empresariais.</p>
    <p>Submedida 6.2: axudas destinadas á creación de empresas para actividades non agrícolas en zonas rurais.</p>
    <p>O restante 25 % correspóndese con cofinanciamento nacional, asumindo o 7,5 % a Administración xeral do Estado e o 17,5 % a Xunta de Galicia.</p>
    <p>O que exixe o cumprimento da normativa aplicable a este fondo, en particular, o Regulamento de execución (UE) nº 808/2014 da Comisión, do 17 de xullo, así como a súa normativa comunitaria, estatal e autonómica de desenvolvemento.</p>
    <p>A concesión desta axuda supón a aceptación do beneficiario a ser incluído na lista pública de operacións prevista no artigo 115.2 do Regulamento (UE) nº 1303/2013. Así mesmo, o beneficiario deberá cumprir os requisitos de publicación e comunicación en relación á publicidade do financiamento, de conformidade co previsto no anexo III do Regulamento (UE) nº 808/2014 da Comisión, do 17 de xullo.</p>
    <p>Segundo. As resolucións individuais, segundo o establecido no punto primeiro, esgotan a vía administrativa e contra elas poderán interpoñerse recurso contencioso-administrativo perante os xulgados do contencioso-administrativo de Santiago de Compostela, no prazo de dous (2) meses contado a partir do día seguinte ao acceso á resolución individual, ou a partir do día hábil seguinte ao de finalización do prazo sen acceder ao seu contido. Non obstante, previamente poderá interpoñer un recurso de reposición ante a persoa titular da Dirección Xeral do Igape, dentro do prazo dun mes contado a partir do día seguinte ao acceso á resolución individual, ou a partir do día hábil seguinte ao de finalización do prazo sen acceder ao seu contido.</p>
    <p>Santiago de Compostela, 11 de agosto de 2017</p>
    <footer><p>O director xeral do Instituto Galego de Promoción Económica<br>P.S. (Acordo do 29.3.2012; DOG núm. 78, do 24 de abril)<br>Pablo Casal Espido<br>Secretario xeral do Instituto Galego de Promoción Económica</p></footer>

