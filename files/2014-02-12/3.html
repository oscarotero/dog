---
date: '2014-02-12'
id: CA02-050214-0005
page: 5760
number: 29
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  RESOLUCIÓN do 25 de setembro de 2013, da Secretaría Xeral de Ordenación do
  Territorio e Urbanismo, sobre a aprobación definitiva do expediente de
  delimitación do solo do núcleo rural das Lamas, concello de Becerreá.
range: Resolución
url: >-
  https://www.xunta.gal/dog/Publicados/2014/20140212/AnuncioCA02-050214-0005_gl.html
---
<p>O Concello de Becerreá remite no 26 de xullo pasado o referido proxecto de delimitación do núcleo rural das Lamas, para os efectos de solicitar resolución sobre a súa aprobación definitiva, conforme o establecido ao respecto na disposición adicional 2ª.2 da Lei 9/2002, do 30 de decembro, de ordenación urbanística e protección do medio rural de Galicia.</p>
    <p>Analizada a documentación achegada polo concello, e vista a proposta subscrita pola Subdirección Xeral de Urbanismo, resulta: </p>
    <p>I. Antecedentes.</p>
    <p>1. O Concello de Becerreá dispón actualmente vixentes de normas subsidiarias de planeamento municipal, aprobadas definitivamente pola Comisión Provincial de Urbanismo de Lugo no 28 de abril de 1995. </p>
    <p>2. A disposición adicional décimo segunda da Lei 8/2012, do 29 de xuño, de vivenda de Galicia, modificou o número 4 do artigo 93 da LOUG, nomeadamente canto a que as modificacións de planeamento xeral tendentes á delimitación de solo de núcleo rural ao abeiro do establecido no artigo 13 desa lei se tramitarán seguindo o procedemento establecido na disposición adicional segunda da LOUG.</p>
    <p>3. Respecto da tramitación administrativa, cabe sinalar o seguinte:</p>
    <p>• O Concello Pleno de Becerreá, en sesión do 14 de marzo de 2013, acordou retomar a delimitación, como solo de núcleo rural común, do asentamento de poboación sito no lugar das Lamas.</p>
    <p>• Consta decreto da alcaldía, do 29 de abril de 2013, de aprobación inicial do expediente de delimitación.</p>
    <p>• Procedeuse á publicación dos anuncios preceptivos correspondentes, no DOG (8.5.2013) e nos xornais <em>El Progreso</em> (8.5.2013) e <em>La Voz de Galicia</em> de Lugo (8.5.2013).</p>
    <p>• En data 3.6.2013 emitiuse informe favorable da Axencia Galega de Infraestruturas en relación coa estrada LU-636, ao abeiro do establecido na Lei 4/1994, do 14 de setembro, de estradas de Galicia.</p>
    <p>• Consta certificación da secretaría municipal, do 2.7.2013, sobre a exposición pública do proxecto e a non presentación de alegación algunha. </p>
    <p>• O Concello Pleno de Becerreá, na súa sesión do 23 de xullo de 2013 adoptou acordo de aprobación provisoria do expediente de delimitación.</p>
    <p>II. Análise e consideracións.</p>
    <p>II.1. A Delimitación do núcleo rural das Lamas afecta un ámbito duns 51.600 m2 de superficie, a carón da estrada autonómica LU-636 (antiga C-535, pertencente á rede complementaria básica) e próxima ao solo urbano do núcleo cabeceira do concello.</p>
    <p>II.2. Nas NSP actualmente vixentes os terreos atópanse clasificados, a partes iguais, como solo non urbanizable de protección paisaxística e de protección agropecuaria.</p>
    <p>II.3. A información contida no estudo do medio rural argumenta a falla de valores naturais, ambientais e paisaxísticos prevalentes sobre o recoñecemento fáctico do asentamento existente. </p>
    <p>II.4. O asentamento está constituído por edificacións construídas nos últimos 30 anos, das cales 7 están destinadas a uso residencial, 1 a almacén agropecuario e outras son construcións menores anexas ás vivendas. </p>
    <p>II.5. A delimitación fixa as condicións de uso e de edificación nos terreos delimitados e define o trazado viario coas aliñacións.</p>
    <p>De acordo co punto 2 da disposición adicional segunda da LOUG e co artigo 12.1.b) do Decreto 316/2009, do 4 de xuño, polo que se establece a estrutura orgánica da Consellería de Medio Ambiente, Territorio e Infraestruturas, a competencia para resolver sobre a aprobación definitiva dos expedientes de delimitación de solo de núcleos rurais corresponde á secretaria xeral de Ordenación do Territorio e Urbanismo.</p>
    <p>III. Resolución.</p>
    <p>Visto canto antecede,</p>
    <p class="dog-centrado-sin-cursiva-c-a">RESOLVO:</p>
    <p>1. Aprobar o proxecto de delimitación do solo de núcleo rural das Lamas, no concello de Becerreá.</p>
    <p>2. Contra esta resolución, que non pon fin á vía administrativa, poderase interpoñer recurso de alzada ante a CMATI, no prazo dun mes contado a partir do día seguinte ao de notificación desta resolución, sen prexuízo de que os interesados poidan exercer, se é o caso, calquera outro que consideren procedente (artigos 48, 58, 114 e 115 da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro). Se o interesado é unha administración pública non caberá interpoñer recurso en vía administrativa, e pódese interpoñer recurso contencioso-administrativo perante a sala do contencioso-administrativo do Tribunal Superior de Xustiza de Galicia, no prazo de dous meses contados desde o día seguinte ao da notificación, sen prexuízo da formulación, no seu caso, do requirimento previo en igual prazo (artigos 44 e 46 da Lei 29/1998, do 13 de xullo, da xurisdición contencioso-administrativa). </p>
    <p>3. Notifíquese ao concello e publíquese no<em> Diario Oficial de Galicia</em>.</p>
    <p>Santiago de Compostela, 25 de setembro de 2013</p>
    <footer><p>María Encarnación Rivas Díaz<br>Secretaria xeral de Ordenación do Territorio e Urbanismo</p></footer>

