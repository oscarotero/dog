---
date: '1998-06-01'
id: CC36
page: 5
number: 103
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Orde do 13 de maio de 1998 pola que se modifica a Orde do 31 de marzo de 1998
  pola que se convocan para 1998 as bases reguladoras das axudas de iniciativa
  PEME de desenvolvemento empresarial na Comunidade Autónoma de Galicia.
range: Orde
url: 'https://www.xunta.gal/dog/Publicados/1998/19980601/AnuncioCC36_gl.html'
---
<p>Mediante orde da Consellería de Economía e Facenda do 31 de marzo de 1998 (Diario Oficial de Galicia nº 81, do 29 de abril) desenvolvéronse, no ámbito da</p>
<p>Comunidade Autónoma galega, as bases reguladoras das axudas de iniciativa PEME de desenvolvemento empresarial previstas no Real decreto 937/1997, do 20 de xuño, e convocáronse para o ano 1998.</p>
<p>Advertido, sen embargo, que a data límite para xustificación da realización dos proxectos subvencionados, fixada polo anexo I da orde referida no 15 de novembro de 1998, para os programas 2 (promoción de servicios de información empresarial), 3 (deseño) e 4 (redes de organismos intermedios de apoio á innovación) pode resultar insuficiente para dar cabida a aqueles proxectos que a súa execución requira de marxes temporais máis flexibles, resulta conveniente ampliar con carácter xeral o prazo máximo de xustificación de realización de proxectos subvencionados establecido a priori para os programas xa referidos.</p>
<p>Así mesmo, aclárase en concordancia co disposto na Lei de orzamentos, o réxime de pagamentos a conta.</p>
<p>Por todo iso, e en virtude das atribucións que teño conferidas,</p>
<p>DISPOÑO:</p>
<p>Artigo 1º</p>
<p>O primeiro parágrafo de cada un dos apartados 5.1. dos programas 2 (programa de promoción de servicios de información), 3 (programa de deseño) e 4 (programa de redes de organismos intermedios de apoio á innovación) desenvolvidos no anexo I da Orde do 31 de marzo de 1998, queda redactado nos seguintes termos:</p>
<p>«Consideraranse subvencionables os seguintes tipos de gastos aboados desde a data de presentación da solicitude de axuda no Igape e ata a data de xustificación de realización do proxecto establecida na resolución de concesión, que non poderá supera-lo 30 de setembro de 1999».</p>
<p>Artigo 2º</p>
<p>Engádase un primeiro parágrafo ó artigo 7º:</p>
<p>«O pagamento da subvención practicarase segundo o establecido na Lei de orzamentos da Comunidade Autónoma que estea vixente e de conformidade co disposto nos seguintes parágrafos».</p>
<p>Disposición derradeira</p>
<p>A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 13 de maio de 1998.</p>
<p>José Antonio Orza Fernández</p>
<p>Conselleiro de Economía e Facenda</p>
<p>4992</p>

