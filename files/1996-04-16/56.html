---
date: '1996-04-16'
id: 566A
page: 3
number: 74
agency: CONCELLO DE POIO
section: VI. ANUNCIOS
title: Anuncio.
range: Anuncio.
url: 'https://www.xunta.gal/dog/Publicados/1996/19960416/Anuncio566A_gl.html'
---
<p>O Pleno deste Concello, en sesión do 6 de febreiro de 1996, aprobou definitivamente o seguinte:</p>
<p>Regulamento de participación veciñal.</p>
<p>Preámbulo</p>
<p>Acolléndose ás disposicións legais vixentes (artigos 4.1º.a e capítulos IV da Lei reguladora de bases de réxime local), o Concello de Poio pretende desenvolver unha normativa que regule a participación cidadá co recoñecemento expreso dos dereitos dos cidadáns e das entidades que os aglutinan e nas cales se organizan, nomeadamente as asociacións de veciños e as súas federacións, as entidades deportivas, culturais, sindicais, empresariais, etc., que representan o elemento vertebrador duha colectividade.</p>
<p>Un regulamento de participación veciñal nun marco de democracia formal como a actualmente vixente, en ningún caso debe consolida-los seus mecánismos de funcionamento, que están fundamentados na delegación do exercicio da soberanía e da participación política, mediante os procesos electorais que lexitiman para a acción de goberno e a defensa de intereses privados de determinadas correntes de opinión e grupos de presión á marxe da sociedade civil.</p>
<p>Como visión alternativa e rupturista, entendemos que a democracia real pasa pola participación activa de tódolos veciños na vida do seu barrio e parroquia, pola participación real na vida política diaria do concello, que é a institución máis próxima á cidadanía. Consideraremos que para que isto poida ser posible é necesario gobernar cos seguintes criterios básicos:</p>
<p>1.-Xestión transparente ó servicio da maioría dos veciños.</p>
<p>2.-Facilitar canles de información ó conxunto da poboación.</p>
<p>3.-Poñer en funcionamento canles de participación.</p>
<p>Disposicións xerais</p>
<p>Artigo 1º.-O obxecto do presente regulamento é o establecemento das formas, medios e procedementos de información e participación dos veciños e entidades cidadás na xestión municipal, de conformidade coa lexislación vixente.</p>
<p>Artigo 2º.-Os obxectivos que se pretenden atinxir co presente regulamento son:</p>
<p>-Facilita-la máis ampla información sobre as actividades e xestión municipal.</p>
<p>-Promove-la participación dos veciños e entidades cidadás na xestión municipal.</p>
<p>-Crea-los órganos e mecanismos que garantan as posibilidades de consulta ós veciños.</p>
<p>-Fomenta-lo asociacionismo.</p>
<p>-Garanti-la solidariedade e o equilibrio entre os distintos barrios e parroquias do concello.</p>
<p>Do rexistro municipal.</p>
<p>Artigo 3º.-O Rexistro Municipal de Asociacións ten por obxecto permitirlle ó concello coñece-lo número de entidades existentes no seu territorio, facilita-la relación entre estas e o concello, coñece-los seus fins e a súa representatividade, para os efectos de posibilita-lo fomento do asociacionismo e a participación cidadá, baixo os criterios de obxectividade, imparcialidade e igualdade.</p>
<p>Artigo 4º.-O concello porá en marcha un rexistro de asociacións no que poderán inscribirse todas aquelas entidades legalmente constituídas que acrediten o seu funcionamento democrático, sen ánimo de lucro, que teñan como marco territorial de actuación o concello de Poio, e que teñan como obxectivo fundamental a defensa dos intereses xerais ou sectoriais dos veciños. En especial as asociacións de veciños, deportivas, recreativas, xuvenís, estudiantís, mediambientais, profesionais e sindicais entre outras.</p>
<p>Artigo 5º.-A solicitude de inscrición presentarase no rexistro xeral, debendo aporta-los seguintes documentos:</p>
<p>-Estatutos da entidade.</p>
<p>-Acta da última asemblea xeral de socios.</p>
<p>-Identificación das persoas que ocupan cargos directivos.</p>
<p>-Domicilio social.</p>
<p>-Número de socios.</p>
<p>-Programa de actividades do ano que corre.</p>
<p>-Orzamento do ano que corre.</p>
<p>As asociacións deberán presentar no prazo máximo dun mes contado a partir da data de celebración da asamblea xeral de socios e de acordo co que estipulan os seus estatutos, as actas acreditativas do funcionamento democrático da entidade e que fagan referencia á renovación de cargos e das asambleas xerais de socios.</p>
<p>Igualmente, no caso de que sexan perceptores de fondos públicos municipais, anualmente, deberán presentar memoria acreditativa das actividades realizadas con cargo ós ditos fondos.</p>
<p>Artigo 6º.-Será requisito previo imprescindible para a sinatura de convenios de colaboración entre o concello e a entidade estar inscrito no Rexistro Municipal de Asociacións que en ningún caso pode ser denegada unha vez encubertos os datos incluídos neste regulamento.</p>
<p>En ningún caso poderá denegarse a información solicitada por calquera entidade a través dos canles legais, baixo a escusa de non estar inscrita no Rexistro Xeral de Asociacións.</p>
<p>Artigo 7º.-No prazo de 15 días desde a solicitude de inscrición, salvo que esta se interrompa pola necesidade de aportar documentación non incluída inicialmente, o concello notificará á asociación o seu número de inscrición e a partir dese momento considerarase de alta para tódolos efectos.</p>
<p>Artigo 8º.-No último trimestre do ano, as asociacións presentarán unha memoria onde constará como mínimo a relación de actividades realizadas e o balance económico do primeiro semestre do exercicio e da súa aplicación, así como o programa de actividades e orzamento para o ano seguinte.</p>
<p>Do Consello de Participación Veciñal.</p>
<p>Artigo 9º.-O Consello de Participación Veciñal (CPV) estará constituído por 1 representante de cada grupo político que forme parte da corporación municipal e 1 membro de cada colectivo veciñal podendo nomear un suplente para cada un deles.</p>
<p>Co obxectivo de garanti-la non execución de acordos que atenten contra os intereses colectivos do conxunto dos veciños establécese o dereito a veto. Este será efectivo cando 2/3 dos representantes veciñais acorden facer uso do dito dereito.</p>
<p>Nas xuntas que celebre o CPV, poderán tomar parte os asesores que o concello e asociación de veciños estimen oportuno.</p>
<p>O CPV nomeará entre os membros pertencentes asociacións veciñais e na xunta constituínte o presidente, secretario, vicepresidente e vocais.</p>
<p>O cargo de presidente deberá ser rotativo, e exercerase por períodos de 12 meses.</p>
<p>Do funcionamento do Consello de Participación Veciñal.</p>
<p>Artigo 10º.-O consello reunirase unha vez cada 2 meses, podendo facelo extraordinariamente nun menor prazo de días, cando así o considere. As sesións serán públicas e abertas para o conxunto dos veciños que así o desexen tendo dereito a voz pero non a voto.</p>
<p>Será ordinariamente convocado polo presidente, podendo facelo, igualmente pola metade dos compoñentes das asociacións de veciños membros do consello.</p>
<p>Considerarase constituído en primeira sesión cando estean presentes a metade máis un dos seus membros de dereito, e en segunda cos asistentes, sempre que asistan un mínimo de tres entidades asociativas e estea ou non presente a representación do concello.</p>
<p>Cando alúgn membro do consello non acuda por tres veces consecutivas ás xuntas legalmente convocadas, será requirida á entidade a quen representa para que proceda á súa substitución.</p>
<p>Atribucións do Consello de Participación Veciñal.</p>
<p>Artigo 11º.-O CPV recibirá comunicación escrita cun mínimo de 48 horas de antelación, da orde do día das comisións de goberno e pleno municipal.</p>
<p>Igualmente recibirá información dos acordos das comisións de governo e pleno municipal.</p>
<p>Os temas debatidos polo CPV serán incluídos obrigatoriamente na orde do día do organismo municipal que lle competa e na xunta máis inmediata para que sexa debatido por este.</p>
<p>Os acordos serán transmitidos ó CPV a través das actas correspondentes.</p>
<p>O CPV poderá controlar e revisar, cando o coide oportuno, a tramitación de todo tipo de asuntos administrativos, para o cal lle será entregada toda a documentación que solicite, e a efectividade e execución dos acordos municipais.</p>
<p>Artigo 12º.-Serán materias a discutir no Consello de Participación Veciñal, entre outras:</p>
<p>-Ordenanzas fiscais.</p>
<p>-Orzamentos municipais.</p>
<p>-Plans de acción municipal.</p>
<p>-Urbanismo.</p>
<p>-Transporte público.</p>
<p>-Saneamento.</p>
<p>-Servicios sociais.</p>
<p>-Sanidade.</p>
<p>-Acción sociocultural, etc.</p>
<p>Artigo 13º.-Os representantes das diversas entidades poderán intervir naquelas comisións informativas nas que figuren asuntos que afecten a estes colectivos na orde do día, sempre que o soliciten previamente da alcaldía, especificando de xeito xustificado a representación e motivo. Tamén poderán asistir por invitación expresa do presidente da comisión.</p>
<p>Artigo 14º.-A comisión de goberno, se o coida oportuno, poderá convocar ás súas sesións os representantes das entidades cidadás para a defensa dos intereses xerais ou dos veciños.</p>
<p>Artigo 15º.-Calquera entidade inscrita no Rexistro Municipal de Asociacións poderá manifesta-la súa opinión sobre temas de especial transcendencia das sesións do pleno da corporación, mediante escrito dirixido ó alcalde pola entidade afectada. O texto do escrito incorporarase á acta no expediente correspondente.</p>
<p>Da iniciativa cidadá.</p>
<p>Artigo 16º.-Enténdese por iniciativa cidadá as propostas presentadas por veciños ou entidades cívicas, con suficiente grao de elaboración como para ser executables, nas que os interesados leven a cabo unha contribución no desenvolvemento delas.</p>
<p>Artigo 17º.-A iniciativa será presentada por escrito dirixido ó alcalde e nela deberán figura-los datos de identificación de quen realice a proposta e, se é o caso, a asociación a quen representa.</p>
<p>Na avaliación das iniciativas o concello considerará os criterios de interese público da proposta e contribución dos solicitantes.</p>
<p>Artigo 18º.-Informaráselles ós solicitantes do trámite a seguir pola proposta. En todo caso a resolución comunicaráselles ós solicitantes.</p>
<p>Artigo 19º.-En caso de carencia orzamentaria deberá incluírse na seguinte transferencia de crédito as partidas necesarias para a realización das propostas aprobadas, ou ben, figurarán nos orzamentos do ano seguinte.</p>
<p>Da consulta cidadá.</p>
<p>Artigo 20º.-O concello, de acordo co artigo 71 da Lei 7/1985, do 2 de abril, reguladora das bases de réxime local, poderá someter a consulta popular os asuntos da competencia propia municipal e de carácter local que sexan especialmente relevantes para os intereses dos veciños, excepto os relativos á facenda local.</p>
<p>Artigo 21º.-A consulta cidadá en tódolos casos preverá o dereito de tódolos cidadáns censados a seren consultados e a que a consulta exprese as posibles solucións alternativas coa máxima información posible, escrita e gráfica.</p>
<p>Artigo 22º.-Correspóndelle ó concello realiza-los trámites pertinentes para celebra-la consulta cidadá sobre materias da súa competencia.</p>
<p>Tamén se poderá celebrar consulta cidadá a petición colectiva asinada por un mínimo de veciños non inferior ó 25% do censo electoral municipal, logo da resolución dos acordos interesados.</p>
<p>Todo o que non prevé este artigo regularase polo disposto na lexislación estatal ou da Comunidade Autónoma referente ás diferentes modalidades de referendo.</p>
<p>Disposicións transitorias</p>
<p>Primeira.-No prazo dun mes contado a partir da data da aprobación deste regulamento, deberán estar incluídas no Rexistro Municipal de Asociacións a totalidade das entidades que así o desexen que estén legalmente constituídas e que acrediten o cumprimento dos seus estatutos.</p>
<p>Segunda.-Aprobado o Regulamento de participación veciñal e logo da inscrición das entidades no Rexistro Municipal, o CPV constituirase no prazo de dous meses.</p>
<p>Terceira.-Este regulamento poderá ser revisado no prazo dun ano no caso de que a experiencia amosada polos veciños o considere oportuno.</p>
<p>Cuarta.-O Consello de Participación Veciñal manterase unha vez finalizada a lexislatura correspondente; os membros representantes dos partidos políticos deberán reelixirse unha vez tomen posesión os novos corporativos e se constitúan os órganos de xestión municipal.</p>
<p>Disposicións derradeiras</p>
<p>Primeira.-Para o que dispón este regulamento e para aquelas materias que non están reguladas, serán o pleno municipal e o CPV os que interpreten e resolvan todo conflicto e controversia que se presente.</p>
<p>Segunda.-O concello editará periodicamente unha revista informativa que distribuirá gratuitamente e na cal se recollerán acordos tomados polo Consello de Participación Veciñal, ordenanzas municipais, orzamentos, actividades desenvolvidas polo concello, prazos para o pagamento de impostos, etc.</p>
<p>Terceira.-O presente regulamento entrará en vigor o día seguinte ó da súa publicación no Diario Oficial de Galicia.</p>
<p>Poio, 1 de febreiro de 1996.</p>
<p>O alcalde</p>
<p>Rubricado</p>
<p>Números de teléfono do Diario Oficial de Galicia</p>
<p>Teléfonos: 544268 - 544270</p>
<p>Fax: 544272 - 544273</p>

