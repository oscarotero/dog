---
date: '1996-02-21'
id: '3816'
page: 1
number: 37
agency: 'CONSELLERÍA DE AGRICULTURA, GANDERÍA E MONTES'
section: III. OUTRAS DISPOSICIÓNS
title: >-
  Orde do 5 de febreiro de 1996 pola que se aproba o deslinde parcial dos montes
  Xaxán e outros e Faro e outros pertencentes ás parroquias de Domaio e Meira no
  Concello de Moaña (Pontevedra).
range: Orde
url: 'https://www.xunta.gal/dog/Publicados/1996/19960221/Anuncio3816_gl.html'
---
<p>Examinado o expediente de deslinde parcial dos montes Xaxán e outros e Faro e outros pertencentes ás comunidades veciñais de Domaio e Meira, respectivamente, ámbalas dúas do concello de Moaña (Pontevedra) e tendo en conta os seguintes,</p>
<p>Antecendentes de feito</p>
<p>Primeiro.-O Xurado Provincial de Montes de Pontevedra en Resolución do 25 de novembro de 1981, clasificou como veciñais en man común os montes Xaxán e outros e Faro e outros pertencentes ás comunidades veciñais de Domaio e Meira, respectivamente.</p>
<p>Segundo.-Malia os esforzos do Servicio de Montes e Industrias Forestais de Pontevedra, as ditas comunidades non chegaron a un acordo sobre os límites dos montes, polo que o servicio propuxo, conforme o disposto no artigo 14.1º da Lei 55/1980, do 11 de novembro, de montes veciñais en man común, o deslinde parcial destes, proposta foi aprobada polo conselleiro de Agricultura, Gandería e Montes o 30 de decembro de 1991.</p>
<p>Terceiro.-O deslinde foille adxudicado á empresa PG Galicia, e a tramitación previa ó apeo foi executada, cumprindo as prescricións establecidas nos artigos 96 e seguintes do Regulamento de montes, do 22 de febreiro de 1962. A documentación presentada polas comunidades foille remitida ó Gabinete Xurídico Territorial de Pontevedra que no seu informe mantén a tese de que se trata de dous predios novos creados pola declaración do xurado e que por tanto a documentación presentada polas comunidades non ten valor ó non existir tracto sucesivo entre as anteriores e as actuais.</p>
<p>Cuarto.-As operacións do apeo verificáronse a partires da data e o lugar anunciados e levouse a cabo coa asistencia dos representantes da Administración forestal e das comunidades e particulares interados, transcorrendo sen incidentes entre os piquetes 1 ó 33, pero tendo que levantar dúas liñas o enxeñeiro operador no resto do límite común, por non estaren de acordo as comunidades.</p>
<p>Quinto.-En data do 6 de outubro de 1992, o enxeñeiro operador elabora o seu informe-proposta no que propón que se aprobe o deslinde parcial, de acordo coa liña que une os piquetes 1 ó 45, inclinándose pola tese defendida pola Comunidade de Domaio.</p>
<p>Sexto.-No período legal de reclamacións presentáronse tres, unha de José Paz Riobó como presidente</p>
<p>e como comuneiro de Meira, outra de Manuel Rodríguez Vázquez en representación da empresa Rodman Polyshisps, S.A. e a outra de Gonzalo Fervenza del Río como presidente da Comunidade de Meira. O primeiro e o último opoñense á proposta do enxeñeiro operador e achegan diversa documentación entre a que se atopa a sentencia do Xulgado de Primeira Instancia e Instrucción número dous de Pontevedra sobre tercería de dominio número 543/1989, do 4 de xullo de 1991 e firme pola decisión da sala segunda da Audiencia Provincial de Pontevedra, do 20 de abril de 1992, na que se lle outorga a propiedade da parcela Borna de 10.050 metros cadrados ós veciños da parroquia de Meira.</p>
<p>Sétimo.-Remitidas as reclamacións ó Gabinete Xurídico Territorial para o seu informe preceptivo, en data 28 de xuño de 1995, emítese este, establecemento que as reclamacións de José Paz Riobó e de Manuel Rodríguez Vázquez no nome de Rodman Polyshisps, S.A. non poden terse en conta, sen prexuízo das posibilidades que ten de reclamar contra a orde resolutoria do deslinde.</p>
<p>En canto á reclamación feita por Gonzalo Fervenza del Río, considera que ten que facerse a rectificación que resulta da sentencia do Xulgado de Primeira Instancia e Instrucción número dous de Pontevedra e que non se tivo en conta no apeo, polo que se terá que modificar este e incluí-la parcela Borna no monte veciñal de Meira.</p>
<p>Oitavo.-Remitidas as reclamacións e o informe do Gabinete Xurídico Territorial á Comunidade de Domaio, esta, a través do seu presidente, opónse ás reclamacións e ó informe do Gabinete Xurídico Territorial por entender que a sentencia do Xulgado de Primeira Instancia e Instrucción número dous de Pontevedra non outorga a propiedade da parcela Borna, xa que non se exercita nunha acción contradictoria de dominio.</p>
<p>Noveno.-Dada a existencia de reclamacións sobre cuestións de propiedade, que non deben entenderse refutadas, remítese o expediente, para o seu informe, á Asesoría Xurídica Xeral, que neste establece a ratificación dos informes emitidos previamente polo Gabinete Xurídico Territorial de Pontevedra.</p>
<p>Décimo.-O xefe do Servicio de Montes e Industrias Forestais de Pontevedra remitiu o seu informe-proposta no que consideren que non pode esquece-la sentencia e propón que se aprobe o deslinde entre os piquetes 1 ó 33 de conformidade coas actas, levantamento topográfico e plano que figuran no expediente e que se anule o apeo a partir do piquete nº 33, retrotraendo o expediente ó momento procesual do anuncio do novo apeo a partir do piquete número 33 e ata o final do linde entre os montes, tendo en conta neste a referida sentencia.</p>
<p>Fundamentos de dereito</p>
<p>I</p>
<p>O Servicio de Montes e Industrias Forestais de Pontevedra é competente para verifica-lo devandito deslinde, cumpridas tódalas prescricións legais en canto a publicidade, notificacións e demais requisitos esixidos pola lexislación vixente, e esta consellería é competente para dicta-la presente orde, de conformidade co establecido no artigo 14 da Lei de montes, do 8 de xuño de 1957, en relación co Real decreto 1535/1984, do 20 de xuño, sobre traspaso de funcións e servicios do Estado á Comunidade Autónoma de Galicia en materia de conservación da natureza.</p>
<p>II</p>
<p>As comunidades e os particulares achegaron a documentación que consideraron oportuna en defensa dos seus dereitos, que foi debidamente informada polo Gabinete Xurídico Territorial de Pontevedra.</p>
<p>III</p>
<p>As resolucións do Xurado Provincial de Montes son as únicas que outorgan a propiedade e estas só poden modificarse por sentencias dos tribunais ordinarios.</p>
<p>No caso que nos ocupa, o enxeñeiro operador ten que tentar no apeo de levar ó monte os límites que o xurado estableceu nas súas declaracións dos montes Xaxán e outros e Faro e outros e non pode basearse máis que nos datos manexados polo xurado, xa que como razoa no seu informe o letrado do Gabinete Xurídico Territorial non hai tracto sucesivo que nos permita identifica-los montes veciñais con outros montes previos.</p>
<p>Por outra banda, temos tamén unha sentencia dos tribunais ordinarios que é firme e na que se establece que a parcela Borna, de 10.050 metros cadrados, forma parte dos montes en man común pertencentes e propiedade dos veciños da parroquia de Meira e que ha de terse en conta na delimitación dos montes.</p>
<p>Vistos:</p>
<p>A Lei de montes, do 8 de xuño de 1957, e o regulamento para a súa aplicación, do 22 de febreiro de 1962.</p>
<p>A lexislación vixente en materia de montes veciñais en man común.</p>
<p>O Real decreto 1535/1984, do 20 de xuño, de traspaso de funcións e servicios do Estado á Comunidade Autónoma de Galicia en materia de conservación da natureza.</p>
<p>A Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Esta Consellería de Atricultura, Gandería e Montes, por proposta da Dirección Xeral de Montes e Medio Ambiente Natural,</p>
<p>DISPÓN:</p>
<p>Primeiro.-Aproba-lo deslinde parcial entre os montes veciñais en man común Xaxán e outros e Faro e outros pertencentes ás parroquias de Domaio e Meira, desde o piquete nº 1 situado no Seixo Branco, ata o piquete nº 33, de conformidade coas actas, levantamento topográfico e plano que figuran no expediente.</p>
<p>Segundo.-Anula-lo apeo tramitado desde o piquete 33 ata o final do linde e retrotrae-lo expediente, no que afecta a este tramo, ó momento do apeo que deberá levarse a cabo, ata o final do linde dos montes, tendo en conta a sentencia do Xulgado de Primeira Instancia e Instrucción número dous de Pontevedra sobre tercería de dominio número 543/1989, do 4 de xullo de 1991, tendo que anuncia-la súa continuación, de acordo co establecido no artigo 117 do Regulamento de montes.</p>
<p>Terceiro.-Declarar, expresamente, que no referente ás reclamacións de propiedade que afecten o deslinde entre os piquetes 1 e 33, a presente resolución esgota a vía administrativa e que queda expedita a xudicial civil.</p>
<p>Cuarto.-Esta orde entrará en vigor o día seguinte ó da súa publicación no Diario Oficial de Galicia e en contra dela só cabe interpo-lo recurso contencioso-administrativo perante o Tribunal Superior de Xustiza de Galicia no prazo de dous meses contados desde o día da súa entrada en vigor.</p>
<p>Santiago de Compostela, 5 de febreiro de 1996.</p>
<p>P.D. (Orde 13-12-1993)</p>
<p>Antonio Luis Rosón Pérez</p>
<p>Secretario xeral da Consellería de Agricultura, Gandería e Montes</p>
<p>884</p>

