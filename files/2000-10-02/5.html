---
date: '2000-10-02'
id: 11CB2
page: 13
number: 191
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 7 de setembro de 2000, da Delegación Provincial de Pontevedra,
  pola que se dispón o rexistro, o depósito e a publicación, no Diario Oficial
  de Galicia, do convenio colectivo da empresa Naviera Mar de Ons, S.L.
range: Resolución
url: 'https://www.xunta.gal/dog/Publicados/2000/20001002/Anuncio11CB2_gl.html'
---
<p>Visto o texto do convenio colectivo para a empresa Naviera Mar de Ons, S.L., con nº de código 3603322, que tivo entrada nesta delegación provincial o día 27-7-2000, subscrito en representación da parte económica pola representación da empresa, e da parte social, polos delegados de persoal, o 19-7-200. De conformidade co disposto no artigo 90.2º e 3º do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación provincial</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo, que consta nesta delegación provincial, e a notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Vigo, 7 de setembro de 2000.</p>
<p>Antonio Coello Bufill</p>
<p>Delegado provincial de Pontevedra</p>
<p>Convenio colectivo para o persoal da empresa</p>
<p>Naviera Mar de Ons, S.L.</p>
<p>Título I</p>
<p>Condicións preliminares e xerais de aplicación</p>
<p>Artigo 1º.-Ámbito funcional.</p>
<p>Este convenio é de aplicación á empresa Naviera Mar de Ons S.L., ó seu persoal de flota e terra nas rías de Vigo e Pontevedra e nos servicios que este persoal preste nas demais rías galegas nos supostos recollidos no artigo 22º.</p>
<p>Artigo 2º.-Vinculación á totalidade.</p>
<p>Para tódolos efectos este convenio constitúe unha unidade indivisible, polo que non poderá pretenderse a aplicación dunha ou varias das súas cláusulas, rexeitando o resto, senon que sempre terá que ser observado e aplicado na súa totalidade.</p>
<p>No suposto de que a xurisdicción laboral, facendo uso das súas facultades, non dera a súa aprobación a algún dos pactos deste convenio, este quedaría sen efecto, debendo procederse á reconsideración deste artigo.</p>
<p>Artigo 3º.-Condicións máis beneficiosas.</p>
<p>O persoal que con anterioridade a este convenio viñese desfrutando de condicións máis beneficiosas das que se establezan, deberá conservalas.</p>
<p>Artigo 4º.-Vixencia.</p>
<p>Este convenio entrará en vigor no momento da súa sinatura, con efectos retroactivos ó 1 de xullo de 2000, e a súa duración será ata o 31 de decembro de 2001.</p>
<p>Artigo 5º.-Prórroga.</p>
<p>De non mediar denuncia por calquera das partes cos requisitos expresados no artigo seguinte, o convenio entenderase prorrogado de ano en ano a partir do 1 de xaneiro de 2002 nos seus propios termos.</p>
<p>Artigo 5º.-Denuncia.</p>
<p>A denuncia do convenio poderá efectuala calquera das partes, debendo formularse cunha antelación mínima de dous meses ó remate da súa vixencia ou da de calquera das prórrogas, de forma escrita, con entrega da denuncia á outra parte, e remitindo copia á autoridade laboral.</p>
<p>Denunciado o convenio e vencido o termo da súa vixencia, seguirá aplicándose mentres non se logre acordo expreso, de conformidade co estipulado na Lei do Estatuto dos traballadores.</p>
<p>As partes comprométense a constituí-la mesa negociadora no mes de xaneiro.</p>
<p>Artigo 7º.-Cláusula de compensación e absorción.</p>
<p>O conxunto de condicións salariais pactadas neste convenio absorberá e compensará en cómputo anual calquera mellora parcial que, por disposición legal de carácter xeral ou específica para o sector pactada ou por calquera orixe que fose, no futuro puideran establecerse.</p>
<p>Non obstante o disposto no parágrafo anterior, a publicación e entrada en vigor de calquera disposición de carácter xeral ou específico para o sector que mellore calquera dos temas pactados non salariais, será de aplicación no contido e regulación sobre o establecido neste convenio.</p>
<p>Artigo 8º.-Concorrencia de normas.</p>
<p>En todo o non recollido neste convenio haberá que aterse á aplicación aplicable no sector. No caso de contradicción entre dúas ou máis normas, prevalecerá a de maior rango normativo.</p>
<p>Título II</p>
<p>Réxime económico</p>
<p>Artigo 9º.-Salario e gratificacións extraordinarias.</p>
<p>Os salarios dos traballadores serán os indicados na táboa que figura no anexo.</p>
<p>Tódolos traballadores terán dereito a percibir en concepto de gratificación extraordinaria dúas pagas, que se farán efectivas, a primeira o día 15 de xullo e a segunda o día 15 de decembro. A cantidade que se vai percibir, en función da categoría profesional, será a sinalada no anexo.</p>
<p>Artigo 10º.-Horas extraordinarias.</p>
<p>A elección do traballador, a realización de horas extras remunerarase economicamente ou en tempo de descanso, a razón dunha hora por cada hora extraordinaria realizada; esta elección comunicaráselle á empresa con antelación.</p>
<p>Artigo 11º.-Complemento de transporte.</p>
<p>Cada traballador percibirá un complemento de transporte segundo o establecido no anexo.</p>
<p>Artigo 12º.-Desprazamento.</p>
<p>Para os desprazamentos á ría de Pontevedra e Baiona, a empresa facilitará o transporte ó persoal. Cando haxa unha mobilidade xeográfica fóra da liña Vigo-Cangas e Vigo-Moaña, a empresa facilitará o transporte.</p>
<p>Artigo 13º.-Quebranto de moeda.</p>
<p>Para o persoal que realice tarefas de cobrador establecerase un quebranto de moeda de 100 ptas. por cada día que efectúen os ditos labores.</p>
<p>Para o persoal de despachos establécese un quebranto de moeda de 1.700 ptas./mes. Para o persoal de despacho de billetes ás illas Cíes quedará establecido en 6.000 ptas./mes na temporada de verán.</p>
<p>Artigo 14º.-Axudas de custo.</p>
<p>Se os traballadores tiveran que realizar comidas ou ceas por orde de servicio ou pasa-la noite fóra do seu domicilio, percibirán as seguintes axudas de custo:</p>
<p>Comida: 1.550 ptas.</p>
<p>Cea: 1.550 ptas.</p>
<p>Aloxamento: 3.600 ptas.</p>
<p>Estas cantidades aboaranse de forma anticipada.</p>
<p>En caso de que se orixinen gastos maiores de contía razoable, deberanse xustificar previamente á empresa. Estes gastos aboaranse no momento da presentación das correspondentes facturas.</p>
<p>Artigo 15º.-Baixa médica (IT).</p>
<p>Se por accidente de traballo, enfermidade común ou profesional tivera lugar a hospitalización, a empresa completará as prestacións da Seguridade Social ata o 100% do salario real mentres dure a situación de hospitalización.</p>
<p>En caso de baixa por accidente de traballo sen hospitalización superior a unha semana, e co límite de dous meses, aplicarase a este suposto o previsto no parágrafo anterior.</p>
<p>En caso de baixa por accidente laboral que supere os dous meses, a empresa e o comité de empresa poderán acorda-la prórroga da prestación do 100% do salario real, de acordo coa situación persoal do traballador de baixa.</p>
<p>Título III</p>
<p>Cuestións laborais e sociais</p>
<p>Capítulo I</p>
<p>Artigo 16º.-Xornada laboral.</p>
<p>Salvo razóns non imputables ó traballador, o persoal asume o compromiso de operatividade na primeira saída do día e na chegada do buque.</p>
<p>* Persoal de oficina.</p>
<p>-Luns a venres:</p>
<p>Mañá: 9 h a 14 h.</p>
<p>Tarde: 17 h a 20 h.</p>
<p>* Despacho de billetes Vigo-Cangas.</p>
<p>-Luns a sábados:</p>
<p>Cangas.</p>
<p>Mañá: 5.40 a 14 h.</p>
<p>Tarde: 14 a 22 h.</p>
<p>Vigo.</p>
<p>Mañá: 6.15 h a 14.30 h.</p>
<p>Tarde: 14.30 h a 22.30 h.</p>
<p>-Domingos e festivos:</p>
<p>Cangas.</p>
<p>Mañá: 7.45 h a 14 h.</p>
<p>Tarde 14 h a 22 h.</p>
<p>Vigo.</p>
<p>Mañá: 8.15 h a 14.30 h.</p>
<p>* Despacho de billetes Moaña.</p>
<p>-Luns a venres: de 7 h a 10 h.</p>
<p>* Vixilantes.</p>
<p>-Luns a sábado:</p>
<p>Vigo-Cangas: 10 h a 6 h.</p>
<p>-Domingos:</p>
<p>Vigo-Cangas: 10 h a 8 h.</p>
<p>* Persoal de terra (tripulación retén).</p>
<p>-Luns a venres:</p>
<p>Mañá: 8 h a 13 h.</p>
<p>Tarde: 15 h a 18 h.</p>
<p>* Liña Vigo-Cangas.</p>
<p>-Luns a venres:</p>
<p>1º barco:</p>
<p>Mañá: 5.30 h a 14 h.</p>
<p>Tarde: 14 h a 23 h.</p>
<p>2º barco:</p>
<p>Mañá: 6.30 h a 14.30 h.</p>
<p>Tarde: 14.30 h a 22.30 h.</p>
<p>-Sábados (temporada de inverno):</p>
<p>1º barco:</p>
<p>Mañá: 5.30 h a 14 h.</p>
<p>Tarde: 14 h a 23 h.</p>
<p>-Sábados (temporada de verán):</p>
<p>1º barco:</p>
<p>Mañá: 5.30 h a 14 h.</p>
<p>Tarde: 14 h a 23 h.</p>
<p>2º barco:</p>
<p>Mañá: 8 h a 14.30 h.</p>
<p>Tarde: 14.30 h a 22.30 h.</p>
<p>-Domingos e festivos:</p>
<p>1º barco:</p>
<p>Mañá: 7.30 a 14 h.</p>
<p>Tarde: 14 h a 23 h.</p>
<p>2º barco:</p>
<p>Mañá: 8 h a 14.30 h.</p>
<p>Tarde: 14.30 h a 22.30 h.</p>
<p>* Liña Vigo-Moaña.</p>
<p>Mañá: 5.30 h a 14.30 h.</p>
<p>Tarde: 14.30 h a 23 h.</p>
<p>-Domingos e festivos:</p>
<p>Mañá: 7.30 h a 14.30 h.</p>
<p>Tarde: 14.30 h a 23 h.</p>
<p>A xornada laboral será de 40 horas semanais en cómputo de 28 días.</p>
<p>O servicio prestará en réxime de xornada partida para o persoal de oficina e tripulación de retén e continuada para o persoal adscrito ás liñas de Vigo-Cangas e Vigo-Moaña, tanto en despachos como tripulacións.</p>
<p>En calquera caso, no persoal de xornada continua, respectaranse dous descansos por quenda, de 10 minutos cada un, sen que estes trastornen os servicios prestados pola empresa.</p>
<p>Para o persoal embarcado, polo menos un dos dous días de descanso semanal coincidirá en sábado ou domingo.</p>
<p>Para o persoal de despacho de billetes, o reparto de días de descanso realizarase de forma equitativa en tres quendas, de forma que, en ciclos de tres semanas, nunha semana os días de descanso coincidan en sábado e domingo e nas dúas semanas restantes o descanso se desfrute de luns a venres.</p>
<p>Artigo 17º.-Vacantes en postos de terra.</p>
<p>Cando se produzan vacantes nos postos de terra daráselles preferencia para ocupar estes ós traballadores da empresa, sempre que teñan a cualificación axeitada, e nas condicións económicas da nova categoría.</p>
<p>Artigo 18º.-Traballos de categoría superior.</p>
<p>A realización de traballos de categoría superior dá dereito ó soldo e demais condicións de traballo do persoal da dita categoría.</p>
<p>A realización destes traballos durante un período de 5 meses nun ano ou 7 en dous anos dá dereito á consolidación na categoría superior e en tódalas condicións de traballo.</p>
<p>Para a consolidación da categoría, o soldo e demais condicións de traballo necesitarase o título correspondente.</p>
<p>En caso de que en futuros embarques non existira posto similar ó xa consolidado, ocupará o seu posto primitivo pero coas condicións económicas da categoría superior xa consolidada.</p>
<p>Artigo 19º.-Vacacións.</p>
<p>As vacacións anuais serán de 30 días naturais para todo o persoal da empresa.</p>
<p>Na confección do calendario de vacacións participarán a empresa e a representación dos traballadores co fin de que exista un reparto equitativo. Farase público con dous meses de anterioridade ó desfrute das vacacións.</p>
<p>As vacacións non se poderán permutar salvo xustificación.</p>
<p>Artigo 20º.-Licencias.</p>
<p>O traballador, avisándoo con antelación e xustificándoo adecuadamente, poderá ausentarse do traballo con dereito a remuneración polos motivos e o tempo que a continuación se expón.</p>
<p>-Matrimonio: 18 días.</p>
<p>-Nacemento de fillos: 4 días.</p>
<p>-Enfermidade grave, hospitalización ou morte de familiares ata 2º grao: 2 días (4 días se fose preciso desprazamento).</p>
<p>-Enfermidade grave esposa e fillos: 4 días.</p>
<p>-Morte de cónxuxe e fillos: 10 días.</p>
<p>-Morte de pais, incluso políticos: 4 días.</p>
<p>-Morte de irmáns: 4 días.</p>
<p>-Cambio de domicilio: 2 días.</p>
<p>En caso de urxencia poderá presenta-lo xustificante no prazo de 48 horas despois de regresar ó posto de traballo.</p>
<p>Artigo 21º.-Permutas.</p>
<p>Cando os traballadores soliciten a permuta no seu posto de traballo, da súa mesma categoría profesional, xuntaranlle á solicitude un prego razoado das causas que motiven tal petición. A empresa, se iso é posible, accederá ó solicitado.</p>
<p>Artigo 22º.-Traslados.</p>
<p>Non haberá mobilidade xeográfica fóra das rías de Vigo e Pontevedra, salvo que o traballador o acepte voluntariamente.</p>
<p>Nos supostos de xiras ou servicios que se prestasen nas demais rías galegas, se non houbese voluntarios para atende-las ditas xiras ou servicios, acéptase unha mobilidade xeográfica non superior a 7 días por traballador e ano. Os gastos de locomoción e axudas de custo serían por conta da empresa.</p>
<p>Artigo 23º.-Excedencias.</p>
<p>Tódolos traballadores terán dereito a que lles sexa concedida a excedencia nos seguintes supostos:</p>
<p>Todo traballador con máis dun ano de antigüidade na empresa poderá solicitar unha excedencia por un prazo non inferior a 1 ano, nin superior a 5 anos.</p>
<p>Así mesmo, o traballador poderá solicitar licencia para atender asuntos persoais, xustificándoo adecuadamente ante a empresa, por un período máximo de 6 meses ou por calquera outra causa razoada, polo mesmo período, co visto e prace do comité da empresa. Estas licencias, sen prexuízo do recollido no artigo 20º, non terán dereito a retribución de ningunha clase.</p>
<p>Artigo 24º.-Período de proba.</p>
<p>O período de proba, que se concederá sempre por escrito, non poderá ser superior a:</p>
<p>-Titulados: 2 meses.</p>
<p>-Non titulados: 1 mes.</p>
<p>Artigo 25º.-Promoción e formación profesional no traballo.</p>
<p>O traballador terá dereito:</p>
<p>1. Desfrute dos permisos necesarios para acudir a exames cando curse con regularidade estudios para a obtención dun título académico ou profesional. Daráselle preferencia a elixir quenda de traballo se ese réxime é o establecido.</p>
<p>2. Á adaptación da xornada ordinaria de traballo para a asistencia a cursos de formación profesional ou á concesión do permiso oportuno de formación ou perfeccionamento profesional, con reserva do posto de traballo. O traballador avisará cun mes de antelación. Estes permisos só serán retribuídos no caso de cursos de formación ou perfeccionamento profesional obrigatorios para o desempeño do seu cargo na empresa. En caso de non aproveitamento académico, os permisos para a repetición do curso serán por conta do traballador.</p>
<p>3. Unha vez feita a debida solicitude polo traballador, e sempre e cando a necesidade do servicio e a empresa o considere conveniente, tódalas solicitudes de permiso se atenderán tendo en conta as necesidades profesionais e antigüidade do peticionario seguindo a orde de recepción das peticións, ata completar un tope, establecido nun traballador por categoría ou tres en total do cadro de persoal de forma simultánea.</p>
<p>Artigo 26º.-Roupa de traballo.</p>
<p>A empresa proverá os traballadores do vestiario preciso para verán e inverno, consistente en:</p>
<p>-2 pantalóns verán.</p>
<p>-2 pantalóns inverno.</p>
<p>-2 camisas verán.</p>
<p>-2 camisas inverno.</p>
<p>-1 xersei inverno.</p>
<p>-1 xersei verán.</p>
<p>-1 par de guantes de manobra.</p>
<p>-1 roupa de augas.</p>
<p>-1 par de botas de auga no caso dos mariñeiros.</p>
<p>-1 peza de roupa de abrigo.</p>
<p>Todo o vestiario será entregado anualmente ó principio de temporada, excepto os guantes, as botas, as roupas de augas e a roupa de abrigo, que serán repostas logo da entrega dos anteriores deteriorados.</p>
<p>Artigo 27º.-Perda de equipaxe.</p>
<p>En caso de perda de equipaxe da dotación do buque por naufraxio, incendio ou calquera outra causa, e que supoña perda total, a empresa aboará como compensación a cantidade de 25.000 ptas. en porto interior e 100.000 ptas. en saídas ó mar.</p>
<p>Artigo 28º.-Seguro de accidentes.</p>
<p>A empresa comprométese a subscribir un seguro de accidentes para os traballadores por accidente laboral coas seguintes condicións:</p>
<p>a) Invalidez permanente total para a profesión habitual, invalidez permanente absoluta e/ou gran invalidez: 6.000.000 de ptas.</p>
<p>b) Morte por accidente laboral (incluído in itinere) 6.000.000 de ptas.</p>
<p>Artigo 29º.-Seguro de responsabilidade civil.</p>
<p>A empresa subscribirá unha póliza de responsabilidade civil que cubra calquera reclamación civil derivada das accións dos seus empregados no desenvolvemento da súa actividade. Igualmente dispoñerá de asesoría xurídica para a defensa de calquera empregado por eventuais responsabilidades xurdidas do norma desempeño do seu cargo.</p>
<p>Capítulo II</p>
<p>Comisión paritaria-comité de seguridade e hixiene</p>
<p>Artigo 30º.-Cláusula de interpretación-comisión paritaria.</p>
<p>Para interpretar e vixia-la interpretación deste convenio colectivo crearase unha comisión de seis membros, dos cales tres serán designados pola representación da empresa e os outros tres en representación dos traballadores, nomeados polo comité de empresa de entre os membros da comisión negociadora do convenio por ambas partes.</p>
<p>As partes someterán cantas dúbidas, discrepancias e conflictos puideran derivar da interpretación ou aplicación do convenio, a esta comisión, que resolverá o que proceda no prazo máximo de dez días, debendo reunirse non máis tarde de 72 horas despois de cada requirimento polas partes.</p>
<p>Artigo 31º.-Seguridade e hixiene.</p>
<p>Haberá que aterse a todo o referente ás leis ou normativa vixente, especialmente no nomeamento dos delegados de seguridade e na obriga de cumpri-las súas recomendacións.</p>
<p>Capítulo III</p>
<p>Acción representativa e sindical</p>
<p>Artigo 32º.-Dereitos e funcións do comité de empresa.</p>
<p>a) Cando o comité de empresa actúe en representación dos traballadores ante a empresa considerarase que se encontran en comisión de servicio, percibindo as axudas de custo establecidas e salario como se estivese traballando, para negociación de convenios ou calquera outro motivo que afecte ós traballadores da empresa.</p>
<p>b) Asegura-lo cumprimento das normas laborais e de seguridade e hixiene no traballo.</p>
<p>c) Exercerán o control sobre as horas extraordinarias solicitadas pola empresa, así como a distribución equitativa destas.</p>
<p>d) Vixiarán que se cumpran os períodos de vacacións e períodos de embarque previstos na empresa.</p>
<p>e) A utilización de servicios da empresa, tales como fotocopiadora, máquina de escribir, teléfono, télex, fonía, etc., será por conta da empresa sempre que a dita utilización afecte a intereses de ambas partes. As que sexan de carácter sindical serán por conta dos traballadores.</p>
<p>f) Ser informados de cantas medidas afecten directamente ós traballadores, especialmente aquelas que puideran adoptarse sobre:</p>
<p>-Reestructuración de novos sistemas de traballo e incentivos.</p>
<p>g) As medidas disciplinarias que lle impoñerá a empresa ou os seus representantes a calquera traballador, se se consideran moi graves, deberán ser postas en coñecemento do comité de empresa, que deberá emiti-la súa opinión por escrito dentro das 48 horas hábiles seguintes á comunicación da empresa ó comité.</p>
<p>h) A empresa facilitará información sobre a súa situación e a súa marcha xeral.</p>
<p>i) Propoñerlle á empresa cantas medidas considere axeitadas en materia de organización da producción ou melloras técnicas.</p>
<p>Artigo 33º.-Exercicio do cargo.</p>
<p>A designación para un cargo sindical faculta o seu titular para exercelo libremente por toda a duración do seu mandato.</p>
<p>Artigo 34º.-Reserva de horas para asuntos sindicais.</p>
<p>Cada membro do comité de empresa disporá dunha reserva de horas de ata 15 horas mensuais, que poderán ser empregadas nos seguintes casos:</p>
<p>a) Asistencia a congresos, asembleas, consellos e, en xeral, a calquera clase de reunións que foran convocadas polo seu sindicato.</p>
<p>b) Participación a seminarios, cursos de actividades de carácter informativo pola central sindical á que pertenzan.</p>
<p>c) Actos de xestión que deban realizar por razón das súas obrigas como membros do comité de empresa.</p>
<p>Non se incluirá no cómputo das horas o tempo empregado en actuacións ou reunións levadas a cabo por iniciativa do empresario e participación en órganos de colaboración, convenios e outros de análoga natureza.</p>
<p>Artigo 35º.-Dereito de asemblea.</p>
<p>O comité de empresa, ou os traballadores, coa sinatura de polo menos o 33% do cadro de persoal, poderán convoca-la asemblea, logo do aviso á empresa con dous días de antelación, acordando con ela as medidas oportunas para que a dita reunión se produza de maneira que cause os menores prexuízos á empresa.</p>
<p>Artigo 36º.-Lugar de reunión.</p>
<p>A empresa dotará ós seus traballadores dun lugar adecuado para exerce-lo seu dereito a reunións e asembleas, podendo usar para o dito efecto os buques da empresa.</p>
<p>A empresa facilitará, se iso é posible, un local e os medios adecuados para permitir desenvolve-lo labor dos membros do comité de empresa.</p>
<p>Disposicións adicionais</p>
<p>-Cobertura de imprevistos.</p>
<p>Se durante a xornada de descanso regulamentado dalgún traballador este é chamado a cubrir algún imprevisto e este, de forma voluntaria, aceptase, aboaráselle da seguinte forma:</p>
<p>De 1 a 4 horas de traballo: 4 horas.</p>
<p>De 4 horas en diante: as que correspondese.</p>
<p>-Quendas de traballo e rotación.</p>
<p>A distribución das quendas de traballo farase de forma mensual entre as tripulacións do servicio regular, retén en porto e empregados do despacho de billetes. A empresa fará unha distribución equitativa</p>
<p>das quendas, entre tódolos traballadores, especialmente sábados e domingos, entregando copia deles así como das posibles modificacións ó comité de empresa cunha semana de antelación.</p>
<p>-Desfrute de vacacións.</p>
<p>As vacacións fixadas no calendario correspóndense co ano natural para o que se confeccionou aquel.</p>
<p>Disposicións transitorias</p>
<p>-Revisión salarial.</p>
<p>Por excede-la vixencia deste convenio do exercicio en curso, establécese unha revisión de tódolos conceptos retributivos na contía do incremento do IPC (segundo datos INE) no ano 2000, con efectos do 1 de xaneiro de 2001.</p>
<p>En caso de que a data do 31 de decembro de 2001 o IPC do ano 2001 rexistrara un aumento superior ó do ano 2000, aboarase a diferencia. Esta cantidade resultante (correspondente ó ano completo) aboaráselle nunha soa paga durante o primeiro trimestre do ano 2002.</p>
<p>No ano 2001 as pagas extras incrementaranse en 13.000 ptas. cada paga para tódolos traballadores.</p>
<p>ANEXO</p>
<p>Táboas salariais</p>
<table><tbody><tr><td></td></tr>
<tr><td>Categoría profesional</td><td>S. base</td><td>Compl. Tr.</td><td>Paga Extr.</td></tr>
<tr><td></td></tr>
</tbody></table>
<table><tbody><tr><td>Piloto</td><td>182.200</td><td>13.800</td><td>122.610</td></tr>
<tr><td></td></tr>
<tr><td>Patrón maior de cabotaxe</td><td>175.100</td><td>13.800</td><td>118.000</td></tr>
<tr><td></td></tr>
<tr><td>Patrón de cabotaxe</td><td>162.200</td><td>13.800</td><td>111.220</td></tr>
<tr><td></td></tr>
<tr><td>Mecánico de 1ª</td><td>165.674</td><td>13.800</td><td>114.750</td></tr>
<tr><td></td></tr>
<tr><td>Mecánico de 2ª</td><td>153.200</td><td>13.800</td><td>107.870</td></tr>
<tr><td></td></tr>
<tr><td>Patrón polivalente</td><td>153.200</td><td>13.800</td><td>107.870</td></tr>
<tr><td></td></tr>
<tr><td>Mariñeiro</td><td>119.048</td><td>13.800</td><td>85.922</td></tr>
<tr><td></td></tr>
<tr><td>Vixilante</td><td>98.081</td><td>13.800</td><td>73.750</td></tr>
<tr><td></td></tr>
<tr><td>Oficial de 1ª administrativo</td><td>153.200</td><td>13.800</td><td>107.870</td></tr>
<tr><td></td></tr>
<tr><td>Empregado de despacho de billetes</td><td>98.091</td><td>13.800</td><td>73.750</td></tr>
<tr><td></td></tr>
<tr><td>Auxiliar administrativo</td><td>98.081</td><td>13.800</td><td>73.750</td></tr>
<tr><td></td></tr></tbody></table>
<p>* Para os efectos do artigo 36.2º do Estatuto dos traballadores, faise constar que o salario dos vixilantes se establecen atendendo a que o seu traballo é nocturno por natureza.</p>
<p>En Vigo o dezanove de xullo de dous mil, aproban e subscriben o texto que antecede.</p>
<p>-Pola representación da empresa:</p>
<p>José Nacimiento Soto.</p>
<p>Rafael Bedia Ocejo.</p>
<p>-Pola representación dos traballadores:</p>
<p>Manuel González González.</p>
<p>Mª Ángeles García-Fernández.</p>
<p>Amadeo Cuíñas Fontao.</p>
<p>Juan Balado Gómez.</p>

