---
date: '2016-12-13'
id: L178-211116-0005
page: 54475
number: 236
agency: Concello de Santiago de Compostela
section: VI. Anuncios. b) Administración local.
title: >-
  ANUNCIO de información pública da modificación puntual do Plan xeral de
  ordenación municipal para o sinalamento de aliñacións na N-525, tramo I,
  núcleo da Susana.
range: Anuncio
url: >-
  https://www.xunta.gal/dog/Publicados/2016/20161213/AnuncioL178-211116-0005_gl.html
---
<p>O Pleno da Corporación, na sesión ordinaria que tivo lugar o día 20 de outubro de 2016, adoptou entre outros, o seguinte acordo: </p>
    <p>Primeiro. Aprobar inicialmente a modificación puntual do Plan xeral de ordenación municipal (PXOM) para o sinalamento de aliñacións na N-525 (tramo I-núcleo da Susana), segundo o proxecto formulado de oficio pola sección de planeamento.</p>
    <p>Segundo. Someter o expediente a información pública durante o prazo de dous meses, mediante anuncios que para o efecto se publicarán no <em>Diario Oficial de Galicia</em> e nun xornal dos de maior difusión na provincia.</p>
    <p>A documentación sometida a información pública abarcará todos os documentos do expediente tramitado, e incluirá:</p>
    <p>– O resumo executivo que exixe o artigo 25.3 do Real decreto lexislativo 7/2015, polo que se aproba o texto refundido da Lei do solo e rehabilitación urbana.</p>
    <p>– A resolución da Secretaría Xeral de Calidade e Avaliación ambiental con data do 22 de agosto de 2016, pola que se formula o Informe ambiental estratéxico.</p>
    <p>Durante o trámite de información pública, remitirase a modificación inicialmente aprobada a informe da Demarcación de Estradas do Estado en Galicia.</p>
    <p>Terceiro. En cumprimento do que dispón o punto 7 do artigo 60 da LSG, o Concello trasladará a documentación á Secretaría Xeral de Ordenación do Territorio e Urbanismo, a fin de que por este órgano se outorgue audiencia aos municipios limítrofes e se soliciten os informes sectoriais autonómicos que resulten preceptivos.</p>
    <p>O acordo de aprobación inicial determina <em>ex lege</em>, por aplicación do artigo 47.2 da LSG, a suspensión do outorgamento das licenzas que poidan resultar incompatibles coa nova ordenación proposta, durante o prazo máximo de dous anos, contado desde a aprobación inicial.</p>
    <p>Cuarto. Ao abeiro do previsto polo artigo 85.2 do Real decreto 1812/1994 (Regulamento xeral de estradas), instar, perante o Ministerio de Fomento, un novo procedemento para fixar, no tramo correspondente á ordenanza 11, a liña de limitación de edificabilidade de acordo coa aliñación proposta no PXOM vixente.</p>
    <p>O que se publica co fin de que, durante o prazo de dous meses, contado a partir do día seguinte ao da publicación deste anuncio, os interesados poidan consultar o expediente no Servizo de Planeamento e Xestión e formular as alegacións que xulguen oportunas. Na páxina web do Concello www.santiagodecompostela.gal, poderase consultar a documentación sometida a información pública.</p>
    <p>Santiago de Compostela, 7 de novembro de 2016</p>
    <footer><p>O alcalde<br>P.D. (DEC/3997/2015, do 18 de xuño)<br>Jorge Duarte Vázquez<br>Concelleiro delegado de Espazos Cidadáns, Dereito á Vivenda e Mobilidade</p></footer>

