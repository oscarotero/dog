---
date: '1995-05-31'
id: E2F2
page: 4
number: 103
agency: CONSELLERÍA DE SANIDADE E SERVICIOS SOCIAIS
section: III. OUTRAS DISPOSICIÓNS
title: >-
  Orde do 11 de maio de 1995 pola que se convocan axudas para a asistencia a
  actividades de formación de profesionais do sector saúde.
range: Orde
url: 'https://www.xunta.gal/dog/Publicados/1995/19950531/AnuncioE2F2_gl.html'
---
<p>A Consellería de Sanidade e Servicios Sociais e o Servicio Galego de Saúde co obxecto de que a nosa comunidade poida contar con profesionais cualificados nas distintas áreas que configuran o sector, convoca axudas económicas individuais para formación de profesionais sanitarios.</p>
<p>Mediante a concesión das presentes axudas trátase de promover e impulsa-la formación continuada dos ditos profesionais e coadxuvar a unha mellora substancial no nivel da saúde da nosa Comunidade Autónoma a través da mellor competencia profesional nos distintos campos da asistencia sanitaria -atención primaria e especializada-, saúde pública, e administración e xestión de servicios da saúde.</p>
<p>Posto que a formación debe ser interactiva coas necesidades sanitarias, promoveranse especialmente as actividades que se consideran máis axeitadas en cada momento, e que neste caso se delimitan na propia orde.</p>
<p>Por todo isto, conforme o establecido no artigo 78 da Lei 11/1992, do 7 de outubro, de réxime financeiro e presupostario de Galicia, e de acordo co artigo 34 da Lei 1/1983, do 22 de febreiro, reguladora da Xunta e do seu presidente, reformada pola Lei 11/1988, do 20 de outubro,</p>
<p>DISPOÑO:</p>
<p>Artigo 1º</p>
<p>Convócanse axudas económicas para a asistencia a actividades de formación de profesionais do sector saúde que se desenvolvan ó longo de 1995 na Comunidade Autónoma de Galicia, no resto do Estado español ou ben no estranxeiro.</p>
<p>Artigo 2º</p>
<p>1. Concederase prioridade ás actividades formativas, sempre que participen os profesionais que traballen nos servicios ou áreas ás que se refire a aprendizaxe e teñan por obxecto:</p>
<p>* Administración e xestión sanitaria.</p>
<p>* Aprendizaxe ou perfeccionamento de técnicas de cirurxía de ciclo rápido, cirurxía sen ingreso e/ou cirurxía laparoscópica.</p>
<p>* Formación en técnicas de extracción e transplante de órganos e tecidos, dentro das previsión da Oficina de Coordinación de Transplantes.</p>
<p>* Técnicas de xestión de servicios sociosanitarios.</p>
<p>* Programas de calidade dos servicios de saúde.</p>
<p>* Actividades de saúde pública.</p>
<p>* Técnicas de xenética molecular.</p>
<p>* Técnicas de xestión de procesos de producción nos centros sanitarios (atención primaria e especializada).</p>
<p>2. Quedan excluídos os proxectos de investigación, estudios de carácter regrado que leven á obtención dunha titulación recoñecida polo Ministerio de Educación e Ciencia -como licenciaturas, diplomaturas ou formación profesional-, traballos de campo, estudios relacionados coa realización de teses de doutoramento ou licenciatura e asistencias a congresos.</p>
<p>Artigo 3º</p>
<p>Poderán solicitar estas axudas o persoal sanitario e outro persoal vinculado ó sector saúde que presta os seus servicios na Consellería de Sanidade e Servicios Sociais, Servicio Galego de Saúde e establecementos sanitarios públicos ou privados de asistencia concertada co Sergas.</p>
<p>Artigo 4º</p>
<p>1. As axudas concederanse para a realización de actividades cunha duración máxima de 1 ano, particular que deberá ser especificado polo candidato na solicitude. Se a duración da actividade se estendera ó ano 1996, unicamente podará ser subvencionada no caso de que no ano 1995 se xerasen gastos para o solicitante por importe non inferior ó da contía da axuda, circunstancia que tamén deberá ser acreditada por este.</p>
<p>2. No caso de tratarse de actividades formativas -especialidades ou outras- de varios cursos ou períodos anuais a axuda solicitarase para o curso ou período actual, respectando as datas anteriormente indicadas.</p>
<p>3. As axudas só se concederán para unha actividade de formación determinada, non podendo obterse máis de unha axuda na mesma convocatoria.</p>
<p>Artigo 5º</p>
<p>1. As solicitudes de axudas dirixiranse ó director xeral de Organización Sanitaria da Consellería de Sanidade e Servicios Sociais, conforme o modelo normalizado recollido no anexo e presentaranse no rexistro da Consellería de Sanidade e Servicios Sociais, ou nos rexistros das delegacións desta e direccións provinciais do Sergas ou por calquera dos procedementos establecidos no artigo 38.4º da Lei 30/1992, do 26 de novembro, do réxime xurídico das administracións públicas e do procedemento administrativo común.</p>
<p>O prazo de presentación será ata o 30 de xuño do presente ano.</p>
<p>2. Á solicitude engadiráselle a seguinte documentación:</p>
<p>a) Fotocopia cotexada do documento nacional de identidade e fotocopia cotexada do NIF.</p>
<p>b) Memoria explicativa da actividade formativa que se propón realizar, figurando de forma explícita a data de comezo así como a súa duración.</p>
<p>c) Certificación do director do centro de traballo onde se xustifique que o solicitante exerce actualmente nel.</p>
<p>d) Autorización do director do centro para a realización da actividade no caso de que esta sexa incompatible coa asistencia ó traballo.</p>
<p>e) Documento acreditativo da admisión para o desenvolvemento da actividade para a que se solicita axuda.</p>
<p>f) Orzamento xeral desagregado, con especial mención do importe dos gastos de matrícula e desprazamento da actividade para a que solicita axuda.</p>
<p>g) Certificado bancario acreditativo de que o solicitante é o titular da conta a través da que se desexa percibi-la subvención.</p>
<p>Artigo 6º</p>
<p>1. Correspóndelle ó presidente do Sergas a concesión das axudas por proposta dunha comisión nomeada para tal fin polo titular desta departamento.</p>
<p>2. Os criterios para a concesión das axudas serán establecidos pola comisión de selección, tendo en conta o incluído no artigo 2º punto 1, que valorará, como mínimo, os seguintes aspectos:</p>
<p>a) Experiencia do centro onde teñan lugar as actividades que se van realizar, así como o seu contido.</p>
<p>b) Interese dos estudios de formación que se pretenden realizar para o sistema sanitario galego e a súa adecuación ás necesidades de formación existentes na materia solicitada.</p>
<p>c) A adecuación entre o posto desempeñado e/ou nivel de formación ou especialización do solicitante en relación coa actividade que vai realizar.</p>
<p>Artigo 7º</p>
<p>1. As solicitudes serán resoltas no prazo de 60 días naturais contados desde o vencemento do prazo de presentación das instancias, publicándose no taboleiro de anuncios da propia consellería, nos das súas delegacións provinciais e nos das direccións provinciais do Sergas. Se as solicitudes non se resolveran no prazo establecido entenderanse desestimadas.</p>
<p>2. As decisións terán carácter definitivo, sen que caiba contra elas recurso ningún na vía administrativa.</p>
<p>3. Os beneficiarios destas axudas deberán realizar un acto expreso de aceptación da axuda e as súas condicións, no prazo máximo de 15 días naturais a partir do momento no que se publica a súa resolución, que será remitido por escrito á Dirección Xeral de Organización Sanitaria da Consellería de Sanidade e Servicios Sociais.</p>
<p>Transcorrido ese prazo entenderase que renuncian á axuda.</p>
<p>Artigo 8º</p>
<p>1. O importe global máximo das axudas que se concedan ó amparo da presente orde será de doce millóns de pesetas, (12.000.000 de ptas.) con cargo a aplicación orzamentaria 50.01.2591.480.20 dos</p>
<p>orzamentos xerais da Comunidade Autónoma para 1995, sen que o importe de cada axuda individual poida supera-la contía de un millón de pesetas.</p>
<p>Artigo 9º</p>
<p>O pagamento das axudas realizarase da forma seguinte:</p>
<p>-O oitenta por cento (80%) no momento da concesión da axuda.</p>
<p>-O vinte por cento (20%) restante do seguinte xeito:</p>
<p>-No caso de actividades que finalicen no ano 1995, unha vez rematadas estas.</p>
<p>-No caso de actividades que finalicen no ano 1996, no mes de decembro de 1995 sempre que se acredite a realización de gastos en contía non inferior á da subvención.</p>
<p>Co obxecto de xustifica-lo destino total da axuda e como requisito para poder aboa-la última porcentaxe aludida (20%), o beneficiario da axuda deberá remitirlle ó director xeral de Organización Sanitaria da Consellería de Sanidade e Servicios Sociais, a documentación que se sinala:</p>
<p>a) Documento que xustifique o pagamento da matrícula ou inscrición na actividade e o importe do gasto realizado.</p>
<p>b) Fotocopia cotexada da certificación, expedida pola entidade organizadora, de asistencia ata o fin da actividade -de rematar esta no ano 1995- ou ata decembro de 1995 -se rematase no ano 1996-.</p>
<p>Artigo 10º</p>
<p>Os solicitantes que non resulten beneficiarios da axuda poderán solicitar dentro dun prazo de tres meses a partir da publicación da resolución, a devolución da documentación presentada, mediante escrito dirixido ó director xeral de Organización Sanitaria. No caso de non solicitaren a dita devolución no prazo indicado, procederase á súa destrucción.</p>
<p>Artigo 11º</p>
<p>O incumprimento da finalidade da axuda ou das condicións ou abrigas que se estipulan nesta orde, dará lugar á perda dela e á devolución do percibido cos seus xuros de demora.</p>
<p>Santiago de Compostela, 11 de maio de 1995.</p>
<p>José Manuel Romay Beccaría</p>
<p>Conselleiro de Sanidade e Servicios Sociais</p>

