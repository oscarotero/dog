---
date: '2002-11-29'
id: 19D7A
page: 16
number: 231
agency: CONCELLO DE PADRÓN
section: VI. ANUNCIOS
title: >-
  Bases que regularán o concurso de ideas para un monumento escultórico a Camilo
  José Cela Trulock.
range: Bases
url: 'https://www.xunta.gal/dog/Publicados/2002/20021129/Anuncio19D7A_gl.html'
---
<p>O Concello de Padrón convoca un concurso de ideas, coa finalidade de lle render un monumento escultórico a Camilo J. Cela, de acordo coas seguintes cláusulas:</p>
<p>1. Obxecto.</p>
<p>O Concello de Padrón, con motivo do falecemento do escritor Camilo José Cela Trulock, alcalde honorífico e fillo predilecto da vila, en cumprimento do acordo tomado no Pleno do día 17 de xaneiro de 2002, saca a concurso público de ideas, co fin de incorporar ó patrimonio público padronés, a elaboración dun monumento escultórico que poña de manifesto a conexión desta vila con Camilo J. Cela, e a profunda relación da estética celiana con Galicia.</p>
<p>2. Aspectos que se valorarán na proposta.</p>
<p>Teranse en conta, para a adxudicación do concurso, os seguintes aspectos:</p>
<p>a) Calidade escultórica das propostas.</p>
<p>b) Integración da peza escultórica no contorno.</p>
<p>c) A súa contribución á identificación de Padrón coa figura de Camilo J. Cela.</p>
<p>d) A calidade e nobreza dos materiais propostos como soporte cinxiranse ó bronce en canto á figura de vulto redondo e proporcionalmente de aproximadamente 2,40 m de altura da persoa do Nobel. En canto á base, poderá ser doutros materiais, como pedra ou granito, de dimensións arredor dos dous metros.</p>
<p>3. Situación e localización.</p>
<p>Proponse para a situación do monumento o Paseo do Espolón.</p>
<p>4. Concursantes.</p>
<p>Poderán participar no concurso de ideas que se convoca tódolos artistas que o desexen, tanto aficionados como profesionais, e que non se encontren incursos en causas de prohibición para contratar coas administracións públicas, das sinaladas no artigo 20 da Lei de contratos das administracións públicas.</p>
<p>Igualmente, non poderán participar:</p>
<p>a) Os membros do xurado.</p>
<p>b) Quen teña cos anteriores parentesco de primeiro ou segundo grao de consanguinidade ou afinidade.</p>
<p>c) Quen sexa asociado ou manteña relacións de servicio ou colaboración profesional cos membros do xurado.</p>
<p>5. Admisión e presentación de propostas.</p>
<p>* Presentación de propostas.</p>
<p>Poderán participar no concurso de ideas todas aquelas propostas que se presenten no Rexistro de Entrada deste concello, no prazo de sesenta días naturais desde a publicación do último anuncio no BOP e no Diario Oficial de Galicia, por calquera dos medios permitidos na Lei de procedemento administrativo.</p>
<p>* Material e documentación que se debe presentar.</p>
<p>O elemento fundamental da proposta consistirá nunha maqueta do grupo escultórico ou escultura que propoña, que estará identificada cun título ou lema. As súas dimensións non poderán ser inferiores a 50 cm de alto, e estará elaborada en material suficientemente resistente.</p>
<p>Cada concursante presentará, ademais, dous sobres:</p>
<p>No sobre A, rotulado coa inscrición «Concurso de ideas para un monumento escultórico a Camilo J. Cela» e con título ou lema que figure na maqueta e no que se incluirán:</p>
<p>-Unha breve memoria descritiva, na que se xustifique a idoneidade da proposta.</p>
<p>-O orzamento para a execución da escultura proposta, cun pedestal ou soporte -se necesita- e que en ningún caso poderá supera-los noventa mil cento cincuenta e un euros con oitenta e dous céntimos (90.151,82 euros) así como a documentación gráfica oportuna.</p>
<p>No sobre B, coa mesma inscrición có anterior, incluirase o nome e as circunstancias persoais do concursante, lema ou título con que concursa, enderezo, teléfono, fax e correo electrónico, fotocopia do DNI, un breve currículum das súas actividades artísticas e declaración xurada de non encontrarse incurso en ningunha das prohibicións para contratar das</p>
<p>establecidas na Lei de contratos das administracións públicas.</p>
<p>6. Composición do xurado.</p>
<p>O xurado do concurso estará integrado polos seguintes membros:</p>
<p>Presidente: o alcalde do Concello de Padrón ou concelleiro en quen delegue.</p>
<p>Vocais:</p>
<p>-Darío Villanueva Prieto, rector da Universidade de Santiago de Compostela.</p>
<p>-Luis Caruncho Amat.</p>
<p>-Marina Concepción Castaño López.</p>
<p>-Guillermo Brea Vila, representante de Caixa Galicia.</p>
<p>-José Castro López, representante de Caixa Nova.</p>
<p>No caso de que algún dos vocais designados non poida asumi-la súa función, será substituido por outro candidato de traxectoria recoñecida no ámbito da cultura e das belas artes.</p>
<p>Secretario: actuará de secretario do tribunal o funcionario que desempeñe este cargo na corporación.</p>
<p>O xurado, logo das reunións que considere oportunas, efectuará unha proposta de adxudicación do concurso, que será elevada á Comisión de Goberno para os efectos de adopción de acordo, de adxudicación do concurso, a favor da proposta que resulte se-la máis axustada á finalidade que se pretende.</p>
<p>7. Premios.</p>
<p>Este concurso está dotado cun único premio, que consistirá na adxudicación da elaboración da escultura, segundo o previsto no artigo 216.4º do TRLCAP, reservándose o tribunal o dereito de poder declaralo deserto así como face-las matizacións que considere oportunas, que se farían en fase posterior que o concello determinará no seu momento.</p>
<p>8. Propiedade dos traballos e obrigas dos concursantes.</p>
<p>A proposta premiada pasará a ser propiedade do Concello de Padrón. Así mesmo, serao a súa propiedade intelectual.</p>
<p>Cos traballos presentados, o concello resérvase o dereito de facer unha exposición durante o presente ano, sen que para iso sexa necesaria a autorización dos participantes, conservando o anonimato, salvo cando se exprese por parte do concursante que o seu nome ou alcume apareza na súa obra para esta exposición, o cal deberá ser solicitado por escrito á Alcaldía.</p>
<p>Os concursantes obríganse polo mero feito de participar no concurso, a aceptar na súa integridade estas bases e a decisión do xurado.</p>
<p>9. Réxime xurídico.</p>
<p>O concurso que regula este prego ten natureza administrativa e réxese polas presentes cláusulas.</p>
<p>Para o non previsto neste aplicaranse as disposicións vixentes en materia de contratación administrativa.</p>
<p>O funcionamento e acordos do xurado axustaranse ó disposto na Lei de réxime xurídico das administracións públicas e do procedemento administrativo común e, no que proceda, polo TRLCAP.</p>
<p>Jesús Villamor Calvo</p>
<p>Alcalde</p>

