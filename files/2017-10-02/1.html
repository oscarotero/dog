---
date: '2017-10-02'
id: G0244-260917-0001
page: 44668
number: 187
agency: >-
  Vicepresidencia e Consellería de Presidencia, Administracións Públicas e
  Xustiza
section: II. Autoridades e persoal. b) Nomeamentos.
title: >-
  ORDE do 21 de setembro de 2017 pola que se designa nova vogal da Comisión
  Xestora do municipio de Cerdedo-Cotobade.
range: Orde
url: >-
  https://www.xunta.gal/dog/Publicados/2017/20171002/AnuncioG0244-260917-0001_gl.html
---
<p>Os municipios de Cerdedo e Cotobade tramitaron un procedemento de fusión para constituírense nun único municipio, que deu lugar á aprobación do Decreto 134/2016, do 22 de setembro, polo que se aproba a fusión voluntaria dos municipios de Cerdedo e Cotobade e se constitúe o municipio de Cerdedo-Cotobade, publicado no <em>Diario Oficial de Galicia</em> nº 197, do 17 de outubro.</p>
    <p>O citado Decreto 134/2016, do 22 de setembro, na súa disposición adicional establece que, conforme o disposto na Lei de bases de réxime local, se nomeará unha comisión xestora da cal formarán parte todos os concelleiros e concelleiras dos municipios de Cerdedo e Cotobade, que se ocupará de rexer e administrar o novo municipio ata as vindeiras eleccións municipais.</p>
    <p>Mediante a Orde do 17 de outubro de 2016 pola que se designa a Comisión Xestora do municipio de Cerdedo-Cotobade, publicada no <em>Diario Oficial de Galicia</em> nº 198, do 18 de outubro, designáronse os membros da Comisión Xestora do municipio fusionado de Cerdedo-Cotobade.</p>
    <p>Esta comisión constituíuse con data do 20 de outubro de 2016, ás 12.00 horas, como dispón o propio artigo 3 da Orde do 17 de outubro de 2016.</p>
    <p>A Comisión Xestora, en sesión do 30 de xuño de 2017, tomou coñecemento da renuncia presentada o día 2 de xuño pola vogal designada, María Dolores Pichel Lois, e remitiu certificación do acordo á Vicepresidencia e Consellería de Presidencia, Administracións Públicas e Xustiza, para os efectos oportunos.</p>
    <p>A seguinte persoa na lista do Partido Popular con dereito a acceder a ser vogal para ser nomeada membro da Comisión Xestora do municipio de Cerdedo-Cotobade é Raquel Teresa Puente Couto, xa que é a seguinte da lista que cumpre os requisitos por ser efectivamente concelleira na data de entrada en vigor do Decreto 134/2016, do 22 de setembro, polo que se aproba a fusión voluntaria dos municipios de Cerdedo e Cotobade.</p>
    <p>A designación da nova vogal faise seguindo os mesmos criterios de repartición utilizados para as eleccións municipais e segundo os resultados producidos nestas no conxunto dos municipios afectados. Segundo o artigo 182 da Lei orgánica 7/1985, do 19 de xuño, de réxime electoral xeral, no caso de renuncia dun concelleiro o escano atribuirase ao candidato ou, de ser o caso, ao suplente da mesma lista a quen corresponda, atendendo á súa orde de colocación.</p>
    <p>En consecuencia, no exercicio das facultades outorgadas polo Decreto 72/2013, do 25 de abril, polo que se establece a estrutura orgánica da Vicepresidencia e da Consellería de Presidencia, Administracións Públicas e Xustiza, de conformidade co disposto polo artigo 39 da Lei 5/1997, do 22 de xullo, reguladora da Administración local de Galicia, e en cumprimento do establecido na disposición adicional do Decreto 134/2016, do 22 de setembro, polo que se aproba a fusión voluntaria dos municipios de Cerdedo e Cotobade e se constitúe o municipio de Cerdedo-Cotobade,</p>
    <h2>DISPÓN:</h2>
    <p>Primeiro. Designar como novo membro da Comisión Xestora do municipio de Cerdedo-Cotobade, en substitución de María Dolores Pichel Lois, a Raquel Teresa Puente Couto.</p>
    <p>Segundo. Esta orde producirá efectos desde o mesmo día da súa publicación no <em>Diario Oficial de Galicia</em>.</p>
    <p>Santiago de Compostela, 21 de setembro de 2017</p>
    <footer><p>Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p></footer>

