---
date: '2002-10-04'
id: 134A2
page: 14
number: 192
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 16 de abril de 2002, da Delegación Provincial de Lugo, pola que
  se dispón a inscrición no rexistro e a publicación, no Diario Oficial de
  Galicia, do convenio colectivo de ámbito provincial para a empresa Setex
  Aparki, S.A. (O.R.A.).
range: Resolución
url: 'https://www.xunta.gal/dog/Publicados/2002/20021004/Anuncio134A2_gl.html'
---
<p>Visto o texto do convenio colectivo para a empresa Setex Aparki, S.A. (O.R.A.) (código 2700652), da provincia de Lugo, asinado o día 1 de abril de 2002, pola representación da citada empresa e a dos seus traballadores, e de conformidade co disposto no arti</p>
<p>go 90, números 2º e 3º, do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, e no Real decreto 1040/1981, do 22 de maio, sobre rexistro e depósito de convenios colectivos de traballo.</p>
<p>Esta delegación provincial</p>
<p>ACORDA:</p>
<p>Primeiro.-Ordena-la inscrición do citado convenio colectivo no rexistro de convenios desta delegación, así como o seu depósito.</p>
<p>Segundo.-Remiti-lo texto do mentado convenio á Dirección Xeral de Relacións Laborais da Xunta de Galicia.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Lugo, 16 de abril de 2002.</p>
<p>Manuel Teijeiro Álvarez</p>
<p>Delegado provincial de Lugo</p>
<p>Convenio colectivo para os traballadores da</p>
<p>empresa Setex Aparki, S.A. de Lugo</p>
<p>Ano 2002, 2003 e 2004</p>
<p>Capítulo I</p>
<p>Disposicións xerais</p>
<p>Artigo 1º.-Ámbito funcional.</p>
<p>Este convenio regula as relacións laborais entre a empresa Setex Aparki, S.A. e o seu persoal.</p>
<p>Artigo 2º.-Ámbito xeográfico.</p>
<p>O ámbito xeográfico deste convenio circunscríbese á cidade de Lugo.</p>
<p>Artigo 3º.-Duración.</p>
<p>O convenio entrará en vigor o día 1 de xaneiro de 2002 con independencia da súa publicación no BOP e a súa vixencia estenderase ata o 31 de decembro de 2004. Os seus efectos económicos serán desde o 1 de xaneiro de 2002.</p>
<p>Artigo 4º.-Denuncia.</p>
<p>Calquera das partes asinantes poderá denuncia-la expiración da vixencia do citado convenio, e deberá facelo cun mínimo de tres meses antes do respectivo vencemento.</p>
<p>A denuncia efectuarase mediante comunicación fidedigna á outra parte e á Dirección Provincial de Traballo.</p>
<p>De non ser denunciado en tempo e forma por ningunha das partes, prorrogarase automaticamente por anualidades naturais, elevando os conceptos económicos na mesma proporción na que o faga o IPC previsto para ese ano máis un punto.</p>
<p>Denunciado o convenio, se as negociacións se estendesen por un período superior á súa vixencia, entenderase prorrogado este ata a entrada en vigor do novo convenio.</p>
<p>Artigo 5º.-Vinculación á totalidade.</p>
<p>No suposto de que a xurisdicción laboral declarase contrario ás disposicións legais vixentes no momento da sinatura do convenio algún dos seus pactos, este quedará nulo na súa totalidade, comprometéndose ambas a negocialo de novo.</p>
<p>Artigo 6º.-Comisión paritaria.</p>
<p>Co obxecto de velar pola correcta aplicación e cumprimento do contido deste convenio, créase unha comisión mixta paritaria que entenderá de tódalas cuestións relacionadas coa interpretación das normas contidas nel.</p>
<p>A comisión mixta paritaria estará formada por dous traballadores (nomeados polo sindicato máis representativo dentro da empresa) e dous representantes da empresa. Cada parte poderá nomear un asesor, que terá voz pero non voto.</p>
<p>Para que exista acordo, requirirase o voto acorde da metade máis un dos membros da comisión.</p>
<p>Das reunións realizadas pola comisión levantarase acta, na que figurarán as decisións tomadas. As actas deberán ser asinadas pola totalidade de membros asistentes a elas.</p>
<p>A comisión reunirase cando o solicite unha das partes.</p>
<p>Capítulo II</p>
<p>Xornada laboral</p>
<p>Artigo 7º.-Xornada.</p>
<p>A xornada será de 40 horas semanais.</p>
<p>Artigo 8º.-Horarios.</p>
<p>As quendas de traballo poderán ser continuadas ou partidas. Naqueles casos nos que se realicen de forma continuada haberá un período de descanso de 30 minutos.</p>
<p>Entre quenda e quenda de traballo terán que transcorrer, como mínimo, 12 horas.</p>
<p>Os días de descanso en cómputo anual serán os mesmos para todo o persoal.</p>
<p>A organización do traballo é competencia da empresa, aínda que os cuadrantes de traballo serán negociados cos representantes legais dos traballadores da empresa.</p>
<p>Artigo 9º.-Vacacións.</p>
<p>Todo o persoal desfrutará de vacacións retribuídas de 33 días naturais. Aqueles traballadores cunha antigüidade inferior a un ano desfrutarán dos días correspondentes por vacacións de forma proporcional á súa antigüidade.</p>
<p>O calendario de vacacións será pactado entre a empresa e a representación legal dos traballadores. Para tal efecto, os representantes dos traballadores presentarán unha proposta de cadro de vacacións antes do 30 de outubro de cada ano.</p>
<p>Tódolos traballadores terán dereito a 15 días de vacacións durante os meses de xullo ou agosto e 18 días fóra deste período.</p>
<p>Artigo 10º.-Permisos e licencias.</p>
<p>Os traballadores poderán gozar de permiso retribuído nos seguintes casos:</p>
<p>-Por nacemento de fillo, 5 días.</p>
<p>-Por matrimonio do traballador/a, 20 días.</p>
<p>-Por enfermidade grave ou falecemento de cónxuxe ou parella estable, ata terceiro grao de consanguinidade ou afinidade, 4 días.</p>
<p>-Por matrimonio de fillos ou pais, 1 día.</p>
<p>Cando se teña que realizar un desprazamento de máis de 80 km corresponderán 2 días máis, se é o caso.</p>
<p>En caso de visita médica nos servicios da Seguridade Social e mediante xustificante de consulta, concederase o tempo necesario para ela.</p>
<p>O traballador terá dereito a desfrutar de xornada retribuída de 7 días por asuntos propios, que como único requisito para a súa adxudicación, se esixirá a súa petición por escrito cunha anticipación de 48 horas, como mínimo. Cando a petición dalgún destes días a realice máis do 10% do cadro de persoal activo nesa data, a representación legal dos traballadores e da empresa abordarán as condicións precisas para o seu desfrute.</p>
<p>Capítulo III</p>
<p>Ascensos</p>
<p>Artigo 11º.-Ascensos e promocións.</p>
<p>Cando na empresa se produzan vacantes, se creen ou aumenten certos postos de traballo (tanto mandos intermedios como categorías medias), antes de contratar persoas alleas a ela, tratarase de cubrir estas prazas con traballadores de cadro de persoal, pasándose a cubri-las vacantes dos traballadores promocionados polas novas contratacións.</p>
<p>Cando un traballador realice traballos de categoría superior durante máis de 90 días ininterrompidos ou de 120 días alternos dentro do mesmo ano, concederáselle a categoría superior, figurando esta na correspondente escala.</p>
<p>Tódolos traballadores terán dereito á formación profesional e á promoción de traballo, segundo establece o Estatuto dos traballadores no seu artigo 22º.</p>
<p>Tódolos traballadores que realicen estudios ou formación profesional en centros oficiais poderán solicitar quenda de traballo adecuada a eles, a súa concesión, logo de estudio e aprobación, realizarase por acordo entre os representantes legais dos traballadores e a empresa. Os permisos necesarios non excederán de 8 días naturais ó ano retribuídos, para concorrer a exames, sen alteración nin diminución dos seus dereitos laborais.</p>
<p>Capítulo IV</p>
<p>Axudas sociais</p>
<p>Artigo 12º.-Incapacidade temporal (IT).</p>
<p>Aboarase o 100% en tódolos casos, sen ningún límite de tempo.</p>
<p>Artigo 13º.-Xubilación.</p>
<p>Será recomendada ós 64 anos, sempre que o traballador teña cuberto o período de carencia na Seguridade Social, para tal efecto e segundo o estipulado no R.D. 1194/1985, a empresa comprométese a substituí-lo traballador xubilado por outro contratado nas mesmas condicións.</p>
<p>Establécese para o persoal que se xubile anticipadamente unha gratificación na contía seguinte:</p>
<p>-Ós 63 anos: 2.554,30 euros.</p>
<p>-Ós 62 anos: 3.005,06 euros.</p>
<p>-Ós 61 anos: 3.155,31 euros.</p>
<p>-Ós 60 anos: 3.455,82 euros.</p>
<p>Capítulo V</p>
<p>Dereitos sindicais</p>
<p>Artigo 14º.-Información sobre a contratación.</p>
<p>A dirección da empresa estará obrigada a facilitarlles ós representantes dos traballadores información periódica sobre contratación, que incluirá:</p>
<p>-Previsión en materia de emprego e contratación.</p>
<p>Modalidades de contratación.</p>
<p>Grao de cumprimento das previsións anteriores. Esta información entregarase trimestralmente.</p>
<p>-Os sindicatos asinantes deste convenio serán consultados previamente á adopción de decisións empresariais en materia de:</p>
<p>Número de traballadores que se deben contratar.</p>
<p>Modalidades de contratos e número deles.</p>
<p>Datas de formalización dos contratos e duración deles.</p>
<p>Modo de selección do persoal.</p>
<p>No caso de que as decisións empresariais non se realicen logo da consulta cos representantes legais dos traballadores, entenderanse inexistentes as circunstancias que xustifican a contratación temporal e, polo tanto, as relacións laborais serán consideradas como indefinidas.</p>
<p>Capítulo VI</p>
<p>Seguridade e hixiene</p>
<p>Artigo 15º.-Vestiario. Servicio O.R.A.</p>
<p>-Inverno:</p>
<p>Un anorak impermeable.</p>
<p>Dous pantalóns.</p>
<p>Dúas saias.</p>
<p>Dúas camisas de manga longa.</p>
<p>Unha chaqueta que faga xogo cos pantalóns ou coas saias.</p>
<p>Unha gorra.</p>
<p>Un par de luvas de pel.</p>
<p>Unha gravata.</p>
<p>Medias para o persoal feminino.</p>
<p>Un par de zapatos.</p>
<p>Dous pares de calcetíns.</p>
<p>-Verán:</p>
<p>Dous pantalóns.</p>
<p>Dúas saias.</p>
<p>Dúas camisas manga curta.</p>
<p>Unha chaqueta que faga xogo cos pantalóns ou coas saias.</p>
<p>Unha gravata.</p>
<p>Medias para o persoal feminino.</p>
<p>Unha gorra.</p>
<p>Un par de luvas de pel.</p>
<p>Un par de zapatos.</p>
<p>Dous pares de calcetíns.</p>
<p>As roupas de traballo e calzado serán renovables de ano en ano.</p>
<p>Para os traballadores que, por necesidades físicas e prescrición facultativa, precisasen modificacións na súa roupa de traballo, estas serán efectuadas por conta da empresa.</p>
<p>Artigo 16º.-Asistencia xurídica.</p>
<p>Tódolos traballadores terán dereito a que a empresa lles proporcione a asistencia de avogado e procurador desde o inicio á fin do proceso xurídico, e nos casos nos que pola prestación e durante o desenvolvemento do seu cometido producisen algún tipo de agresión persoas alleas á empresa, sempre que o traballador non incorrese en neglixencia ou comportamento doloso ou culpable.</p>
<p>Artigo 17º.-Seguro de morte ou invalidez.</p>
<p>Establécese unha póliza de morte ou invalidez para cada un dos traballadores da empresa durante a súa permanencia en activo nela, consistente en:</p>
<p>-27.045,54 euros, en caso de morte natural.</p>
<p>-27.045,54 euros en caso de morte ou invalidez por accidente.</p>
<p>* Quedando exentos desa póliza tódolos traballadores maiores de 65 anos.</p>
<p>A póliza producirá efectos a partir da data en que se asine o citado convenio. As primas deste seguro son por conta da empresa, a cal deberá dar copia ós representantes legais dos traballadores.</p>
<p>-Indemnizacións por falecemento.</p>
<p>A empresa aboará catro mensualidades completas (salario base máis antigüidade) do mes completo no que faleza sen ter en conta o día en que tal feito aconteza, así como a cantidade que se aboará por lutus, que será de 1.202,02 euros.</p>
<p>Artigo 18º.-Protección ó embarazo.</p>
<p>A traballadora xestante terá dereito a ocupar durante o seu embarazo o seu posto de traballo e unha quenda distinta á súa se existise prescrición do facultativo que atende o seu embarazo, sen modificación de categoría nin mingua dos seus dereitos económicos.</p>
<p>Durante a baixa de IT por embarazo, a traballadora terá dereito a percibi-lo 100% de tódolos seus conceptos salariais.</p>
<p>A traballadora embarazada terá permisos retribuídos para preparación ó parto, así como dereito a elixi-la data das súas vacacións regulamentarias. Os cursos de preparación ó parto poderán realizarse en horas laborables, que serán retribuídas.</p>
<p>Artigo 19º.-Pagas extraordinarias.</p>
<p>Establécense dúas pagas extraordinarias, en contía de salario base, complementos e antigüidade, que serán aboadas:</p>
<p>-A de verán coa nómina do mes de xuño.</p>
<p>-A de Nadal con anterioridade ó 20 de decembro.</p>
<p>Así mesmo, establécese unha participación nos beneficios, que consistirá no reparto lineal entre tódolos traballadores dunha cantidade equivalente ó 2% remanente obtido no servicio O.R.A. Este remanente xustificarase mediante a liquidación presentada ó concello correspondente ó ano anterior. Esta paga farase efectiva durante os 3 meses seguintes ó devengo.</p>
<p>O aboamento farase efectivo antes do día 31 de marzo de cada ano.</p>
<p>Artigo 20º.-Antigüidade.</p>
<p>O persoal afectado por este convenio devengará as antigüidades de acordo coas seguintes táboas:</p>
<p>-De 3 a 6 anos: 5%.</p>
<p>-De 6 a 9 anos: 10%.</p>
<p>-De 9 a 12 anos: 15%.</p>
<p>-De 12 a 15 anos: 20%.</p>
<p>-De 15 a 18 anos: 25%.</p>
<p>-De 18 a 21 anos: 34%.</p>
<p>-De 21 a 24 anos: 48%.</p>
<p>-De 24 ou máis anos: 58%.</p>
<p>Estas porcentaxes aplicaranse sobre o salario base vixente en cada momento.</p>
<p>Artigo 21º.-Quebranto de moeda.</p>
<p>Aboaráselle a cada traballador un 2% sobre tarxeta que venda. O seu devengo realizarase antes de remata-lo primeiro e segundo semestre de cada ano.</p>
<p>Capítulo VII</p>
<p>Retribucións</p>
<p>Artigo 22º.-Mantemento de emprego.</p>
<p>O número de traballadores fixos será de 14 como mínimo. Non obstante, a empresa comprométese a aumentar, na medida do posible, o número de traballadores de contratación ata chegar a 17, durante a vixencia do convenio.</p>
<p>Artigo 23º.-Táboas salariais para o ano 2002, 2003 e 2004.</p>
<p>Segundo táboa anexa.</p>
<p>Artigo 24º.-Incremento salarial.</p>
<p>O incremento salarial deste convenio será:</p>
<p>-Ano 2002: o IPC real de 2001.</p>
<p>-Ano 2003: o IPC real de 2002 máis un punto.</p>
<p>-Ano 2003: o IPC real de 2003 máis dous puntos.</p>
<p>* Este incremento salarial aplicaráselles a tódolos conceptos salariais.</p>
<p>Asemade, tódolos traballadores percibirán unha axuda de compensación social que cobrarán na nómina do mes de setembro, polo importe de 420,71 euros, para o ano 2002 e, para os restantes anos de vixencia do convenio, incrementarase esa contía en 60,10 euros/ano de vixencia. Mantéñense as actuais cantidades do complemento de transporte, incrementando no salario base o resultante da aplicación do incremento pactado ó salario base.</p>
<p>Artigo 25º.-Garantía do posto de traballo.</p>
<p>O cambio de titularidade da empresa non extinguirá por si mesmo a relación laboral, quedando o novo empresario subrogado nos dereitos e nas obrigas do anterior.</p>
<p>Artigo 26º.-Excedencia laboral.</p>
<p>É a que se concede por un prazo superior a un ano e inferior a 5, sen que se compute o tempo que dure esta situación para efectos de aumentos por anos de servicio.</p>
<p>Deberá ser solicitada por escrito polo delegado de persoal. O prazo de concesión ou denegación non poderá exceder de 20 días naturais.</p>
<p>A negativa só poderá basearse nas seguintes causas:</p>
<p>-Prazo perentorio de realización de servicio.</p>
<p>-Non levar como mínimo un ano de servicio na empresa.</p>
<p>-Ter desfrutado doutra excedencia nos últimos cinco anos.</p>
<p>A petición de excedencia voluntaria deberá despacharse favorablemente cando sexa causa de remate ou ampliación de estudios, esixencias familiares de carácter ineludible ou outra análoga, que sexa acreditada debidamente polo traballador.</p>
<p>Se o traballador non solicitase o reingreso 30 días antes do remate do prazo sinalado para a excedencia, perderá o dereito ó seu posto de traballo na empresa.</p>
<p>O traballador incorporarase automaticamente ó remata-la mencionada excedencia.</p>
<p>Táboa salarial ano 2002</p>
<table><tbody><tr><td></td></tr>
<tr><td>Categorías</td><td>Salario bruto
14 pagas mes</td><td>Salario base
14 pagas mes</td><td>Incentivo
14 pagas mes</td><td>Transporte
14 pagas mes</td></tr>
<tr><td></td></tr>
</tbody></table>
<table><tbody><tr><td>Vixilante</td><td>772,10</td><td>591,58</td><td>34,77</td><td>145</td></tr>
<tr><td></td></tr>
<tr><td>Encargado servicio</td><td>1.154,08</td><td>763,72</td><td>122,97</td><td>267</td></tr>
<tr><td></td></tr>
<tr><td>Encargado</td><td>1.076,60</td><td>679,78</td><td>140,75</td><td>256</td></tr>
<tr><td></td></tr>
<tr><td>Administrativo</td><td>1.080,87</td><td>640,73</td><td>146,00</td><td>294</td></tr>
<tr><td></td></tr></tbody></table>
<p>* Paga mes de setembro: 432,07 euros.</p>
<p>CONSELLERÍA DE FAMILIA E PROMOCIÓN DO EMPREGO,</p>
<p>MULLER E XUVENTUDE</p>

