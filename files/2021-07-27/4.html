---
date: '2021-07-27'
id: G0177-210721-0001
page: 38153
number: 142
agency: Axencia para a Modernización Tecnolóxica de Galicia
section: III. Outras disposicións.
title: >-
  RESOLUCIÓN do 20 de xullo de 2021 pola que se modifica a Resolución do 27 de
  febreiro de 2020, pola que se aproban as bases reguladoras para a concesión de
  subvencións, en réxime de concorrencia competitiva, para a dixitalización do
  patrimonio cultural de Galicia coa finalidade da preservación e difusión a
  través de Galiciana-Patrimonio Dixital de Galicia, e se procede á súa segunda
  convocatoria para os anos 2020-2021, cofinanciada co Fondo Europeo de
  Desenvolvemento Rexional, no marco do programa operativo Feder Galicia
  2014-2020 (código de procedemento PR606A).
range: Resolución
url: >-
  https://www.xunta.gal/dog/Publicados/2021/20210727/AnuncioG0177-210721-0001_gl.html
---
<p>Na data do 9 de marzo de 2020 publicouse a Resolución do 27 de febreiro de 2020 pola que se aproban as bases reguladoras para a concesión de subvencións, en réxime de concorrencia competitiva, para a dixitalización do patrimonio cultural de Galicia coa finalidade da preservación e difusión a través de Galiciana-Patrimonio Dixital de Galicia, e se procede á súa segunda convocatoria para os anos 2020-2021, cofinanciada co Fondo Europeo de Desenvolvemento Rexional, no marco do programa operativo Feder Galicia 2014-2020 (código de procedemento PR606A). </p>
    <p>Esta Resolución foi modificada mediante a Resolución do 16 de abril de 2021, configuráronse novos prazos para o desenvolvemento dos proxectos e ampliáronse os prazos referentes aos pagamentos de anticipos.</p>
    <p>Así mesmo, mediante a Resolución do 24 de maio de 2021, procedeuse á modificación da Resolución inicial, ampliouse a dotación orzamentaria prevista inicialmente e modificáronse as anualidades de imputación do gasto.</p>
    <p>Na sección 2ª da Resolución do 27 de febreiro de 2020 acórdase a convocatoria para os exercicios 2020 e 2021, conforme o disposto no artigo 5 das bases reguladoras.</p>
    <p>Na data do 4 de marzo de 2021 tivo lugar a Comisión de Valoración, constituída segundo o disposto nas bases reguladoras e pola que se acorda a proposta de concesión de subvencións tendo en conta o disposto nos artigos 20 e 21 das bases reguladoras. </p>
    <p>Tendo en conta que a concesión da subvencións, logo da correspondente tramitación dos expedientes, se produce en 2021, faise necesario modificar os prazos de execución e xustificación previstos inicialmente e configurar uns prazos que permitan o desenvolvemento dos proxectos presentados en relación cos que se conceden as subvencións.</p>
    <p>Desta forma considérase conveniente a modificación do parágrafo 1 do artigo 35 e dos parágrafos 1 e 2 do artigo 39 no referente ao financiamento e ás datas de execución e xustificacion dos investimentos subvencionables.</p>
    <p>Asemade faise necesario modificar o prazo previsto no artigo 40 con relación ao pagamento anticipado do 80 % do importe da subvención concedida, tendo en conta que o prazo inicialmente previsto na convocatoria está vencido e corresponde establecer un novo prazo acorde á data da resolución definitiva pola que se conceden as subvencións.</p>
    <p>Con base no anterior e en uso das competencias atribuídas no Decreto 252/2011, do 15 de decembro, polo que se crea a Axencia para a Modernización Tecnolóxica de Galicia, modificado polo Decreto 9/2021, do 21 de xaneiro, polo que se suprime o Centro Informático para a Xestión Tributaria, Económico-Financeira e Contable (Cixtec) e se modifica o Decreto 252/2011, do 15 de decembro, polo que se crea a Axencia para a Modernización Tecnolóxica de Galicia e se aproban os seus estatutos,</p>
    <h2>RESOLVO:</h2>
    <p>Modificar a Resolución do 27 de febreiro de 2020 pola que se aproban as bases reguladoras para a concesión de subvencións, en réxime de concorrencia competitiva, para a dixitalización do patrimonio cultural de Galicia coa finalidade de preservación e difusión a través de Galiciana-Patrimonio Dixital de Galicia, e se procede á súa segunda convocatoria para os anos 2020-2021, cofinanciada co Fondo Europeo de Desenvolvemento Rexional no marco do programa operativo Feder Galicia 2014-2020 (código de procedemento PR606A).</p>
    <p>Un. O artigo 35 de financiamento, no seu número 1 queda redactado da seguinte maneira:</p>
    <p>«1. As subvencións que se concedan imputaranse ás seguintes aplicacións orzamentarias:</p>
    <table>
     <tbody>
      <tr>
       <td>Aplicación orzamentaria</td>
       <td>04.A1.571A.781.0</td>
      </tr>
      <tr>
       <td>Anualidade 2021</td>
       <td>327.881,76 €</td>
      </tr>
      <tr>
       <td>Anualidade 2022</td>
       <td>81.970,44 €</td>
      </tr>
     </tbody>
    </table>
    <table>
     <tbody>
      <tr>
       <td>Aplicación orzamentaria</td>
       <td>04.A1.571A.745.0</td>
      </tr>
      <tr>
       <td>Anualidade 2021</td>
       <td>47.702,55 €</td>
      </tr>
      <tr>
       <td>Anualidade 2022</td>
       <td>11.925,64 €</td>
      </tr>
     </tbody>
    </table>
    <table>
     <tbody>
      <tr>
       <td>Aplicación orzamentaria</td>
       <td>04.A1.571A.760.0</td>
      </tr>
      <tr>
       <td>Anualidade 2021</td>
       <td>561.851,80 €</td>
      </tr>
      <tr>
       <td>Anualidade 2022</td>
       <td>140.462,95 €</td>
      </tr>
     </tbody>
    </table>
    <table>
     <tbody>
      <tr>
       <td>Aplicación orzamentaria</td>
       <td>04.A1.571A.744.0</td>
      </tr>
      <tr>
       <td>Anualidade 2021</td>
       <td>26.329.30 €</td>
      </tr>
      <tr>
       <td>Anualidade 2022</td>
       <td>6.582,33 €</td>
      </tr>
     </tbody>
    </table>
    <p>Dous. O artigo 39 de xustificación da execución, nos seus números 1 e 2, queda redactado da seguinte maneira:</p>
    <p>«1. A execución dos investimentos subvencionables levarase a cabo nun período que comezará o día seguinte ao da publicación da resolución de concesión das axudas no <em>Diario Oficial de Galicia</em> (DOG), sen prexuízo do disposto no artigo seguinte. En todo caso, a execución total dos investimentos subvencionables levarase a cabo antes do 30 de abril de 2022.</p>
    <p>2. A documentación xustificativa do cumprimento da finalidade da subvención deberá presentarse ao remate do prazo de realización da actividade e, en todo caso, antes do 30 de xuño de 2022».</p>
    <p>Tres. O artigo 40 de pagamento anticipado e garantía, no seu número 1, queda redactado da seguinte maneira:</p>
    <p>«1. As persoas beneficiarias recibirán un pagamento anticipado do 80 % do importe da subvención concedida de acordo co establecido no artigo 63 do Decreto 11/2009, do 8 de xaneiro, polo que se aproba o regulamento da Lei de subvencións de Galicia. Con relación a este anticipo e con data límite do 10 de agosto de 2021, as persoas beneficiarias deberán presentar o anexo V (xustificación do plan e comezo do proxecto) desta resolución. O pagamento do importe restante (20 %) realizarase unha vez xustificado o cumprimento da finalidade da subvención».</p>
    <p>Disposición derradeira primeira. <em>Réxime de recursos</em></p>
    <p>Esta resolución pon fin á vía administrativa e contra ela poderá interporse recurso potestativo de reposición ante a persoa titular da Dirección da Axencia para a Modernización Tecnolóxica de Galicia no prazo dun (1) mes contado a partir do día seguinte ao da súa publicación, ou directamente recurso contencioso-administrativo ante o xulgado do contencioso-administrativo competente, no prazo de dous (2) meses contados desde o día seguinte ao da súa publicación.</p>
    <p>Disposición derradeira segunda. <em>Entrada en vigor</em></p>
    <p>A presente resolución entrará en vigor o día seguinte ao da súa publicación no <em>Diario Oficial de Galicia</em> con efectos desde o 10 de marzo de 2020.</p>
    <p>Santiago de Compostela, 20 de xullo de 2021</p>
    <footer><p>Mar Pereira Álvarez<br>Directora da Axencia para a Modernización Tecnolóxica de Galicia</p></footer>

