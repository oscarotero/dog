---
date: '1995-11-03'
id: '5772'
page: 8
number: 211
agency: CONSELLERÍA DE INDUSTRIA E COMERCIO
section: III. OUTRAS DISPOSICIÓNS
title: >-
  Orde do 5 de outubro de 1995 pola que se lle outorga a Repsol Butano, S.A.
  concesión administrativa para a prestación do servicio público de
  subministración de gas propano comercial no termo municipal de Sarria (Lugo).
range: Orde
url: 'https://www.xunta.gal/dog/Publicados/1995/19951103/Anuncio5772_gl.html'
---
<p>A empresa Repsol Butano, S.A., con enderezo social en Madrid, rúa Arcipreste de Hita nº 10, solicitou concesión administrativa para o servicio público de subministración de gas propano comercial no termo municipal de Sarria.</p>
<p>As características principais das instalacións son as seguintes:</p>
<p>-A estación de G.L.P., que se situará en terrenos municipais, estará constituída por 3 depósitos aéreos de 59,40 m de capacidade.</p>
<p>-A rede de distribución, soterrada na súa totalidade e cunha lonxitude de 5.450 m, deseñada para a futura distribución de gas natural e composta por tubo de polietileno SDR 11, con distintos diámetros segundo as necesidades de consumo.</p>
<p>O orzamento total ascende a setenta e nove millóns cento noventa mil pesetas (79.190.000 ptas.).</p>
<p>Cumpridos os trámites regulamentarios no expediente instruído para o efecto, de conformidade co previsto no Regulamento xeral do servicio público de gases combustibles aprobado polo Decreto 2913/1973, do 26 de outubro, que continúa en vigor de acordo co establecido na disposición transitoria primeira da Lei 10/1987, do 15 de xuño, de disposicións básicas para un desenvolvemento coordinado de actuacións en materia de combustibles gasosos, en canto non se aproben as disposicións de desenvolvemento dela,</p>
<p>Considerando, que a Consellería de Industria e Comercio da Xunta de Galicia é competente para outorgar a correspondente concesión administrativa baseándose no Estatuto de autonomía de Galicia; ó Real decreto 2563/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia; ó Decreto 132/1982, do 4 de novembro, sobre asunción de competencias en materia de industria, enerxía e minas; ó Decreto 209/1990, do 15 de marzo, modificado polo Decreto 140/1991, do 2 de maio, en relación coa Lei 10/1987, do 15 de xuño, e o Decreto 2913/1973,</p>
<p>do 26 de outubro, e por proposta da Dirección Xeral de Industria,</p>
<p>RESOLVO:</p>
<p>Outorgarlle á empresa Repsol Butano, S.A. a concesión administrativa solicitada para o servicio público de gas propano comercial no termo municipal de Sarria, de acordo coas seguintes condicións:</p>
<p>Primeira.-Repsol Butano, S.A. constituirá no prazo de dous meses, a contar desde o momento do outorgamento da concesión, unha fianza por valor de 1.583.800 pesetas, importe do 2% do orzamento que figura no proxecto, para garanti-lo cumprimento das súas obrigas, conforme o artigo 7º, apartado b) da Lei 10/1987, do 15 de xuño, e o artigo 13 do Regulamento xeral do servicio público de gases combustibles. A dita fianza constituirase na Caixa Xeral de Depósitos da Consellería de Economía e Facenda da Xunta de Galicia en calquera das formas sinaladas no artigo 11, apartado 3º do Decreto 1775/1967, do 22 de xullo, fianza que será devolta unha vez que se formalice a acta de posta en marcha das instalacións.</p>
<p>Segunda.-Nas instalacións e nas súas montaxes deberase cumpri-lo establecido no Regulamento xeral do servicio público de gases combustibles, aprobado polo R.D. 2913/1873, do 26 de outubro, e normas complementarias; Regulamento de redes e acometidas de combustibles gasosos, aprobado pola orde do Ministerio de Industria do 18 de novembro de 1974, modificada polas ordes do Ministerio de Industria e Enerxía do 26 de outubro de 1983 e 6 de xullo de 1984; Regulamento sobre instalacións de almacenamento de gases licuados do petróleo en depósitos fixos para o seu consumo en instalacións receptoras, aprobado pola Orde do 29 de xaneiro de 1986, e demais normativa e directrices vixentes.</p>
<p>Estas instalacións preveranse para responder ós avances tecnolóxicos no campo do gas e lograr abastecementos flexibles e seguros.</p>
<p>O cambio das características do gas subministrado ou a substitución por outro intercambiable requirirá a autorización da Dirección Xeral de Industria, de acordo co artigo 8º, apartado c), do Regulamento xeral do servicio público de gases combustibles.</p>
<p>Terceira.-O concesionario manterá unha correcta subministración e unha axeitada e eficente conservación das instalacións, e é responsable da conservación e bo funcionamento deles.</p>
<p>O concesionario queda suxeito a cantas prescricións establecense no citado regulamento xeral e a cantas outras disposiciones dictase ou dicte o Ministerio de Industria e Enerxía ou a Xunta de Galicia sobre subministración de gases combustibles e as súas instalacións.</p>
<p>Cuarta.-A determinación das tarefas de aplicación ás subministracións de gas rexerase polas disposicións vixentes no seu momento sobre a materia.</p>
<p>Quinta.-A presente concesión outorgase por un prazo de setenta e cinco anos. As instalacións obxecto desta concesión revertirán á Comunidade Autónoma de Galicia ó transcorre-lo prazo sinalado, de acordo co artigo 7º, apartado c) da Lei 10/1987, do 15 de xuño.</p>
<p>Sexta.-Repsol Butano, S.A. poderá transferir en calquera momento a concesión, para o que se requirirá a autorización previa da Consellería de Industria e Comercio; queda subrogado o novo titular en tódalas obrigas e dereitos do transmitente derivados da concesión.</p>
<p>Sétima.-A Delegación Provincial da Consellería de Industria e Comercio en Lugo coidará do exacto cumprimento das condicións estipuladas por esta orde.</p>
<p>Os recoñecementos, ensaios e probas, de carácter xeral ou parcial, que segundo as disposicións en vigor se realizasen nas instalacións obxecto da concesión serán comunicadas polo concesionario á citada delegación provincial coa debida antelación.</p>
<p>Oitava.-Nos casos de incumprimento das obrigas do concesionario que poidan afecta-la continuidade e seguridade do servicio público, e o fin de garanti-lo mantemento do servicio ós seus usuarios, a Xunta de Galicia poderá acorda-la intervención da correspondente empresa concesionaria, de acordo có artigo 128 da Constitución, adoptando as medidas oportunas para mante-las subministracións.</p>
<p>Novena.-Serán causas de extinción da presente concesión, ademais das sinaladas no apartado e) do artigo 7º da Lei 10/1987, do 15 de xuño, as seguintes:</p>
<p>a) O incumprimento do apartado b, do artigo 7º da Lei 10/1987.</p>
<p>b) A introducción de calquera variación ou ampliación na execución dos proxectos, non autorizadas pola Dirección Xeral de Industria da Consellería de Industria e Comercio da Xunta de Galicia, salvando as modificacións precisas para que se cumpran as disposicións vixentes.</p>
<p>c) Se non se levasen a cabo as instalacións de acordo coas condicións impostas na presente resolución e na autorización para a súa montaxe.</p>
<p>Sen embargo, se por evolución da técnica ou da distribución de gas, por utilización de diferentes materias primas ou por outras causas, non fose adecuado o mantemento dalgunha ou algunhas das instalacións obxecto da presente orde; Repsol Butano, S.A. poderá solicitar da Consellería de Industria e Comercio da Xunta de Galicia:</p>
<p>1. Autorización para a modificación ou substitución das instalacións, sen alterar as restantes condicións da concesión e coa mesma data de reversión que as instalacións substituídas, ou ben</p>
<p>2. O outorgamento da correspondente concesión para as novas instalacións, se, pola importancia dos investimentos que elas supoñen, non puidese obter unha compensación económica adecuada durante o prazo que restase para a caducidade da concesión antes mencionada, tendo en conta sempre os dereitos que</p>
<p>a Comunidade Autónoma de Galicia poida ter sobre os elementos cambiados.</p>
<p>Décima.-A concesión outorgase sen prexuízo de terceiros e deixando a salvo os dereitos particulares.</p>
<p>Décimo primeira.-Esta concesión outorgase sen prexuízo e independentemente das autorizacións, licencias ou permisos de competencia municipal, provincial ou outros, necesarios para a realización das obras das instalacións de gas.</p>
<p>Contra a presente orde, que é definitiva en vía administrativa, poderá interpoñerse, se é o caso, recurso contencioso-administrativo no prazo de dous meses a contar desde o día seguinte á súa publicación, logo de comunicación a esta consellería, conforme ó establecido no artigo 57.2º da Lei reguladora da xurisdicción contencioso-administrativa, do 27 de decembro de 1956, na súa nova redacción dada pola disposición adicional undécima da Lei 30/1992, do 26 de novembro.</p>
<p>Santiago de Compostela, 5 de outubro de 1995.</p>
<p>Antonio Couceiro Méndez</p>
<p>Conselleiro de Industria e Comercio</p>
<p>95-7037</p>

