---
date: '2015-12-15'
id: G0426-091215-0002
page: 46899
number: 238
agency: Consellería do Medio Rural
section: III. Outras disposicións.
title: >-
  ORDE do 7 de decembro de 2015 pola que se modifica a Orde do 26 de abril de
  2001 pola que se fai público o estándar racial do Can de Palleiro e se crea o
  libro xenealóxico da raza.
range: Orde
url: >-
  https://www.xunta.gal/dog/Publicados/2015/20151215/AnuncioG0426-091215-0002_gl.html
---
<p>A Orde do 26 de abril de 2001, publicada no <em>Diario Oficial de Galicia </em>núm. 91, do 11 de maio, aproba a regulamentación específica do libro xenealóxico da raza Can de Palleiro e o seu estándar racial, que figuran respectivamente como anexo I e II desta orde.</p>
    <p>Pola súa parte, no anexo I –Regulamentación específica do libro xenealóxico da raza Can de Palleiro, 4. Comisión Reitora do Libro Xenealóxico, na letra d) das competencias da comisión reitora establécese que corresponde a esta propor as modificacións do prototipo racial ou da regulamentación específica do libro xenealóxico que considere convenientes.</p>
    <p>Con data do 4 de decembro de 2014 reuniuse en convocatoria extraordinaria a Comisión Reitora do Libro Xenealóxico e aprobou por unanimidade a modificación do número 3 do anexo I. </p>
    <p>A presente modificación realízase atendendo ao establecido no Real decreto 558/2001, do 25 de maio, polo que se regula o recoñecemento oficial das organizacións ou asociacións de criadores de raza pura.</p>
    <p>En consecuencia, conforme o previsto no artigo 30.I.3 do Estatuto de Autonomía de Galicia e no uso das facultades que me confire o artigo 9 e a disposición transitoria segunda do Decreto 129/2015, do 8 de outubro, polo que se fixa a estrutura orgánica das consellerías da Xunta de Galicia, e a Lei 1/1983, do 22 de febreiro, reguladora da Xunta e da súa Presidencia</p>
    <h2>DISPOÑO:</h2>
    <p>Artigo único. <em>Modificación do anexo I da Orde do 26 de abril de 2001 da Consellería de Agricultura, Gandaría e Política Agroalimentaria, pola que se fai público o estándar racial do Can de Palleiro e se crea o libro xenealóxico da raza</em></p>
    <p>O número 3 do anexo I da Orde do 26 de abril de 2001 queda redactado nos seguintes termos: </p>
    <p>O libro xenealóxico da raza Can de Palleiro constará das seguintes seccións e rexistros:</p>
    <p>1. Sección anexa:</p>
    <p>1.1. Rexistro Fundacional (RF).</p>
    <p>1.2. Rexistro Auxiliar (RA).</p>
    <p>2. Sección principal:</p>
    <p>2.1. Rexistro Definitivo (RD).</p>
    <p>2.2. Rexistro de Méritos (RM).</p>
    <p>Para a inscrición dun animal en calquera dos rexistros xenealóxicos que lle corresponda, o titular ou o seu representante legal deberá solicitalo de xeito expreso nun impreso normalizado e aprobado, para o efecto, pola Comisión Reitora do Libro Xenealóxico da Raza Can de Palleiro e acreditando os criterios de inscrición especificados nesta orde.</p>
    <p>O paso dos animais dun rexistro a outro prodúcese automaticamente segundo o establecido nesta regulamentación.</p>
    <p>Como referendo aos rexistros deste libro xenealóxico e para maior garantía de inscrición e identificación dos exemplares neles, a Comisión Reitora do Libro Xenealóxico deberá realizar as dilixencias e investigacións que coide pertinentes para aclarar cantos aspectos considere necesarios, e poderá, así mesmo, recorrer á verificación do parentesco mediante as correspondentes probas de paternidade.</p>
    <p>O libro xenealóxico desta raza contará con dúas seccións, sección anexa e sección principal, en cada unha das cales haberá dous rexistros. </p>
    <p>a) Sección anexa: poderán ser inscritos os cans que carecen total ou parcialmente de documentación xenealóxica que acredite a súa ascendencia, pero que polas súas características étnicas poidan contribuír á mellora da raza. </p>
    <p>Rexistro Fundacional (RF): rexistraranse aqueles animais, maiores de 18 meses, con pais descoñecidos ou non rexistrados e que previamente pasasen a confirmación de raza.</p>
    <p>Este rexistro ten unha vixencia limitada, que virá determinada pola Comisión Rectora do Libro Xenealóxico.</p>
    <p>Rexistro Auxiliar (RA): nel inscribiranse todos aqueles animais que polo menos teñan aos pais rexistrados. Cumpridos os 18 meses, obrigatoriamente deberán pasar a confirmación de raza. </p>
    <p>b) Sección principal: poderán ser inscritos os cans de raza pura.</p>
    <p>Rexistro Definitivo (RD): inscribiranse todos aqueles animais que teñan rexistrados no libro xenealóxico da raza os pais, 4 avós e 8 bisavós. Cumpridos os 18 meses, deberán pasar a confirmación de raza.</p>
    <p>Rexistro de Méritos (RM): é para aqueles animais adultos, inscritos no Rexistro Definitivo, que polas súas calidades morfolóxicas (fenotipo), reprodutoras (xenéticas) e de traballo (se procede), destaquen significativamente sobre o resto dos animais rexistrados. Excepcionalmente e consensuado polo comité técnico e criadores do libro xenealóxico, unha vez autorizado pola autoridade competente, poderían incluírse animais inscritos no Rexistro Auxiliar ou no Fundacional. </p>
    <p>Disposición derradeira única</p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 7 de decembro de 2015</p>
    <footer><p>Ángeles Vázquez Mejuto<br>Conselleira do Medio Rural</p></footer>

