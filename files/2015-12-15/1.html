---
date: '2015-12-15'
id: G0422-071215-0001
page: 46892
number: 238
agency: Consellería de Medio Ambiente e Ordenación do Territorio
section: III. Outras disposicións.
title: >-
  RESOLUCIÓN do 6 de novembro de 2015, da Secretaría Xeral de Ordenación do
  Territorio e Urbanismo, de aprobación definitiva da delimitación do núcleo
  rural de Vilaboa, sito na parroquia de Antas de Ulla, do concello de Antas de
  Ulla.
range: Resolución
url: >-
  https://www.xunta.gal/dog/Publicados/2015/20151215/AnuncioG0422-071215-0001_gl.html
---
<p>O Concello de Antas de Ulla remite o expediente de referencia e solicita a súa aprobación definitiva, de acordo coa disposición adicional segunda da vixente Lei 9/2002, de ordenación urbanística e protección do medio rural de Galicia (LOUG).</p>
    <p>Unha vez analizado o expediente remitido polo Concello, e vista a proposta subscrita pola Subdirección Xeral de Urbanismo, resulta:</p>
    <p>I. Antecedentes.</p>
    <p>I.1. O Concello de Antas de Ulla dispón dun proxecto de delimitación de solo urbano aprobado o 14.3.1977; rexéndose fóra do seu ámbito polas normas de aplicación directa da LOUG e, no que non se opón a estas, polas normas complementarias e subsidiarias de planeamento provincial aprobadas o 3.4.1991. </p>
    <p>I.2. O 30.3.2007 a Dirección Xeral de Urbanismo aprobou definitivamente unha delimitación de núcleo (LUDSNR0623) que contén a parte histórico-tradicional do núcleo de Vilaboa (ao norte dos terreos obxecto deste proxecto).</p>
    <p>I.3. A tramitación do presente expediente, incluíu:</p>
    <p>• 19.3.2014-19.4.2014. Exposición pública, mediante anuncios inseridos en El Progreso, La Voz de Galicia e no DOG. Non se presentaron alegacións.</p>
    <p>• 30.4.2014. Aprobación provisional polo Pleno do Concello.</p>
    <p>• 5.5.2014. Emisión de informe favorable da Demarcación de Estradas do Estado en Galicia.</p>
    <p>• 19.6.2014. Requirimento do Servizo de Urbanismo ao Concello, de emenda de deficiencias de tramitación.</p>
    <p>• 14.7.2014. Novo acordo de aprobación provisional do Pleno do Concello.</p>
    <p>• 29.10.2014 Resolución da SXOTU en que se require ao concello a emenda dunha serie de deficiencias do proxecto.</p>
    <p>• 20.7.2015. Informe da Dirección Xeral de Patrimonio Cultural (DXPC), da Consellería de Cultura. Favorable condicionado á introdución dunha serie de medidas.</p>
    <p>II. Análise e consideracións.</p>
    <p>II.1. O proxecto delimita o núcleo no subtipo Común do artigo 13 da LOUG, reflectindo o trazado da rede viaria pública e os espazos reservados para dotacións e equipamentos públicos. Tamén regula as condicións de usos e edificación e identifica os elementos patrimoniais e medidas correctoras e protectoras de acordo co informe da DXPC.</p>
    <p>II.2. Analizado o proxecto, observouse que se emendaron as deficiencias indicadas polo requirimento de 29.10.2014, nomeadamente:</p>
    <p>• Acredítase o cumprimento do artigo 13.3.b) da LOUG para o conxunto do núcleo rural. Polas súas características tipolóxicas, do viario, das edificacións, etc, considérase coherente considerar a totalidade do núcleo dentro do subtipo Común. </p>
    <p>• O núcleo delimitado pode ser considerado como a parte de subtipo Común do núcleo tradicional de Vilaboa, que consta no nomenclator oficial nesta parroquia.</p>
    <p>• Solicitouse informe favorable da DXPC, e incorporáronse no proxecto as medidas correctoras e protectoras sinaladas por este.</p>
    <p>• Gráfanse as aliñacións dun xeito máis lexible.</p>
    <p>• Introdúcense as correccións que o requirimento da SXOTU sinalaba en canto ás condicións de uso da normativa do proxecto.</p>
    <p>• Introdúcense as correccións que o requirimento da SXOTU sinalaba en canto ás condicións de edificación da normativa do proxecto.</p>
    <p>• Corríxese a referencia incorrecta aos materiais de cubrición e diversos erros e imprecisións.</p>
    <p>De acordo co punto 2 da disposición adicional segunda da LOUG, e co artigo 3.a) en relación coa disposición transitoria segunda do Decreto 129/2015, do 8 de outubro, polo que se establece a estrutura orgánica das consellerías da Xunta de Galicia, a competencia para resolver sobre a aprobación definitiva dos expedientes de delimitación de solo de núcleos rurais correspóndelle á Secretaria Xeral de Ordenación do Territorio e Urbanismo.</p>
    <p>III. Resolución. </p>
    <p>Visto cánto antecede,</p>
    <h2>RESOLVO:</h2>
    <p>1. Aprobar definitivamente a delimitación do núcleo rural de Vilaboa, sito na parroquia de Antas de Ulla, do concello de Antas de Ulla.</p>
    <p>2. Contra esta resolución cabe interpoñer recurso contencioso-administrativo ante o Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, de conformidade co disposto nos artigos 10 e 46 da Lei 29/1998, do 13 de xullo, reguladora da xurisdición contencioso-administrativa. </p>
    <p>3. Notifíquese ao concello e publíquese no Diario Oficial de Galicia.</p>
    <p>Santiago de Compostela, 6 de novembro de 2015</p>
    <footer><p>María Encarnación Rivas Díaz<br>Secretaria xeral de Ordenación do Territorio e Urbanismo</p></footer>

