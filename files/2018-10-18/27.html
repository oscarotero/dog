---
date: '2018-10-18'
id: G0424-091018-0009
page: 46311
number: 199
agency: 'Consellería de Economía, Emprego e Industria'
section: VI. Anuncios. a) Administración autonómica.
title: >-
  ACORDO do 9 de outubro de 2018, da Xefatura Territorial da Coruña, polo que se
  somete a información pública a solicitude de autorización administrativa
  previa, a declaración de utilidade pública, en concreto, e a necesidade de
  urxente ocupación que iso implica, a autorización administrativa de
  construción, e o proxecto sectorial de incidencia supramunicipal do proxecto
  da liña de alta tensión 66 kV Miñón, no concello de Vimianzo (A Coruña)
  (expediente IN408A 2018/15).
range: Acordo
url: >-
  https://www.xunta.gal/dog/Publicados/2018/20181018/AnuncioG0424-091018-0009_gl.html
---
<p>En cumprimento do disposto na Lei 24/2013, do 26 de decembro, do sector eléctrico; na Lei 8/2009, do 22 de decembro, pola que se regula o aproveitamento eólico en Galicia e se crea o canon eólico e o Fondo de Compensación Ambiental, modificada pola Lei 5/2017, do 19 de outubro, de fomento da implantación de iniciativas empresariais en Galicia; no Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica; na Lei 10/1995, do 23 de novembro, de ordenación do territorio de Galicia; no Decreto 80/2000, do 23 de marzo, polo que se regulan os plans e proxectos sectoriais de incidencia supramunicipal, e demais normas vixentes de aplicación, sométese a información pública a solicitude relacionada coa instalación que se describe a seguir:</p>
    <p>Solicitante/promotora: Greenalia Power, S.L.U. (NIF B70501473).</p>
    <p>Domicilio social: praza de María Pita, nº 10, 1º andar, 15001 A Coruña.</p>
    <p>Denominación do proxecto: liña de alta tensión 66 kV Miñón. </p>
    <p>Municipios afectados: Vimianzo (A Coruña).</p>
    <p>Orzamento: 555.535,71 euros.</p>
    <p>– Obxecto: </p>
    <p>Co fin de evacuar a enerxía eléctrica xerada (24,255 MW) no parque eólico proxectado de Miñón (IN408 A2017/07), Greenalia Power, S.L.U. proxecta unha liña aérea de alta tensión que conectará coa liña LAT 66 kV P.E. Monte Tourado-Eixe/Monte Tourado subestación colectora Regoelle 20-66/220 kV (Vimianzo-Zas-Dumbría) (IN407A 2017/166-1) proxectada, para evacuar finalmente na subestación colectora de Regoelle proxectada<br>(IN407A 2016/3040-1) e esta á subestación Regoelle 220 kV existente (IN407A 2009/299-1) de rede eléctrica.</p>
    <p>– Características técnicas das instalacións do proxecto:</p>
    <p>LATA a 66 kV, de 5.872,66 m, condutor tipo LA-180 Al, con orixe na subestación de evacuación do P.E. Miñón proxectado (IN408A 2017/07) e final no apoio nº 23 da liña proxectada e MTE-04 do tramo I.2 da LAT 66 kV P.E. Monte Tourado-Eixe/Monte Tourado subestación colectora Regoelle 20-66/220 kV (Vimianzo-Zas-Dumbría) (IN407A 2017/166-1) proxectada.</p>
    <p>– Obxecto da información pública:</p>
    <p>• A autorización administrativa previa, a declaración de utilidade pública, en concreto, e a necesidade de urxente ocupación que iso implica, a autorización administrativa de construción e o proxecto sectorial de incidencia supramunicipal. Esta declaración de utilidade pública levará implícita, de acordo co artigo 56 da Lei 24/2013, a necesidade da urxente ocupación, para os efectos da expropiación forzosa, dos bens e dereitos afectados necesarios para o establecemento destas instalacións.</p>
    <p>• O proxecto sectorial de incidencia supramunicipal.</p>
    <p>O que se fai público para o coñecemento xeral, así como, en particular, dos propietarios dos predios e demais titulares afectados que figuran na relación concreta e individualizada de bens e dereitos afectados no anexo que se insire a este acordo, e as persoas que, sendo titulares de dereitos reais ou intereses económicos sobre os bens afectados, fosen omitidas, para que poidan examinar o proxecto de execución e o proxecto sectorial de incidencia supramunicipal correspondentes ás instalacións da liña de alta tensión 66 kV Miñón, durante un prazo de quince (15) días, que se contarán a partir do día seguinte ao da última publicación deste acordo, nas dependencias da sección de Enerxía desta Xefatura Territorial da Coruña da Consellería de Economía, Emprego e Industria, na rúa Vicente Ferrer, nº 2, 2º andar, 15071 A Coruña, así como no Concello de Vimianzo (A Coruña), e presentar as alegacións que xulguen oportunas no citado prazo de quince (15) días.</p>
    <p>O proxecto da liña de alta tensión 66 kV Miñón foi declarado de interese especial polo Consello da Xunta o 18 de maio de 2018, para os efectos da disposición adicional primeira da Lei 8/2009, engadida pola Lei 5/2017, do 19 de outubro. «Esta declaración terá como efectos a tramitación de forma prioritaria e co carácter de urxencia e a redución á metade dos prazos necesarios na instrución do procedemento da autorización administrativa previa e/ou de construción. Así mesmo, reduciranse á metade os prazos necesarios na tramitación do proxecto sectorial».</p>
    <p>A Coruña, 9 de outubro de 2018</p>
    <footer><p>Isidoro Martínez Arca<br>Xefe territorial da Coruña</p></footer>

