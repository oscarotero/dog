---
date: '2018-10-18'
id: G0244-091018-0001
page: 46201
number: 199
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  DECRETO 128/2018, do 4 de outubro, polo que se declara a urxente ocupación,
  para efectos de expropiación forzosa, dos bens e dereitos necesarios para a
  realización das obras do proxecto denominado Saneamento no concello de Valga
  2018.
range: Decreto
url: >-
  https://www.xunta.gal/dog/Publicados/2018/20181018/AnuncioG0244-091018-0001_gl.html
---
<p>O Concello de Valga, en sesión que tivo lugar o día 16.7.2018, acordou solicitar á Xunta de Galicia a declaración de urxente ocupación dos bens e dereitos afectados pola expropiación forzosa do proxecto denominado Saneamento no concello de Valga 2018, ao abeiro do disposto no artigo 52 da Lei de expropiación forzosa.</p>
    <p>Os bens en que se concreta a declaración de urxente ocupación están determinados no expediente que se someteu a información pública.</p>
    <p>Con data do 13.9.2018 tivo entrada no rexistro do Portelo Único da Xunta de Galicia a solicitude do Concello de Valga e parte do expediente. Con data do 24.9.2018 tivo entrada documentación complementaria da dita solicitude. O expediente contén a xustificación acreditativa da motivación para a declaración de urxente ocupación.</p>
    <p>O expediente tratouse na Comisión de Secretarios Xerais previa á súa elevación ao Consello da Xunta de Galicia.</p>
    <p>O expediente contén a documentación a que se refire o artigo primeiro da Orde do 7 de decembro de 1983, sobre declaracións de urxente ocupación, así como a exixida no artigo 3 da Lei 11/1996, do 27 de decembro, de medidas de disciplina orzamentaria.</p>
    <p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, xa que esta actuación permitirá a evacuación das augas residuais procedentes das vivendas existentes na actualidade, eliminando os pozos negros e fosas sépticas existentes en cada vivenda, e evitando así os posibles focos de contaminación ambiental. A construción da depuradora de augas residuais proxectada atende as demandas sanitarias dos veciños do concello que aínda non posuían conexión ou acceso ás redes xerais de saneamento, e teñen que servirse na actualidade de pozos negros ou verter en superficie as súas augas residuais; todo isto, unido á aceptable capacidade filtrante do terreo, podería provocar problemas de salubridade a curto e longo prazo.</p>
    <p>A competencia para a declaración da urxente ocupación corresponde ao Consello da Xunta de Galicia segundo o disposto nos artigos 27.2 e 28.2 do Estatuto de autonomía de Galicia.</p>
    <p>Na súa virtude, por proposta do vicepresidente e conselleiro de Presidencia, Administracións Públicas e Xustiza, e logo de deliberación do Consello da Xunta de Galicia na súa reunión do 4 de outubro de 2018,</p>
    <h2>DISPOÑO:</h2>
    <p>Artigo único</p>
    <p>De conformidade co disposto no artigo 52 da Lei de expropiación forzosa, declárase a urxente ocupación, para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto denominado Saneamento no concello de Valga 2018, e, se for o caso, unha vez ocupados os terreos necesarios, deberanse obter as autorizacións que sexan necesarias dos organismos competentes, con carácter previo ao inicio das obras.</p>
    <p>Santiago de Compostela, catro de outubro de dous mil dezaoito</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p>

