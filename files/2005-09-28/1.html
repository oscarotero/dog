---
date: '2005-09-28'
page: 16
number: 187
agency: CONSELLERÍA DE VIVENDA E SOLO
section: I. DISPOSICIÓNS XERAIS
title: >-
  Decreto 505/2005, do 22 de setembro, polo que se establece a estrutura
  orgánica da Consellería de Vivenda e Solo.
range: Decreto
---
<p>O Decreto 211/2005, do 3 de agosto, establece a estrutura orgánica da Xunta de Galicia, creando a Consellería de Vivenda e Solo. Á súa vez o Decreto 232/2005, do 11 de agosto, fixa a estrutura orgánica dos departamentos da Xunta de Galicia.</p>
<p>O presente decreto ten por finalidade establecer a estrutura orgánica da Consellería de Vivenda e Solo, adecuando esta ás necesidades reais da política de vivenda e solo da Xunta de Galicia.</p>
<p>En consecuencia, por proposta da conselleira de Vivenda e Solo, logo do informe das consellerías de Presidencia, Administracións Públicas e Xustiza e de Economía e Facenda, e logo da deliberación do Consello da Xunta de Galicia na súa reunión do día vinte e dous de setembro de dous mil cinco,</p>
<p>DISPOÑO:</p>
<p>Artigo 1º</p>
<p>A Consellería de Vivenda e Solo é o órgano da Administración da comunidade autónoma ao que lle corresponden as competencias e funcións en materia de política de vivenda, favorecendo o acceso dos cidadáns ao dereito, constitucionalmente garantido, dunha vivenda digna e adecuada. Así mesmo, correspóndelle a dirección da política en materia de patrimonio arquitectónico, habitabilidade e calidade da vivenda e a de creación dos instrumentos que a garantan, en particular a creación de solo residencial e de equipamentos acorde coas necesidades de asentamento da poboación. Complementariamente correspóndelle á consellería, a través dos seus órganos, dentro do marco da normativa de ordenación do territorio e a urbanística, o establecemento da política de solos de carácter produtivo, tales como o industrial, o comercial ou tecnolóxico, e en xeral, os que incidan na mellora da habitabilidade do territorio da comunidade autónoma, baseando aquela no principio de sostibilidade, en colaboración coa </p>
<p>política de solos sectoriais específicos desenvolta por outros departamentos ou administracións en Galicia.</p>
<p>En particular correspóndenlle á consellería as seguintes funcións:</p>
<p>a) Elaborar ou aprobar, de ser o caso, as normas polas que se establece a política da Xunta de Galicia en materia de vivenda e solo.</p>
<p>b) Representar a posición da Xunta de Galicia nos órganos de representación, comisións, comités e foros, tanto nacionais como internacionais, que teñan competencia en materia de vivenda e solo, así como colaborar nestas materias con outros entes territoriais situados fóra da comunidade autónoma, sen prexuízo das competencias que en materia de relacións institucionais lle correspondan á Vicepre</p>
<p>sidencia da Igualdade e do Benestar, e da regulación que lle corresponda a outros órganos.</p>
<p>c) As relacións con outros órganos, estatais, autonómicos ou locais para a execución da política de vivenda.</p>
<p>d) Elaborar ou aprobar, se é o caso, os plans autonómicos en materia de vivenda e solo, así como o desenvolvemento e a execución dos plans estatais en materia de vivenda e solo.</p>
<p>e) Executar os anteriores plans, mediante accións directas ou no exercicio da súa competencia xeral de fomento, a través dos diferentes órganos ou entes que en cada caso correspondan.</p>
<p>f) A elaboración de programas e establecemento de accións que promovan a innovación e a calidade da vivenda e dos procesos de edificación e urbanización para acadar estándares de calidade baixo os principios de sostibilidade, aforro e uso de enerxías renovables.</p>
<p>g) O establecemento e desenvolvemento das medidas relativas á aplicación e complementación do Código Técnico da Edificación.</p>
<p>h) O establecemento de medidas e programas que incentiven o desenvolvemento sostible, a promoción e xestión inmobiliaria, e a competitividade do sector, en colaboración cos axentes da edificación.</p>
<p>i) A elaboración das estratexias de acción directa ou fomento para a renovación e recuperación urbana nos centros históricos ou noutros tecidos urbanos degradados que permitan a súa recuperación.</p>
<p>j) A implantación das medidas para a recuperación e rehabilitación de núcleos e vivendas rurais, co fin de revitalizar os asentamentos de poboación e evitar o despoboamento do medio rural, na procura da posta en valor dun patrimonio arquitectónico da comunidade.</p>
<p>k) A realización de análises e proxectos de investigación sobre a problemática da vivenda e o solo, que sexan necesarios para o establecemento da súa política.</p>
<p>l) Elaborar ou aprobar, de ser o caso, os plans plurianuais de vivenda e solo establecendo a programación da construción de vivendas de promoción pública. As previsións para a vivenda urbana referiranse á construción de novas vivendas, á rehabilitación do parque existente, á recuperación e protección dos cascos históricos e ao novo crecemento.</p>
<p>m) O establecemento das medidas, a través do Instituto Galego da Vivenda e Solo, para garantir a existencia de solo residencial con destino a construción de vivendas pola iniciativa privada, así como a actuación nestes solos coa finalidade de poñer á disposición da demanda solo a prezos reducidos.</p>
<p>n) O establecemento das directrices ao Instituto Galego da Vivenda e Solo para a adquisición de solo e a súa urbanización, así como para a construción e rehabilitación de vivendas de promoción pública.</p>
<p>o) A xestión e fomento do réxime de alugueiro como forma de acceso á vivenda.</p>
<p>p) A implantación de políticas integradoras encarriladas á erradicación do chabolismo e a infravivenda, sen prexuízo das que lle correspondan ao departamento en materia de igualdade e do benestar.</p>
<p>q) A análise e pulo de novas tecnoloxías aplicadas á construción de vivendas, no que respecta a materiais e sistemas construtivos.</p>
<p>r) O fomento das medidas que garantan a calidade dos procesos de edificación. O control e inspección dos axentes que interveñen no aseguramento da calidade da vivenda, así como a acreditación control e inspección das entidades e laboratorios de control de calidade.</p>
<p>s) As competencias de desenvolvemento normativo e as autorizacións en materia de habitabilidade, segundo o disposto no Decreto 311/1992, do 12 de novembro.</p>
<p>t) O establecemento dunha política de creación e fomento de solos de caracter produtivo, sen prexuízo das competencias da Consellería de Innovación e Industria ou de actuacións sectoriais específicas planificadas ou promovidas por outros departamentos ou administracións, particularmente mediante a promoción de parques empresariais, a implantación de axudas para a mellora do solo existente e a regulación das determinacións técnicas da urbanización e edificación do solo empresarial.</p>
<p>u) A elaboración de estratexias de acción directa e fomento, en colaboración cos concellos e outras administracións, na política de relocalizacións industriais que posibiliten a rexeneración de áreas urbanas degradadas e áreas de interese natural a preservar ou recuperar; e estratexias igualmente conducentes á propia recuperación e desenvolvemento dos sectores industriais afectados se é o caso.</p>
<p>v) elaboración de estratexias para a disposición de solos daquelas operacións de desenvolvemento integral que xustificadamente se establezan nos planeamentos municipais ou nas políticas comarcais e nos instrumentos de ordenación do territorio de calquera ámbito.</p>
<p>w) A elaboración de estratexias que permitan o desenvolvemento de políticas de vivenda nas que o solo, como soporte material de actividade da cidade, sexa unha peza articuladora de usos e espazos territoriais e intermodalidades de carácter integral.</p>
<p>x) A sinatura de convenios coa Administración estatal, autonómica ou local para a execución das anteriores políticas. Así mesmo asinar convenios con entidades sen ánimo de lucro, e persoas naturais e xurídicas, co fin de colaborar no establecemento de medidas relacionadas coas competencias do departamento.</p>
<p>y) O exercicio de calquera outra función técnica, material ou xurídica que, en relación coas materias da súa competencia, se lle encomenden no marco do presente decreto ou das normas que o desenvolvan ou complementen.</p>
<p>As anteriores competencias e funcións desenvolveranse de acordo co establecido no Estatuto de autonomía de Galicia nos termos sinalados na Constitución española.</p>
<p>Artigo 2º</p>
<p>2.1. A Consellería de Vivenda e Solo, baixo a superior dirección do seu titular, terá a seguinte estrutura orgánica:</p>
<p>I. O conselleiro.</p>
<p>II. A Secretaría Xeral.</p>
<p>III. A Dirección Xeral de Fomento e Calidade da Vivenda.</p>
<p>IV. Os organismos e entes adscritos.</p>
<p>V. As delegacións provinciais.</p>
<p>2.2. Adscríbese á Consellería de Vivenda e Solo, o Instituto Galego da Vivenda e Solo (en adiante IGVS), creado pola Lei 3/1988, do 27 de abril, constituído como organismo autónomo de carácter comercial e financeiro.</p>
<p>I. O conselleiro.</p>
<p>Artigo 3º</p>
<p>O conselleiro é a autoridade superior da consellería e con tal carácter está investido das atribucións que lle confire o artigo 34 da Lei 1/1983, do 22 de febreiro, reguladora da Xunta de Galicia e do seu presidente.</p>
<p>Correspóndelle ao conselleiro a presidencia do Instituto Galego da Vivenda e Solo, segundo o establecido na Lei 3/1988, do 27 de abril.</p>
<p>II. A Secretaría Xeral.</p>
<p>Artigo 4º</p>
<p>4.1. A Secretaría Xeral exercerá as funcións e competencias establecidas no Decreto 119/1982, do 5 de outubro, así como aquelas que lle sexan delegadas polo titular da consellería.</p>
<p>4.2. Baixo a dependencia da secretaría existirá unha vicesecretaría, con nivel orgánico de subdirección xeral, como órgano de apoio técnico, xurídico e orzamentario coas seguintes funcións:</p>
<p>a) A elaboración por requirimento do secretario xeral, dos estudos e propostas de actuación relativos á estruturación, planificación, organización de métodos de traballo dos procedementos administrativos e da xestión da consellería.</p>
<p>b) O estudo e preparación, por mandato do secretario xeral, dos expedientes que teñan que elevarse ao Consello da Xunta e ás comisións de secretarios xerais.</p>
<p>c) A preparación e custodia das disposicións legais, a súa remisión ao Diario Oficial de Galicia e a elaboración das compilacións e refundicións das normas emanadas da consellería.</p>
<p>d) Propoñer as accións relativas ao réxime interno dos servizos, a súa inspección e canto afecte ao seu funcionamento interno.</p>
<p>e) A dirección da xestión do persoal e réxime interior.</p>
<p>f) A coordinación da contratación da consellería.</p>
<p>g) A dirección dos asuntos relativos ao apoio xurídico e informatización da consellería.</p>
<p>h) A coordinación na elaboración do anteproxecto de orzamento da consellería, a súa execución e modificación, se é o caso.</p>
<p>i) A substitución do secretario xeral nos casos de ausencia ou enfermidade.</p>
<p>j) En xeral, cantos asuntos lle sexan encargados polo secretario xeral, por razón da súa competencia.</p>
<p>A Vicesecretaría Xeral contará coas seguintes unidades:</p>
<p>4.2.1. Servizo de Persoal, coas funcións de ordenación, a xestión e a administración ordinaria dos recursos humanos da consellería e dos seus organismos, o seguimento e control do rexistro do persoal e as funcións relativas a coordinación administrativa, rexistro, arquivo e información.</p>
<p>4.2.2. Servizo de Contratación, coas funcións de coordinación e seguimento da contratación da consellería, servindo de apoio ao órgano de contratación, elaborará os pregos de cláusulas, os expedientes de contratación, vixiará e xestionará a súa execución, así mesmo encargarase da preparación e execución dos convenios da consellería.</p>
<p>4.2.3. Servizo de Orzamentos coas funcións de elaboración do orzamento da consellería, o control da execución económica, a tramitación dos expedientes de modificacións orzamentarias e a execución dos gastos que se lle encomenden.</p>
<p>4.2.4. Servizo Técnico Xurídico coas funcións de estudo e preparación dos anteproxectos e proxectos de disposicións xurídicas emanados dos distintos centros directivos da consellería, elaboración de compilacións normativas, o estudo, tramitación e proposta de resolución dos recursos que se presenten contra os actos e resolucións da consellería, a proposta de resolución dos expedientes sancionadores, a elaboración de estudos e informes xurídicos encargados pola Secretaría Xeral, e en xeral, a prestación de apoio xurídico á Secretaría Xeral.</p>
<p>4.2.5. Servizo de Informática coas funcións de asesoría técnica, proposta, coordinación e execución dos plans de informatización da consellería, incluíndo a administración de sistemas, a atención e formación de usuarios, a proposta de novos desenvolvementos e o mantemento dos existentes, a definición e cumprimento das políticas de seguridade e protección de datos e a selección dos materiais e produtos para a implantación de tecnoloxías.</p>
<p>4.3. Dependendo organicamente da Secretaría Xeral, con nivel orgánico de Subdirección Xeral, existirán as seguintes unidades:</p>
<p>a) Asesoría Xurídica.</p>
<p>b) Intervención Delegada.</p>
<p>III. A Dirección Xeral de Fomento e Calidade da Vivenda.</p>
<p>Artigo 5º</p>
<p>Correspóndelle á Dirección Xeral de Fomento e Calidade da Vivenda a dirección e coordinación das actuacións que sexan competencia da consellería en materia de calidade da edificación, habitabilidade, rehabilitación e recuperación do patrimonio arquitectónico, exercendo especialmente as seguintes funcións:</p>
<p>a) O fomento da rehabilitación, recuperación e renovación dos centros históricos, dos tecidos urbanos degradados, das áreas de rehabilitación, do medio rural e das vivendas e edificacións que se sitúen nestes ámbitos, mediante o establecemento e xestión de todo tipo de axudas.</p>
<p>b) A xestión das axudas do plan cuadrienal e as complementarias e propias da comunidade autónoma, con excepción das de aluguer que serán xestionadas pola Secretaría Xeral.</p>
<p>c) A actuación directa na rehabilitación e recuperación de cascos históricos e núcleos rurais.</p>
<p>d) A elaboración de ámbitos de actuación urbana.</p>
<p>e) As actividades de cooperación internacional en materia de habitabilidade, sostibilidade, rehabilitación e renovación.</p>
<p>f) O apoio aos axentes intervenientes nos procesos de rehabilitación.</p>
<p>g) A regulación normativa e o establecemento de estándares de habitabilidade das vivendas no marco das demandas actuais de confort e eficiencia enerxética.</p>
<p>h) A proposta de implantación do Código Técnico da Edificación e a súa complementación adaptada ás características da edificación en Galicia.</p>
<p>i) O establecemento de estándares técnicos, e en xeral, a acreditación das recomendacións que se establezan no relativo a materiais, procesos e sistemas construtivos.</p>
<p>j) A acreditación de entidades de control de calidade, así como laboratorios de calidade en materia de edificación.</p>
<p>k) Aqueloutras medidas que garantan tecnicamente a protección dos adquirentes e usuarios de vivendas.</p>
<p>l) Aqueloutras que no marco das competencias da consellería sexan encomendadas á dirección xeral, así como as que lle atribúa a normativa de desenvolvemento.</p>
<p>Artigo 6º</p>
<p>A Dirección Xeral de Fomento e Calidade da Vivenda estrutúrase nas seguintes unidades administrativas:</p>
<p>6.1. Subdirección Xeral de Rehabilitación e Fomento, que xestionará as funcións establecidas nos parágrafos a), b), c), d), e) e f) do artigo anterior.</p>
<p>Contará cos seguintes servizos:</p>
<p>6.1.1. Servizo de Rehabilitación e Renovación Urbana, coas funcións de coordinar e xestionar as accións directas para a rehabilitación e recuperación dos cascos históricos ou espazos degradados, propoñendo as medidas que lle deban ser encomendadas ao Instituto Galego da Vivenda e Solo, xestionar as axudas directas a promotores e propietarios para a rehabilitación de vivendas en contornos urbanos, xestionar os convenios con concellos para ser declarados como área de rehabilitación así como vixiar a súa execución, e en xeral, cantas funcións sexan encomendadas pola dirección xeral relativas a esta competencia.</p>
<p>6.1.2. Servizo de Apoio á Rehabilitación Privada, coas funcións de xestionar as axudas relativas á rehabilitación e reconstrución rural, ás infravivendas no medio rural, á loita contra o chabolismo e calquera outra de ámbito non urbano.</p>
<p>6.1.3. Servizo de Subvencións, coas funcións de planificación, programación e coordinación da xestión descentralizada das axudas estatais para as vivendas con protección pública e outras vivendas protexidas, tanto aos promotores como aos adquirentes, e a xestión do pagamento das subvencións e a súa xustificación ao ministerio correspondente. A xestión do réxime propio de axudas complementarias ás do Estado, e das axudas propias en materia de fomento da promoción da nova construción e do acceso á vivenda.</p>
<p>6.2. Subdirección Xeral de Habitabilidade e Calidade da Edificación, que xestionará as funcións establecidas nos parágrafos g), h), i), j) e k) do artigo anterior.</p>
<p>Contará cos seguintes servizos:</p>
<p>6.2.1. Servizo de Calidade da Edificación, cuxas funcións consistirán na elaboración de disposicións técnicas en materia de control de calidade, certificados técnicos de conformidade, a acreditación de laboratorios, entidades técnicas de control, procesos de edificación e materiais, así como cantas funcións en relación coa mesma materia lle sexan encomendadas polos órganos da consellería ou as disposición en materia de calidade.</p>
<p>6.2.2. Servizo de Arquitectura e Habitabilidade, cuxas funcións consistirán na elaboración de normativa técnica das vivendas, especialmente no relativo ao código técnico da edificación, o estudo e a proposta de disposicións relativas aos materiais, técnicas e procesos de aforro enerxético e edificación sostible, a regulamentación das normas en materia de habitabilidade e a inspección da súa aplicación.</p>
<p>IV. Os organismos e entes adscritos.</p>
<p>O Instituto Galego da Vivenda e Solo.</p>
<p>Artigo 7º</p>
<p>O Instituto Galego da Vivenda e Solo é un organismo autónomo adscrito á Consellería de Vivenda e Solo, ao que lle corresponden, baixo a superior dirección do conselleiro, a realización das funcións</p>
<p>encomendadas na súa lei de creación, configurándose como mecanismo instrumental das xestións encomendadas pola consellería.</p>
<p>Mediante decreto establecerase a estrutura orgánica do organismo e o sinalamento de competencias e funcións específicas en desenvolvemento da Lei 3/1988, de creación del.</p>
<p>V. As delegacións provinciais.</p>
<p>Artigo 8º</p>
<p>En cada unha das provincias da comunidade autónoma existirá unha delegación da consellería na que se integrarán todas as unidades de carácter provincial ou territorial, situadas no seu ámbito.</p>
<p>Artigo 9º</p>
<p>Á fronte de cada delegación provincial existirá un delegado, que terá, ademais das competencias e funcións previstas no Decreto 5/1987, do 14 de xaneiro, as derivadas da desconcentración efectuada en virtude do Decreto 87/1990, do 15 de febreiro.</p>
<p>Do delegado provincial dependerán todos os servizos, unidades ou centros da consellería que estean no ámbito da súa competencia territorial. O delegado provincial da consellería éo tamén do Instituto Galego da Vivenda e Solo, correspondéndolle a dirección no ámbito provincial das funcións que lle competen que se exercitarán a través das áreas provinciais do instituto.</p>
<p>Artigo 10º</p>
<p>Para o cumprimento dos seus cometidos, a delegación provincial contará coas seguintes unidades con rango de servizo:</p>
<p>10.1. Secretaría Provincial, baixo a autoridade e supervisión do delegado, correspóndelle o exercicio das funcións relativas ao réxime interior, a tramitación administrativa, xestión de persoal; información ao público; elaboración do anteproxecto de orzamentos da delegación; a administración, control contable e xustificación dos créditos que se lle asignen, se é o caso; elaboración de estatísticas dos demais servizos da delegación provincial, sen prexuízo das competencias que de acordo coa Lei 9/1988, do 10 de xullo, modificada pola Lei 7/1993, do 24 de maio, de estatística de Galicia, lle correspondan ao Instituto Galego de Estatística; e, en xeral, prestarlle asesoramento e asistencia técnica e administrativa ao delegado e substituílo nos casos de enfermidade, ausencia e vacante.</p>
<p>10.2. Servizo de Fomento e Calidade da Vivenda, ao que lle corresponden as funcións de tramitación das subvencións, se é o caso, mediante a oportuna desconcentración dos créditos, as autorizacións e cualificacións de vivendas con algún tipo de protección pública, os visados de contratos de vivenda de promoción privada e as funcións que en relación coas materias xestionadas pola Dirección Xeral de Fomento e Calidade lle sexan desconcentradas.</p>
<p>10.3. A Área Provincial do IGVS integrarase na delegación provincial coas funcións e competencias que lle asigne o decreto de estrutura orgánica do Instituto Galego da Vivenda e Solo.</p>
<p>Disposición adicional</p>
<p>As competencias atribuídas no presente decreto ás direccións xerais en materia de contratación, considéranse conferidas sen prexuízo daquelas que foron obxecto de desconcentración nos delegados provinciais en virtude do Decreto 87/1990, do 15 de febreiro.</p>
<p>Disposicións derradeiras</p>
<p>Primeira.-Facúltase a conselleira da Vivenda e Solo para ditar normas complementarias para o desenvolvemento e aplicación deste decreto.</p>
<p>Segunda.-Esta disposición entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, vinte e dous de setembro de dous mil cinco.</p>
<p>Emilio Pérez Touriño</p>
<p>Presidente</p>
<p>María Teresa Táboas Veleiro</p>
<p>Conselleira de Vivenda e Solo</p>

