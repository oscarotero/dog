---
date: '2000-02-08'
id: 38AA
page: 1629
number: 26
agency: CONSELLERÍA DA PRESIDENCIA E ADMINISTRACIÓN PÚBLICA
section: IV. OPOSICIÓNS E CONCURSOS
title: >-
  Orde do 1 de febreiro de 2000 pola que se convocan para a elección de destino
  os aspirantes que superaron o proceso selectivo convocado pola Orde do 30 de
  decembro de 1997 para o acceso ó corpo de xestión de Administración da Xunta
  de Galicia (grupo B).
range: Orde
url: 'https://www.xunta.gal/dog/Publicados/2000/20000208/Anuncio38AA_gl.html'
---
<p>Pola Orde do 30 de decembro de 1997 (DOG nº 11, de xaneiro de 1998), convocouse proceso selectivo para o acceso ó corpo de xestión de Administración da Xunta de Galicia (grupo B), sendo elevada a definitiva a proposta de aspirantes que superaron este mediante Orde do 21 de decembro de 1999 (DOG nº 7, do 12 de xaneiro de 2000).</p>
<p>Convocado concurso para a provisión de postos de traballo vacantes na Administración da Xunta de Galicia pola Orde do 1 de decembro de 1999, publicado anteriormente, no que se inclúen tódolos postos vacantes da Administración xeral da Xunta de Galicia, mentres non se resolva este, e para os efectos de que os aspirantes que superaron o devan</p>
<p>dito proceso selectivo accedan á condición de funcionarios coa maior brevidade, faise necesario establece-las normas para a asignación dos postos de traballo actualmente ofertados no concurso, que serán adxudicados con carácter provisional mentres non se resolva o dito concurso. Resolto este, procederase á adxudicación de postos con carácter definitivo. Por todo isto, esta consellería</p>
<p>DISPÓN:</p>
<p>Convoca-los aspirantes que superaron o proceso selectivo para o acceso ó corpo de xestión de Administración da Xunta de Galicia (grupo B) para a elección de destino provisional, en único chamamento, na sala B da Consellería da Presidencia e Administración Pública, sita nos edificios administrativos de San Caetano s/n en Santiago de Compostela, o día 15 de febreiro de 2000, ás 10.30 horas, para o acto de petición de postos, podendo elixir, segundo a orde acadada no proceso selectivo, entre os postos que se relacionan no anexo I, sempre que se reúnan as condicións esixidas nel.</p>
<p>En primeiro lugar elixirán dentro de cada corpo os aspirantes que acceden pola quenda de promoción interna e, a continuación, os de acceso libre.</p>
<p>Os aspirantes que acceden pola quenda de promoción interna poderán optar por continuar na praza que viñesen ocupando con carácter definitivo, cando o nivel desta se atope incluído no intervalo de niveis do corpo e grupo ó que acceden ou, de se-lo caso, se non cumpren estes requisitos, poderán permanecer no dito posto no grupo ó que pertencen con anterioridade, logo de declaración da correspondente situación de excedencia voluntaria no novo corpo ó que acceden.</p>
<p>Os aspirantes que accedan pola quenda de promoción interna que non escollan as opcións sinaladas no punto anterior e os aspirantes que accedan pola quenda de acceso libre ocuparán os postos que elixan con carácter provisional.</p>
<p>Os aspirantes deberán ir provistos de DNI ou outro documento que acredite fidedignamente a personalidade.</p>
<p>Os aspirantes que non comparezan persoalmente poderán ser representados por terceiras persoas con poder notarial suficiente.</p>
<p>Ós aspirantes que non comparezan persoalmente ou por medio de representantes seranlles adxudicadas en destino provisional as prazas que lles corresponden atendendo á orde de publicación destas e ó núnero obtido no proceso selectivo, unha vez concluído o proceso de adxudicación das prazas ós aspirantes presentes ou representados, e entre as que quedaron sen adxudicar.</p>
<p>Santiago de Compostela, 1 de febreiro de 2000.</p>
<p>Jaime Pita Varela</p>
<p>Conselleiro da Presidencia e Administración Pública</p>

