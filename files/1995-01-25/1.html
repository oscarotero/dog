---
date: '1995-01-25'
id: '9222'
page: 795
number: 17
agency: CONSELLERÍA DE SANIDADE E SERVICIOS SOCIAIS
section: I. DISPOSICIÓNS XERAIS
title: >-
  Decreto 11/1995, do 20 de xaneiro, polo que se regula o réxime de percepción
  do complemento específico para o persoal estatutario do Servicio Galego de
  Saúde e se establecen os prazos para formular solicitudes e renuncias.
range: Decreto
url: 'https://www.xunta.gal/dog/Publicados/1995/19950125/Anuncio9222_gl.html'
---
<p>O complemento específico establécese, no ámbito do persoal estatutario, a través do Real decreto-lei 3/1987, do 11 de setembro. A súa percepción lígase, pola normativa vixente de incompatibilidades e sempre que o seu importe supere o trinta por cento das retribucións básicas, excluída a antigüidade, ó exercicio ou non da prestación de servicios en réxime de exclusividade ó sector público.</p>
<p>No ámbito da Comunidade Autónoma e con respecto ó persoal funcionario ó servicio dela o Decreto 165/1989, do 17 de xullo, permite optar entre prestar servicios en réxime de dedicación exclusiva ou dedicación normal, renunciando, polo tanto, á percepción do complemento específico.</p>
<p>Por contra, en relación co persoal estatutario, trala transferencia do Insalud á Comunidade Autónoma, operada en virtude do Real decreto 1.679/1990, do 28 de decembro, non se dictou resolución ningunha que, con carácter permanente, permita a renuncia ou solicitude do complemento específico en función das concretas circunstancias concorrentes en cada suposto, o que determina a oportunidade de dictar unha normativa que habilite a mencionada opción.</p>
<p>A presente disposición, sen pretender esgota-la regulación desta materia, supón un avance necesario de cara á consecución dunha normativa definitiva do complemento retributivo sobre o que agora se incide.</p>
<p>Este decreto posibilitará, ademais, o logro dunha mellor correspondencia entre a percepción do complemento específico e o réxime de dedicación, para o cal tódolos órganos da Consellería de Sanidade e Servicios Sociais e do Servicio Galego de Saúde velarán pola súa estricta observancia.</p>
<p>Finalmente, subliñar que a renuncia e a solicitude de percepción do complemento específico non depende só da opción unilateral do interesado, senón que, como acto xurídico bilateral, necesita da aceptación da Administración para a súa efectividade; debendo, polo tanto, aceptarse por parte desta a solicitude ou a renuncia de percepción para que produza os efectos que postulan.</p>
<p>Polo tanto, en virtude do disposto na Lei 1/1983, do 22 de febreiro, reguladora da Xunta e do seu Presidente, modificada pola Lei 11/1988, do 22 de outubro, logo de consulta coas organizacións sindicais no seo da Mesa Sectorial de Negociación do persoal sanitario e por proposta do conselleiro de Sanidade e Servicios Sociais, logo dos informes das consellerías da Presidencia e Administración Pública e de Economía e Facenda, logo de deliberación do Consello da Xunta de Galicia na súa reunión</p>
<p>do día vinte de xaneiro de mil novecentos noventa e cinco,</p>
<p>DISPOÑO:</p>
<p>Artigo 1º</p>
<p>1. O persoal estatutario do Servicio Galego de Saúde que perciba as súas retribucións conforme o establecido no Real decreto 3/1987, do 11 de setembro, e preste os seus servicios en réxime de dedicación exclusiva, poderá pasar a prestalos en réxime de dedicación normal, deixando de percibir o complemento específico, sempre que se cumpran os requisitos establecidos neste decreto e dos demais que, con carácter xeral, establece o ordenamento xurídico.</p>
<p>2. Igualmente, o devandito persoal, que preste os seus servicios en réxime de dedicación normal, poderá solicita-lo paso ó réxime de dedicación exclusiva, coa conseguinte percepción do complemento específico, sempre e cando o posto de traballo que vén ocupando o teña asignado regulamentariamente.</p>
<p>Artigo 2º</p>
<p>As solicitudes para a percepción ou renuncia do complemento específico deberán efectuarse, necesariamente, nos modelos normalizados que se xunta como anexos I e II ó presente decreto.</p>
<p>Artigo 3º</p>
<p>As solicitudes, dirixidas ó director-xerente respectivo, poderán presentarse no centro sanitario, na dirección provincial do Servicio Galego de Saúde correspondente ou por calquera dos procedementos que establece con carácter xeral o artigo 38.4 da Lei 30/1992, do 26 de outubro, de réxime xurídico das administracións públicas e do procedemento administrativo común, durante o primeiro trimestre de cada ano, sendo inoperantes, para os efectos que soliciten, tanto as presentadas con anterioridade á apertura do devandito prazo como as presentadas unha vez rematado este, agás o previsto na disposición adicional.</p>
<p>Artigo 4º</p>
<p>1. Finalizado o período de presentación de solicitudes, estas serán resoltas polo director-xerente do respectivo centro sanitario no prazo máximo de dous meses. Os efectos económicos produciranse desde o día primeiro do mes seguinte ó da súa resolución.</p>
<p>2. Non obstante o anterior, a falta de resolución expresa dentro do prazo sinalado de dous meses, terá efectos estimatorios, producindo efectos económicos desde o día primeiro do mes seguinte a aquel no que deba entenderse estimada a solicitude.</p>
<p>Artigo 5º</p>
<p>Dentro do mes seguinte á finalización do prazo resolutorio sinalado no artigo anterior, os centros de xestión remitirán ás dirección provinciais do Servicio Galego de Saúde para o seu traslado á Dirección Xeral de Recursos Humanos, relación actualizada do persoal estatutario na que se indique o réxime de dedicación en que prestan os servicios.</p>
<p>Disposicións adicionais</p>
<p>Primeira.</p>
<p>Non obstante o prazo previsto no artigo 3º, o persoal que acceda a un novo posto de traballo que regulamentariamente teña asignado o complemento específico poderá exerce-la opción no momento da toma de posesión, entendéndose, de non facelo, que opta por presta-los seus servicios en réxime de dedicación exclusiva para o Servicio Galego de Saúde.</p>
<p>Segunda.</p>
<p>Sen prexuízo do establecido no artigo 4º, cando as necesidades de servicio así o aconsellen, o director-xerente poderá resolve-las solicitudes con anterioridade á finalización do prazo da súa presentación.</p>
<p>Disposicións derradeiras</p>
<p>Primeira.</p>
<p>Autorízase o conselleiro de Sanidade e Servicios Sociais para dicta-las disposicións que procedan para a aplicación e desenvolvemento do disposto no presente decreto.</p>
<p>Segunda.</p>
<p>Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, vinte de xaneiro de mil novecentos noventa e cinco.</p>
<p>Manuel Fraga Iribarne</p>
<p>Presidente</p>
<p>José Manuel Romay Beccaría</p>
<p>Conselleiro de Sanidade e Servicios Sociais</p>
<p>ANEXO I</p>
<p>SOLICITUDE DE PERCEPCIÓN DO</p>
<p>COMPLEMENTO ESPECÍFICO</p>
<p>Apelidos e nome:</p>
<p>Categoría estatutaria:</p>
<p>Centro sanitario:</p>
<p>EXPÓN:</p>
<p>Primeiro.-Que, de acordo co establecido no Decreto 11/1995, do 20 de xaneiro, opta por desempeña-los seus servicios para o Servicio Galego de Saúde en réxime de dedicación exclusiva.</p>
<p>Segundo.-Que non desempeña ningunha outra actividade pública ou privada pola que perciba retribución ningunha que, de acordo coa Lei 53/1984, do 26 de decembro, de incompatibilidades, resulte incompatible coa percepción do complemento específico previsto no Real decreto-lei 3/1987, do 11 de setembro.</p>
<p>Por todo o anterior</p>
<p>SOLICITA:</p>
<p>Que lle sexa aceptada a opción de prestación dos seus servicios en réxime de dedicación exclusiva,</p>
<p>coa conseguinte percepción do complemento específico que corresponda de acordo co sistema retributivo vixente.</p>
<p>En...................., ..... de ................. de 199</p>
<p>Asdo.:</p>
<p>Sr. Director-xerente do:</p>
<p>ANEXO II</p>
<p>SOLICITUDE DE RENUNCIA Á PERCEPCIÓN</p>
<p>DO COMPLEMENTO ESPECÍFICO</p>
<p>Apelidos e nome:</p>
<p>Categoría estatutaria:</p>
<p>Centro sanitario:</p>
<p>EXPÓN:</p>
<p>Primeiro.-Que vén prestando os seus servicios para o Servicio Galego de Saúde en réxime de dedicación exclusiva, percibindo o complemento específico legalmente previsto.</p>
<p>Segundo.-Que, de acordo co establecido no Decreto 11/1995, do 20 de xaneiro, e dentro do prazo establecido, opta por desempeñar os seus servicios para o Servicio Galego de Saúde en réxime de dedicación normal.</p>
<p>Por todo o anterior</p>
<p>SOLICITA:</p>
<p>Que lle sexa aceptada a súa renuncia á percepción do complemento específico.</p>
<p>En ...................., ..... de ................. de 199</p>
<p>Asdo.:</p>
<p>Sr. Director-xerente do:</p>

