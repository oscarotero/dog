---
date: '1995-01-25'
id: '9256'
page: 809
number: 17
agency: CONSELLERÍA DA PRESIDENCIA E ADMINISTRACIÓN PÚBLICA
section: IV. OPOSICIÓNS E CONCURSOS
title: >-
  Orde do 12 de xaneiro de 1995 pola que se publica a convocatoria para a
  provisión, polo sistema de libre designación, de un posto de traballo na
  Deputación Provincial de Ourense, entre funcionarios de Administración local
  con habilitación de carácter nacional.
range: Orde
url: 'https://www.xunta.gal/dog/Publicados/1995/19950125/Anuncio9256_gl.html'
---
<p>De conformidade co disposto no artigo 28 do Real decreto 1.732/1994, do 29 de xullo, sobre provisión de postos de traballo reservados a funcionarios con habilitación de carácter nacional, esta consellería dispón a publicación da convocatoria para a provisión polo sistema de libre designación, entre funcionarios de Administración local con habilitación de carácter nacional, do posto que se especifica na presente orde.</p>
<p>Santiago de Compostela, 12 de xaneiro de 1995.</p>
<p>Dositeo Rodríguez Rodríguez</p>
<p>Conselleiro da Presidencia e Administración Pública</p>
<p>Bases que rexerán a convocatoria para provisión do posto de traballo de secretario xeral da Deputación Provincial de Ourense entre funcionarios de Administración local con habilitación de carácter nacional</p>
<p>1.-Obxecto.</p>
<p>As presentes bases teñen por obxecto rexe-la convocatoria que efectuará a Presidencia, para cubrir, polo sistema previsto no artigo 99.2 da Lei 7/1985, do 2 de abril, reguladora das bases do réxime local, segundo a redacción dada pola Lei 10/1993 (BOE 22-4-1993), o seguinte posto reservado a funcionarios de Administración local con habilitación de carácter nacional:</p>
<p>-Denominación: secretario xeral.</p>
<p>-Clase: primeira.</p>
<p>2.-Características do posto.</p>
<p>2.1. A praza que se vai cubrir atópase incluída na relación de postos de traballo aprobada pola corporación e publicada a súa modificación no Boletín Oficial da provincia de Ourense do día 14 de outubro de 1994 e no Diario Oficial de Galicia do día 11 de xaneiro de 1995.</p>
<p>2.2. O complemento de destino asignado á praza é o correspondente ó nivel 30 e o seu sistema de provisión o de libre designación.</p>
<p>2.3. O complemento específico anual fixado para ese posto é o de 2.905.188 pesetas.</p>
<p>3.-Requisitos.</p>
<p>3.1. Será requisito indispensable para concorrer á convocatoria e poder desempeña-lo posto, no caso de ser nomeado, estar integrado na subescala de secretaría, categoría superior.</p>
<p>3.2. Isto, non obstante, en atención ó prescrito pola disposición transitoria primeira, número 2, a) do R.d. 1.174/1987, do 18 de setembro, sobre réxime</p>
<p>xurídico dos funcionarios de Administración local con habilitación de carácter nacional, tamén poderán concorrer ó posto de secretario xeral os secretarios de Administración local de primeira non integrados na habilitación nacional.</p>
<p>4.-Convocatoria.</p>
<p>4.1. A convocatoria seralle remitida pola Presidencia ó órgano competente da Xunta de Galicia para a súa publicación no Diario Oficial de Galicia, e remisión á Dirección Xeral da Función Pública do MAP, para a súa publicación no Boletín Oficial del Estado, conforme o artigo 28 do R.d. 1.732/1994.</p>
<p>5.-Solicitudes.</p>
<p>5.1. As solicitudes dirixiranse á Presidencia, dentro dos 15 días naturais seguintes ó da publicación da convocatoria no Boletín Oficial del Estado.</p>
<p>5.2. Ademais do contido mínimo previsto no artigo 70.1 da Lei 30/1992, de réxime xurídico das administracións públicas e do procedemento administrativo común, na solicitude deberá indicarse o número de rexistro persoal, a situación administrativa na que se atope o solicitante e o seu destino.</p>
<p>5.3. Xunto coas solicitudes, os aspirantes acompañarán o seu currículum vitae, no que constarán os títulos académicos, os anos de servicio, os postos de traballo desempeñados na Administración, os estudios e cursos realizados, outros méritos que coide oportuno pór de manifesto e a súa acreditación documental.</p>
<p>5.4. Achegaranse, así mesmo, xustificantes documentais dos títulos ou diplomas que os aspirantes posúan, se é o caso, relativos ó coñecemento da lingua galega.</p>
<p>6.-Nomeamento.</p>
<p>6.1. Rematado o prazo de presentación de solicitudes, a Presidencia procederá, logo de constatación da concorrencia dos requisitos esixidos nestas bases, a dicta-la resolución correspondente, na forma e cos requisitos previstos no artigo 28.3º do R.d. 1.732/1994.</p>
<p>6.2. Da resolución daráselle conta ó Pleno da Corporación e trasladaráselles ó órgano competente da Xunta de Galicia e á Dirección Xeral da Función Pública do MAP, para os efectos oportunos.</p>
<p>7.-Toma de posesión.</p>
<p>Os prazos para a toma de posesión serán os mesmos cós establecidos para os funcionarios con habilitación nacional nomeados en virtude do procedemento de concurso.</p>
<p>8. Impugnación.</p>
<p>A presente convocatoria e cantos actos administrativos se deriven dela poderán ser impugnados polos interesados nos casos e na forma establecidos pola Lei de procedemento administrativo común.</p>

