---
date: '2016-09-30'
id: G0198-260916-0001
page: 45199
number: 187
agency: Axencia Galega de Innovación
section: III. Outras disposicións.
title: >-
  RESOLUCIÓN do 26 de setembro de 2016 pola que se modifica a Resolución do 30
  de novembro de 2015 pola que se establecen as bases reguladoras para a
  concesión, en réxime de concorrencia competitiva, das axudas do programa
  Conecta Peme para fomentar a cooperación entre as pemes e os demais axentes do
  Sistema rexional de innovación, a través do apoio a proxectos de investigación
  e innovación orientados ao mercado e aliñados cos retos e prioridades
  identificados na RIS3 para Galicia, cofinanciadas polo Fondo Europeo de
  Desenvolvemento Rexional (Feder) no marco do programa operativo Feder Galicia
  2014-2020, e se procede á súa convocatoria para o ano 2016.
range: Resolución
url: >-
  https://www.xunta.gal/dog/Publicados/2016/20160930/AnuncioG0198-260916-0001_gl.html
---
<p>Mediante a Resolución do 30 de novembro de 2015 (DOG núm. 243, do 22 de xaneiro), establécense as bases reguladoras para a concesión, en réxime de concorrencia competitiva, das axudas do programa Conecta Peme e procédese á súa convocatoria para o ano 2016.</p>
    <p>O artigo 33.4 da devandita resolución establece que, para os efectos de facilitar a xestión do orzamento adxudicado, se poderá solicitar unha redistribución das anualidades concedidas, cun límite do vinte por cento do custo concedido para cada anualidade, aumentando proporcionalmente o resto das anualidades orzadas. Esta redistribución deberá ser solicitada antes do 1 de outubro da primeira anualidade afectada.</p>
    <p>Debido ao elevado volume de solicitudes presentadas e á complexidade técnica que implica a súa avaliación estase a producir unha demora na resolución desta convocatoria sobre os prazos inicialmente previstos, polo que se considera necesario modificar a data de remate do período en que se poden solicitar redistribucións de anualidades, tendo en conta que con esta modificación non se causa prexuízo a terceiros.</p>
    <p>En consecuencia, no exercicio das facultades que lle confire o artigo 17.3 do Decreto 50/2012, do 12 de xaneiro, polo que se crea a Axencia Galega de Innovación,</p>
    <p>RESOLVO:</p>
    <p>Artigo único</p>
    <p>Modificación do artigo 33.4 da Resolución do 30 de novembro de 2015 pola que se establecen as bases reguladoras para a concesión, en réxime de concorrencia competitiva, das axudas do programa Conecta Peme para fomentar a cooperación entre as pemes e os demais axentes do Sistema rexional de innovación, a través do apoio a proxectos de investigación e innovación orientados ao mercado e aliñados cos retos e prioridades identificados na RIS3 para Galicia, cofinanciadas polo Fondo Europeo de Desenvolvemento Rexional (Feder) no marco do programa operativo Feder Galicia 2014-2020, e se procede á súa convocatoria para o ano 2016.</p>
    <p> O artigo 33.4 da referida resolución queda redactado nos seguintes termos:</p>
    <p>«Para os efectos de facilitar a xestión do orzamento adxudicado poderase solicitar unha redistribución das anualidades concedidas, cun límite do vinte por cento do custo concedido para cada anualidade, aumentando proporcionalmente o resto das anualidades orzadas. Esta redistribución deberá ser solicitada antes do 1 de outubro da primeira anualidade afectada. Para o ano 2016 a redistribución poderá ser solicitada antes do 1 de novembro».</p>
    <p>Disposición derradeira</p>
    <p>Esta resolución entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 26 de setembro de 2016</p>
    <footer><p>O director da Axencia Galega de Innovación<br>P.S. (Orde do 8.7.2016; DOG núm. 131, do 12 de xullo)<br>Borja Verea Fraiz<br>Secretario xeral técnico da Consellería de Economía, Emprego e Industria</p></footer>

