---
date: '2016-09-30'
id: G0424-040816-0007
page: 45273
number: 187
agency: 'Consellería de Economía, Emprego e Industria'
section: VI. Anuncios. a) Administración autonómica.
title: >-
  RESOLUCIÓN do 22 de xullo de 2016, da Dirección Xeral de Enerxía e Minas, pola
  que se aproba o proxecto de execución e se recoñece, en concreto, a utilidade
  pública da infraestrutura gasista cuxo proxecto leva por título Rede de
  distribución para subministración de gas natural en MOP 0,4 bar a Arzúa (A
  Coruña), promovida pola empresa Gas Galicia SDG, S.A. (expediente IN627A
  2015/20-0).
range: Resolución
url: >-
  https://www.xunta.gal/dog/Publicados/2016/20160930/AnuncioG0424-040816-0007_gl.html
---
<p>Logo de examinar o expediente instruído por instancia da empresa Gas Galicia SDG, S.A., con CIF nº A15383284 e con enderezo para os efectos de notificación na rúa Lisboa, Edificio Área Central, local 31 HIJ, 15707 Santiago de Compostela (A Coruña), resultan os seguintes</p>
    <p>Antecedentes de feito:</p>
    <p>Primeiro. O 16.4.2013 a Dirección Xeral de Industria, Enerxía e Minas ditou resolución pola cal se outorgou a Gas Galicia SDG, S.A. a autorización administrativa para a distribución de gas natural canalizado no termo municipal de Arzúa (A Coruña), que se publicou no Diario Oficial de Galicia (11.7.2013) e no Boletín Oficial da provincia (30.5.2013).</p>
    <p>Segundo consta neste proxecto de autorización administrativa, a subministración de gas natural proxéctase a través dunha planta de gas natural licuado (GNL) situada ao oeste do núcleo urbano de Arzúa, e desde a cal partirá a rede de distribución cara a este núcleo urbano, acadando unha lonxitude de 8.028 m.</p>
    <p>Segundo. En canto aos proxectos de execución, o 24.8.2015 a empresa Gas Galicia SDG, S.A. presentou as dúas solicitudes seguintes:</p>
    <p>– Aprobación do proxecto de execución e recoñecemento, en concreto, da utilidade pública da infraestrutura gasista cuxo proxecto leva por título «Rede de distribución para subministración de gas natural en MOP 0,4 bar a Arzúa (A Coruña)», xunto co proxecto de execución e das separatas técnicas para os organismos afectados (Demarcación de Estradas do Estado en Galicia, Axencia Galega de Infraestruturas, Augas de Galicia, Dirección Xeral do Patrimonio Cultural, Deputación Provincial da Coruña e Concello de Arzúa).</p>
    <p>– Aprobación do proxecto de execución da infraestrutura gasista cuxo proxecto leva por título «Planta satélite de almacenamento e regasificación de gas natural licuado (GNL) en Arzúa (A Coruña)», xunto co proxecto de execución e das separatas técnicas para os organismos afectados (Deputación Provincial da Coruña e Concello de Arzúa).</p>
    <p>A planta de GNL instalarase na parcela de referencia catastral nº 15006A514006040000DK (polígono 514, parcela 604), situada na rúa Río Vello, no polígono empresarial de Arzúa e que se corresponde coa parcela elixida no proxecto que serviu de base para o outorgamento da autorización administrativa. Este proxecto da planta de GNL someteuse ao procedemento de aprobación do proxecto de execución baixo o número de expediente IN627A 2015/21-0.</p>
    <p>Pola súa parte, a rede de distribución terá o seu inicio na válvula de saída da planta de GNL, discorrerá soterrada, dimensionarase para unha presión relativa de cálculo de 0,4 bar e construirase en polietileno de calidade PE-100 SDR 17,6 en distintos diámetros (160, 110, 90 e 63 mm), acadando unha lonxitude de 8.489 m. Este proxecto da rede de distribución someteuse ao procedemento de aprobación do proxecto de execución e recoñecemento da utilidade pública baixo o número de expediente IN627A 2015/20-0.</p>
    <p>Terceiro. O 13.10.2015 esta dirección xeral ditou resolución pola cal se someteu a información pública a solicitude de aprobación do proxecto de execución e recoñecemento, en concreto, da utilidade pública da infraestrutura gasista cuxo proxecto leva por título «Rede de distribución para subministración de gas natural en MOP 0,4 bar a Arzúa (A Coruña)», promovida pola empresa Gas Galicia SDG, S.A. (expediente IN627A 2015/20-0).</p>
    <p>Esta resolución publicouse no Diario Oficial de Galicia do 20.11.2015, no Boletín Oficial da provincia do 6.11.2015 e nos xornais La Voz de Galicia e El Correo Gallego do 18.11.2015, e tamén estivo exposta no taboleiro de anuncios do Concello de Arzúa.</p>
    <p>Así mesmo, practicouse notificación individual ao propietario do predio afectado pola dita infraestrutura gasista (nº de predio CO-AR-01), que aparece na RBDA incorporada como anexo á citada Resolución do 13.10.2015 pola cal se realizou o trámite de información pública.</p>
    <p>Durante este trámite de información pública non se presentaron alegacións.</p>
    <p>Cuarto. O 19.10.2015 esta dirección xeral trasladou as separatas técnicas do proxecto de execución da rede de distribución, para os efectos de obter o seu informe ao respecto, ás seguintes entidades titulares de bens e dereitos afectados por ela: Demarcación de Estradas do Estado en Galicia, Axencia Galega de Infraestruturas, Augas de Galicia, Dirección Xeral do Patrimonio Cultural, Deputación Provincial da Coruña e Concello de Arzúa.</p>
    <p>As entidades que contestaron presentaron os seus respectivos escritos en que manifestan a súa conformidade e/ou fixan o seu condicionado técnico, dos cales se deu traslado a Gas Galicia SDG, S.A., quen presentou a súa conformidade.</p>
    <p>A respecto das entidades que non contestaron (Deputación Provincial da Coruña e Concello de Arzúa), sen prexuízo da autorización que lles corresponda outorgar, enténdese a súa conformidade coa autorización da infraestrutura gasista proxectada, de acordo co disposto nos artigos 80 e 84 do Real decreto 1434/2002, do 27 de decembro.</p>
    <p>Quinto. O 5.1.2016 os servizos técnicos da Xefatura Territorial da Coruña da Consellería de Economía, Emprego e Industria (en diante, xefatura territorial) emitiron informe sobre os expedientes de referencia (IN627A 2015/20-0 e IN627A 2015/21-0), no cal se conclúe o seguinte:</p>
    <p>– Conforme o establecido no Decreto 1775/1967, do 22 de xullo, procede a caducidade da autorización administrativa recollida na Resolución do 16.4.2013, da Dirección Xeral de Industria, Enerxía e Minas.</p>
    <p>– Deberíase proceder por parte do órgano substantivo á tramitación das solicitudes presentadas por Gas Galicia SDG, S.A., atendendo ao solicitado nelas e de acordo co procedemento establecido no Real decreto 1434/2002, do 27 de decembro, e requirir previamente as separatas para os titulares de bens ou servizos dependentes das administracións públicas, organismos e empresas de servizo público ou de servizos de interese xeral.</p>
    <p>No dito informe, e como antecedentes, recóllense unha serie de observacións que conducen ás citadas conclusións:</p>
    <p>– Conforme o disposto na Resolución do 16.4.2013, da Dirección Xeral de Industria, Enerxía e Minas, pola que se outorgou a Gas Galicia SDG, S.A. a autorización administrativa para a distribución de gas natural canalizado no termo municipal de Arzúa, o prazo para a presentación do proxecto de execución rematou o 11.1.2014.</p>
    <p>– No procedemento establecido no Real decreto 1434/2002, do 27 de decembro, non se prevé dentro dos procedementos establecidos a posibilidade de achegar varios proxectos de execución dunha autorización administrativa.</p>
    <p>– Non se achegan separatas para os titulares das infraestruturas eléctricas e de telecomunicacións (verificouse in situ que resulta imposible o trazado das canalizacións de gas propostas polo núcleo urbano sen afectar calquera destes servizos).</p>
    <p>Sexto. O 28.1.2016 a empresa Gas Galicia SDG, S.A. completou a documentación presentada inicialmente, coa presentación das separatas técnicas para as seguintes empresas de servizos: Unión Fenosa Distribución, Viaqua, Telefónica e R Cable y Telecomunicaciones.</p>
    <p>O 12.2.2016 esta dirección xeral trasladou a esta empresas de servizos as novas separatas técnicas, para os efectos de obter o seu informe ao respecto. Todas estas empresas presentaron os seus respectivos escritos en que manifestan a súa conformidade e/ou fixan o seu condicionado técnico, do que se deu traslado a Gas Galicia SDG, S.A., quen presentou a súa conformidade.</p>
    <p>Fundamentos de dereito:</p>
    <p>Primeiro. A Dirección Xeral de Enerxía e Minas é a competente para resolver este expediente con fundamento no Estatuto de autonomía de Galicia; no Real decreto 2563/1982, do 24 de xullo, sobre traspaso de funcións e servizos da Administración do Estado á Comunidade Autónoma de Galicia en materia de industria, enerxía e minas; no Decreto 132/1982, do 4 de novembro, sobre asunción de competencias en materia de industria, enerxía e minas e a súa asignación á Consellería de Industria, Enerxía e Comercio; no Decreto 129/2015, do 8 de outubro, polo que se fixa a estrutura orgánica das consellerías da Xunta de Galicia; e no Decreto 175/2015, do 3 de decembro, polo que se establece a estrutura orgánica da Consellería de Economía, Emprego e Industria; en relación coa Lei 34/1998, do 7 de outubro, do sector de hidrocarburos; co Real decreto 1434/2002, do 27 de decembro, polo que se regulan as actividades de transporte, distribución, comercialización, subministración e procedementos de autorización de instalacións de gas natural; co Decreto 62/2010, do 15 de abril, polo que se regula o trámite de competencia e os criterios de valoración no suposto de concorrencia de dúas ou máis solicitudes de autorización administrativa de instalacións de transporte secundario e distribución de gas natural e redes de distribución de gases licuados do petróleo (GLP); coa Orde da Consellería de Industria e Comercio do 30.11.1999 sobre a tramitación de autorizacións administrativas das canalizacións de gas; e coa Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Segundo. A respecto do informe emitido pola xefatura territorial sobre os expedientes de referencia (IN627A 2015/20-0 e IN627A 2015/21-0), a que se fai referencia no antecedente de feito quinto desta resolución, faise constar o seguinte:</p>
    <p>– A revogación da autorización administrativa de referencia ten un carácter potestativo para a Administración segundo se desprende dos seguintes preceptos:</p>
    <p>• O artigo 73.6 da Lei 34/1998, do 7 de outubro, establece que o incumprimento das condicións ou requisitos establecidos nas autorizacións ou a variación substancial dos presupostos que determinaron o seu outorgamento poderán dar lugar á súa revogación.</p>
    <p>• A condición sexta da autorización administrativa de referencia establece que a Administración reserva para si o o dereito a deixar sen efecto a presente autorización administrativa por calquera das causas sinaladas no artigo 34.1 do Decreto 1775/1967, do 22 de xullo, por incumprimento das condicións estipuladas, pola facilitación de datos inexactos ou por calquera outra causa legal ou regulamentaria que así o prevexa.</p>
    <p>– No momento de presentación do proxecto de execución, a autorización administrativa estaba en vigor porque non se tiña iniciado o procedemento para a súa revogación, polo tanto, admitiuse a trámite a solicitude de aprobación do proxecto de execución.</p>
    <p>– Da normativa reguladora do procedemento de autorización das infraestruturas gasistas non se desprende ningunha prohibición para desenvolver, a través dun ou varios proxectos de execución, a infraestrutura gasista recollida nun proxecto que serviu de base para o outorgamento da autorización administrativa.</p>
    <p>– A respecto das empresas de servizos afectadas pola dita rede de distribución de gas natural, tramitáronse as respectivas separatas técnicas, de acordo co detallado no antecedente de feito sexto desta resolución.</p>
    <p>Terceiro. No expediente instruído para o efecto cumpríronse os trámites regulamentarios.</p>
    <p>A Dirección Xeral de Enerxía e Minas, de acordo co que antecede e en exercicio das competencias que ten atribuídas,</p>
    <h2>RESOLVE:</h2>
    <p>1. Aprobar o proxecto de execución da infraestrutura gasista cuxo proxecto leva por título «Rede de distribución para subministración de gas natural en MOP 0,4 bar a Arzúa (A Coruña)», promovida por Gas Galicia SDG, S.A. (expediente IN627A 2015/20-0).</p>
    <p>2. Recoñecer, en concreto, a utilidade pública da citada infraestrutura gasista, o que leva implícito a necesidade de ocupación dos bens ou de adquisición dos dereitos afectados e implica a urxente ocupación para os efectos do artigo 52 da Lei de expropiación forzosa.</p>
    <p>Todo isto de acordo coas seguintes condicións:</p>
    <p>Primeira. As instalacións que se autorizan realizaranse de acordo coas especificacións e planos que figuran no proxecto presentado pola empresa promotora, Gas Galicia SDG, S.A., titulado «Rede de distribución para subministración de gas natural en MOP 0,4 bar a Arzúa (A Coruña)», asinado polo enxeñeiro técnico industrial Antonio Javier Sabín Vázquez (colexiado nº 2.233 do Colexio Oficial de Enxeñeiros Técnicos Industriais da Coruña) e no cal figura un orzamento de 504.009,13 €.</p>
    <p>Segunda. As instalacións e as súas montaxes deberán cumprir as disposicións e normas técnicas que en xeral sexan de aplicación e, en particular, as correspondentes ao Regulamento técnico de distribución e utilización de combustibles gasosos coas súas instrucións técnicas complementarias e as normas que os complementan, regulamentos electrotécnicos, normas UNE e demais normativa e directrices vixentes, así como cantas as substitúan ou se diten a nivel estatal ou desta comunidade autónoma, e deberán preverse para responder aos avances tecnolóxicos no eido do gas e lograr abastecementos flexibles e seguros.</p>
    <p>Terceira. Para introducir modificacións nas instalacións que afecten datos básicos do proxecto será necesaria autorización previa desta dirección xeral; non obstante, a xefatura territorial poderá autorizar as modificacións de detalle do proxecto que resulten procedentes, e deberanse comunicar a esta dirección xeral todas as resolucións que dite en aplicación da citada facultade.</p>
    <p>Cuarta. O prazo para a posta en marcha das instalacións que se autorizan será de doce meses, contados a partir da data da última autorización administrativa necesaria para a súa execución.</p>
    <p>Unha vez construídas as instalacións autorizadas, a empresa promotora deberá presentar a solicitude de posta en servizo ante a xefatura territorial, quen deberá expedila tras as comprobacións técnicas que considere oportunas.</p>
    <p>Quinta. En canto aos bens e dereitos afectados por esta infraestrutura gasista e adscritos ás distintas administracións, organismos ou empresas de servizo público ou de servizos de interese xeral, a empresa promotora realizará os correspondentes cruzamentos e afeccións de acordo cos condicionados e informes emitidos por estes.</p>
    <p>Sexta. A empresa promotora deberá iniciar a subministración de gas no prazo dun mes contado a partir da data en que a xefatura territorial formalice a acta de posta en marcha.</p>
    <p>Sétima. Esta autorización outórgase sen prexuízo de terceiros e independentemente das autorizacións ou licenzas de competencia doutros organismos ou entidades públicas, necesarias para realizar a citada infraestrutura gasista.</p>
    <p>Oitava. A Administración reserva para si o dereito a deixar sen efecto a presente autorización por incumprimento das condicións estipuladas, pola facilitación de datos inexactos ou por calquera outra causa legal ou regulamentaria que así o prevexa.</p>
    <p>Contra a presente resolución, que non é definitiva en vía administrativa, poderase interpor recurso de alzada ante o conselleiro de Economía, Emprego e Industria no prazo dun mes contado a partir do día seguinte ao da súa notificación ou publicación, de acordo co disposto nos artigos 114 e 115 da Lei 30/1992, do 26 de novembro, de réxime xurídico das administracións públicas e do procedemento administrativo común, sen prexuízo de que os interesados poidan interpor calquera outro recurso que xulguen pertinente.</p>
    <p>Santiago de Compostela, 22 de xullo de 2016</p>
    <footer><p>Ángel Bernardo Tahoces<br>Director xeral de Enerxía e Minas</p></footer>

