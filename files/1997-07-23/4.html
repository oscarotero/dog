---
date: '1997-07-23'
id: 90F2
page: 7
number: 141
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 192/1997, do 3 de xullo, polo que se declara a urxente ocupación, para
  efectos de expropiación forzosa, pola Deputación Provincial de Pontevedra, dos
  bens e dereitos necesarios para a realización das obras do proxecto de estrada
  provincial As Sinas-Vilanova.
range: Decreto
url: 'https://www.xunta.gal/dog/Publicados/1997/19970723/Anuncio90F2_gl.html'
---
<p>A Deputación Provincial de Pontevedra, en sesión celebrada o día 2 de maio de 1996, aprobou o proxecto de estrada provincial As Sinas-Vilanova e na sesión do 25-10-1996, acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ó abeiro do disposto no artigo 52 da Lei de expropiación forzosa. A deputación remitiu a documentación complementaria para a correcta tramitación do expediente con data de entrada no Rexistro Xeral da Consellería de Xustiza, Interior e Relacións Laborais o día 14 de maio de 1997, baixo o número 6427.</p>
<p>Os bens nos que se concreta a declaración de urxente ocupación están determinados no expediente que se someteu a información pública.</p>
<p>A Dirección Xeral de Calidade Medioambiental e Urbanismo da Consellería de Política Territorial, Obras Públicas e Vivenda emitiu informe favorable. O dito informe tivo entrada no Rexistro Xeral da Consellería de Xustiza, Interior e Relacións Laborais o día 13 de xuño de 1997, baixo o nº 8242.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, porque a razón que en definitiva motiva a solicitude do excepcional procedemento do artigo 52 da Lei de expropiación forzosa, radica na obriga desta deputación provincial de remiti-los xustificantes de ter executado a obra, ó Ministerio para as Administracións Públicas, antes do 30 de outubro de 1997, posto que ó tratarse dunha obra cofinanciada pola CEE e o propio ministerio, de non cumprirse o prazo de execución, se perderían as cantidades asignadas a obras por tales organismos, co conseguinte prexuízo para o interese público provincial que isto suporía.</p>
<p>A competencia para a declaración da urxente ocupación correspóndelle ó Consello da Xunta de Galicia segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude, por proposta do conselleiro de Xustiza, Interior e Relacións Laborais e logo de deliberación do Consello da Xunta de Galicia na súa reunión do día tres de xullo de mil novecentos noventa e sete,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a</p>
<p>urxente ocupación pola Deputación Provincial de Pontevedra, para efectos de expropiación forzosa dos bens e dereitos concretados no expediente administrativo instruído para o efecto e necesarios para a execución das obras do proxecto de estrada provincial As Sinas - Vilanova.</p>
<p>Santiago de Compostela, tres de xullo de mil novecentos noventa e sete.</p>
<p>Dositeo Rodríguez Rodríguez</p>
<p>Presidente en funcións</p>
<p>Jesús C. Palmou Lorenzo</p>
<p>Conselleiro de Xustiza, Interior e Relacións Laborais</p>
<p>4701</p>

