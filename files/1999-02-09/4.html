---
date: '1999-02-09'
id: 3B1A
page: 1
number: 26
agency: 'CONSELLERÍA DE CULTURA, COMUNICACIÓN SOCIAL E TURISMO'
section: III. OUTRAS DISPOSICIÓNS
title: >-
  Orde do 27 de xaneiro de 1999 pola que se recoñece de interese galego e se
  ordena a inscrición no Rexistro de Fundacións de Interese Galego da Fundación
  Festa da Istoria.
range: Orde
url: 'https://www.xunta.gal/dog/Publicados/1999/19990209/Anuncio3B1A_gl.html'
---
<p>Visto o expediente de recoñecemento de interese galego e a inscrición no Rexistro de Fundacións de Interese Galego da Fundación Festa da Istoria, con domicilio en Ribadavia. Ourense.</p>
<p>Supostos de feito:</p>
<p>Primeiro.-Justo Emilio García Janeiro, na súa calidade de secretario do padroado da fundación, en escrito do vintecinco de agosto de 1998, formulou solicitude de clasificación para efectos da súa inscrición no Rexistro de Fundacións de Interese Galego.</p>
<p>Segundo.-A fundación constitúese en escritura pública outorgada en Ribadavia, o día vintenove de xullo de 1998, ante a notaria do Ilustre Colexio da Coruña, María Isabel Louro García co número setecentos vinteseis do seu protocolo, por Jaime Dávila</p>
<p>Sánchez, Justo Emilio García Janeiro, Erundina Pumares Vázquez, María Elvira García Hermida, Francisco Alonso Fernández, María Mercedes Inés Rodríguez García, Edmundo Araújo Gándara, José Luis Rodríguez González, Luis Escudero Estévez e María Teresa Rivela Martínez. Intervén Jaime Dávila Sánchez en representación do Concello de Ribadavia, os demais comparecentes no seu propio nome e dereito e Justo Emilio García Janeiro en representación da Asociación Coordinadora Festa da Istoria.</p>
<p>Terceiro.-A comisión integrada polos secretarios xerais de tódalas consellerías elevoulle ó conselleiro da Presidencia e Administración Pública proposta de clasificación como de interese cultural da Fundación Festa da Istoria, dado o seu obxecto e finalidade, polo que, cumpríndose os requisitos esixidos na Lei 7/1983, do 22 de xuño, e na Lei 11/1991, do 8 de novembro, de reforma da lei anterior, de réxime das fundacións de interese galego, e segundo establece o artigo 32.1º e 2º do Decreto 248/1992, do 18 de xuño, polo que se aproba o Regulamento de organización e funcionamento do protectorado das fundacións de interese galego, procede a súa clasificación como de interese cultural e a súa adscrición á Consellería de Cultura, Comunicación Social e Turismo.</p>
<p>Cuarto.-Á vista da proposta da comisión de secretarios xerais pola orde da Consellería da Presidencia e Administración Pública, do 16 de novembro de 1998 (DOG do 23 de novembro) clasificouse como de interese cultural a Fundación Festa da Istoria, tendo en conta o disposto no artigo 32.3º.a) do Regulamento de organización e funcionamento do protectorado das fundacións de interese galego.</p>
<p>Quinto.-Segundo consta no artigo 6 dos seus estatutos, o obxecto da fundación é, entre outros, a promoción, xestión, proxecto e desenvolvemento da «Festa da Istoria»; contribuír á dinamización cultural e social, así como o desenvolvemento económico no seu contorno.</p>
<p>Sexto.-Na escritura pública pola que se constitúe a fundación, constan, entre outros, os seguintes puntos: acreditación da personalidade dos fundadores, dotación inicial da fundación, estatutos nos que consta a denominación da fundación como Fundación Festa da Istoria, capacidade xurídica, enderezo e obxecto.</p>
<p>O padroado da fundación estará constituído por Jaime Dávila Sánchez como presidente, Edmundo Araújo Gándara como vicepresidente, Justo Emilio García Janeiro como secretario, José Luis Rodríguez González como tesoureiro e Erundina Pumares Vázquez, María Elvira García Hermida, María de las Mercedes Inés Rodríguez García, Francisco Alonso Fernández, Luis Escudero Estévez e María Teresa Rivela Martínez como vocais.</p>
<p>Fundamentos de dereito:</p>
<p>Primeiro.-O artigo 34 da Constitución española recoñece o dereito de fundación para fins de interese xeral de acordo coa lei, e o artigo 27.26º do Estatuto de autonomía para Galicia outórgalle competencia exclusiva sobre o réxime das fundacións de interese galego.</p>
<p>Segundo.-Conforme o artigo 32.3º a) do Regulamento de organización e funcionamento do protectorado das fundacións de interese galego, así como o artigo 1 do Decreto 12/1990, é competencia desta consellería a declaración de interese galego e inscrición no Rexistro de Fundacións de Interese Galego da Fundación Festa da Istoria, dado o seu obxecto, coincidente coas competencias desenvolvidas pola Consellería de Cultura, Comunicación Social e Turismo, asumindo as funcións que en canto a protectorado lle corresponden á Xunta de Galicia.</p>
<p>Terceiro.-Ó abeiro do disposto no artigo 7.5º da Lei 7/1983, do 22 de xuño, á realización da finalidade fundacional débense destinar, cando menos, o oitenta por cento das rendas que obteña a fundación e dos outros ingresos que non formen parte da dotación desta.</p>
<p>Cuarto.-A Lei 11/1991, do 8 de novembro, dá nova redacción ó artigo 21.2º da Lei 7/1983, establecendo a obriga de, por unha banda, formular e presenta-lo orzamento de ingresos e gastos ó protectorado con anterioridade ó inicio do exercicio económico e, por outra, a de efectuar un inventario-balance, pechado na data da finalización do exercicio, unha memoria das actividades realizadas durante o ano e de xestión económica do patrimonio, así como a liquidación do orzamento de ingresos e gastos do ano anterior, que deberán presentarse ó protectorado no prazo de seis meses desde a data do peche do exercicio.</p>
<p>Este conxunto de obrigas débense entender asumidas pola fundación, aínda que non se recollan expresamente nos seus estatutos.</p>
<p>Quinto.-Á vista do exposto pódense entender substancialmente cumpridos os requisitos legais e regulamentarios para a declaración de interese galego e a súa inscrición no Rexistro de Fundacións da Sección de Fundacións da Consellería de Cultura, Comunicación Social e Turismo, segundo se desprende dos artigos 5, 6, 7, 8, 11.1º e 18 da Lei 7/1983, en relación cos artigos 2, 3, 4, 5 e 33 do Decreto 248/1992.</p>
<p>Por todo isto,</p>
<p>DISPOÑO:</p>
<p>Primeiro.-Recoñecer e declarar de interese galego a Fundación Festa da Istoria.</p>
<p>Segundo.-Ordena-la súa inscrición no Rexistro de Fundacións de Interese Galego, sección de fundacións da Consellería de Cultura, Comunicación Social e Turismo.</p>
<p>Terceiro.-Aproba-los seus estatutos e a formación do seu órgano de goberno.</p>
<p>Cuarto.-A dita fundación queda sometida ó disposto no resto da normativa de xeral aplicación, en especial á obriga de da-la publicidade suficiente ás súas actividades e á ausencia de ánimo de lucro na prestación dos seus servicios, quedando obrigada a rende-las contas anualmente ó protectorado e a xustificar, a través dunha memoria anual, o cumprimento das cargas fundacionais, así como a presenta-lo proxecto de orzamento antes do último mes do exercicio económico anterior a aquel para o que</p>
<p>se formula, debendo solicita-las preceptivas autorizacións do protectorado cando sexan necesarias.</p>
<p>Santiago de Compostela, 27 de xaneiro de 1999.</p>
<p>Jesús Pérez Varela</p>
<p>Conselleiro de Cultura, Comunicación Social</p>
<p>e Turismo</p>

