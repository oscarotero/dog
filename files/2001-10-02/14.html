---
date: '2001-10-02'
id: F92E
page: 13
number: 191
agency: INSTITUTO LÁCTEO E GANDEIRO DE GALICIA
section: III. OUTRAS DISPOSICIÓNS
title: >-
  Resolución do 5 de setembro de 2001 pola que se ofertan predios obxecto de
  transmisión, en virtude de contratos de mandato formalizados con determinados
  cedentes, ó abeiro do disposto na Orde do 27 de marzo de 2000, en relación co
  programa de axudas para o cesamento anticipado na actividade agraria.
range: Resolución
url: 'https://www.xunta.gal/dog/Publicados/2001/20011002/AnuncioF92E_gl.html'
---
<p>A orde da Consellería de Agricultura, Gandería e Política Agroalimentaria do 27 de marzo de 2000 (DOG nº 66, do 4 de abril), define as normas para a aplicación dun programa de axudas ó cesamento anticipado da actividade agraria na que, conforme o disposto no artigo 9º, o Instituto Lácteo e Gandeiro de Galicia (Ilgga) se constitúe como servicio de transmisión, encargado de realiza-las actividades administrativas de mediación entre cedentes e cesionarios, nos supostos en que se suscriba contrato de mandato, en modelo oficial, entre o cedente e o director do devandito instituto.</p>
<p>Pola súa banda, mediante resolución da dirección do Ilgga, do 14 de xuño de 2000 (DOG nº 134, do 11 de xullo), publicouse, no seu anexo II, o modelo oficial de contrato de mandato entre o mandante-cedente (titular dunha explotación que se acolle ó cesamento anticipado na actividade agraria) e o representante do servicio de transmisión.</p>
<p>Ó abeiro do disposto no artigo 9.3º da dita orde, o Ilgga ofertará, por conta e nome do cedente, os predios obxecto de transmisión nos correspondentes contratos de mandato, mediante publicación no Diario Oficial de Galicia, dunha relación de propietarios, predios, superficies destes, concellos nos que se localizan e réxime no que se oferta a transmisión, así como, se é o caso, os dereitos, cotas, cantidades de referencia e concesións administrativas.</p>
<p>Posto que determinados titulares de explotacións formalizaron contrato de mandato co servicio de transmisión, mediante a presente resolución o Ilgga, con base na previsión do devandito artigo 9.3º, oferta os predios dos titulares de explotacións agrarias (mandantes), acollidos ó cesamento anticipado.</p>
<p>Xa que logo, con base no exposto,</p>
<p>RESOLVO:</p>
<p>Primeiro-Oferta de predios obxecto de transmisión.</p>
<p>Conforme o previsto no artigo 9.3º da orde da Consellería de Agricultura, Gandería e Política Agroalimentaria, do 27 de marzo de 2000, e nas condicións establecidas no contrato de mandato asinado, por unha parte, polos mandantes-cedentes, titulares de explotacións acollidos ó cesamento anticipado na actividade agraria e, por outra, polo Instituto Lácteo e Gandeiro de Galicia (Ilgga), como servicio de transmisión, este oferta, en nome e por conta daqueles, os predios especificados no anexo I da presente resolución, no réxime de oferta que se indica.</p>
<p>Segundo-Solicitudes para acollerse á oferta.</p>
<p>Os potenciais cesionarios, agrarios ou non agrarios, interesados en acollerse á oferta de transmisión, achegarán un escrito, dirixido á dirección do Ilgga, (sita na rúa dos Irmandiños, s/n, Salgueiriños, 15704, Santiago de Compostela), no que manifesten o seu interese en ser cesionarios dos predios ofertados.</p>
<p>Terceiro-Traslado ós cedentes.</p>
<p>Dos escritos presentados no servicio de transmisión darase oportuno traslado ós propietarios dos predios ofertados, a fin de obte-la súa conformidade, coa conseguinte formalización da transmisión no réxime de oferta que corresponda.</p>
<p>Cuarto-Utilización das terras cedidas.</p>
<p>Na formalización da transmisión que se efectúe entre o cedente e o cesionario, deberá consta-la obriga deste de que as terras cedidas, calquera que sexa o seu destino, utilizaranse en condicións compatibles coa conservación ou a mellora do ambiente, do espacio natural e do campo, en cumprimento do previsto no artigo 8.4º da Orde do 27 de marzo de 2000.</p>
<p>Quinto-Exposición pública.</p>
<p>Esta resolución exporase nos servicios provinciais do Ilgga na Coruña, así como nas axencias de extensión agraria de Teixeiro e Ferrol.</p>
<p>Santiago de Compostela, 5 de setembro de 2001.</p>
<p>Secundino Grobas Mosquera</p>
<p>Director do Instituto Lácteo e Gandeiro de Galicia</p>
<p>ANEXO I</p>
<p>Propietaria: Luz Divina Díaz Freire.</p>
<p>Expediente: 15/2000/01226.</p>
<table><tbody><tr><td></td></tr>
<tr><td></td></tr>
<tr><td>Provincia</td><td>Concello</td><td>Polígono</td><td>Parcela</td><td>Sup. agraria
(en hectáreas)</td><td>Réxime de oferta</td></tr>
<tr><td></td></tr>
</tbody></table>
<table><tbody><tr><td>A Coruña</td><td>Aranga</td><td>44</td><td>131</td><td>0,12</td><td>Arrendamento</td></tr>
<tr><td></td></tr>
<tr><td>A Coruña</td><td>Narón</td><td>Ref. catastral 6167219NJ6166NOO1IK</td><td>0,31</td><td>Arrendamento</td></tr>
<tr><td></td></tr>
<tr><td>A Coruña</td><td>Narón</td><td>Ref. catastral 9100604NJ6390S0001OG</td><td>0,15</td><td>Arrendamento</td></tr>
<tr><td></td></tr>
<tr><td>Total superficie agraria (en hectáreas)</td><td>0,58</td></tr>
<tr><td></td></tr></tbody></table>

