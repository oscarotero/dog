---
date: '2001-10-02'
id: F8FA
page: 12
number: 191
agency: CONSELLERÍA DA PRESIDENCIA E ADMINISTRACIÓN PÚBLICA
section: III. OUTRAS DISPOSICIÓNS
title: >-
  Orde do 28 de setembro de 2001 pola que se dispón o comezo da actividade
  administrativa na Cámara de Comercio, Industria e Navegación de Vigo, como
  instrumento coadxuvante da Oficina de Tramitación Única de Industrias (OTU).
range: Orde
url: 'https://www.xunta.gal/dog/Publicados/2001/20011002/AnuncioF8FA_gl.html'
---
<p>O Decreto 22/1999, do 5 de febreiro, regula o procedemento para habilitar entidades de carácter asociativo e representativas dos diversos sectores comercial e industrial como instrumentos colaboradores da Oficina de Tramitación Única de Industrias para a información e recepción de solicitudes e demais documentación relacionados coa posta en funcionamento de novas industrias, traslado ou ampliación dun establecemento industrial.</p>
<p>Para levar a cabo esta habilitación subscribiuse un convenio de colaboración entre as consellerías da Presidencia e Administración Pública e de Industria e Comercio e a Cámara de Comercio, Industria e Navegación de Vigo, cumprindo os requisitos establecidos no acordo do Consello da Xunta de Galicia do 27 de marzo de 1991.</p>
<p>Mediante este convenio regúlanse as funcións que debe desenvolve-la devandita Cámara de Comercio, Industria e Navegación, referidas ós expedientes administrativos para a posta en funcionamento dunha nova industria ou o traslado ou ampliación dun establecemento industrial, así como os compromisos e requisitos que deben cumprir.</p>
<p>Ó dispoñe-la Cámara de Comercio, Industria e Navegación de Vigo da infraestructura técnica prevista no convenio.</p>
<p>DISPOÑO:</p>
<p>Artigo 1º</p>
<p>1. De conformidade co establecido no Decreto 22/1999, do 5 de febreiro, e de acordo co convenio de colaboración subscrito entre as consellerías da Presidencia e Administración Pública e de Industria e Comercio e a Cámara de Comercio, Industria e Navegación de Vigo, habilítase esta cámara como instrumento coadxuvante da Oficina de Tramitación Única de Industrias (OTU) dependente da Delegación Provincial da Consellería de Industria e Comercio en Pontevedra para o exercicio de funcións de información e asesoramento en materia de creación de industrias e recepción de solicitudes e demais documentación relativa á posta en funcionamento de novas industrias ou o traslado ou ampliación de establecementos industriais xa existentes.</p>
<p>2. Recoñécese a validez e eficacia dos asentos realizados no Rexistro da Cámara de Comercio, Industria e Navegación de Vigo, na materia sinalada no parágrafo anterior da documentación dirixida a Oficina de Tramitación Única de Industrias, conforme o establecido no artigo 38 da Lei 30/1992,</p>
<p>do 26 de novembro, de réxime xurídico das administracións públicas e do procedemento administrativo común, conforme a redacción dada pola Lei 4/1999, do 13 de xaneiro.</p>
<p>3. Para os efectos do previsto no artigo 3.c) do Decreto 22/1999, do 5 de febreiro, a Cámara de Comercio, Industria e Navegación de Vigo, deberá remitir, con carácter inmediato, á Oficina de Tramitación Única de Industrias da Delegación Provincial da Consellería de Industria e Comercio de Pontevedra as solicitudes e documentos presentados polos particulares interesados nos procedementos administrativos regulados no Decreto 223/1998, do 24 de xullo.</p>
<p>Artigo 2º</p>
<p>1. A Cámara de Comercio, Industria e Navegación de Vigo, exercerá as seguintes funcións:</p>
<p>a) Recepción e rexistro das solicitudes e documentos que se presentan para as autorizacións de posta en funcionamento dunha industria, traslado ou ampliación dun establecemento industrial.</p>
<p>b) Información e asesoramento en materia de autorizacións administrativas para a creación de industrias.</p>
<p>c) Información do estado de tramitación dos expedientes OTU iniciados tanto na propia Cámara de Comercio, Industria e Navegación como en calquera Oficina OTU da Xunta de Galicia.</p>
<p>Disposicións derradeiras</p>
<p>Primeira.-O establecido nesta orde non supón incremento de gasto.</p>
<p>Segunda.-Facúltase a Inspección Xeral de Servicios e a Dirección Xeral de Organización e Sistemas Informáticos para dicta-las normas precisas para o desenvolvemento desta orde.</p>
<p>Terceira.-Esta orde entrará en vigor o día seguinte ó da súa públicación no Diario Oficial de Galicia.</p>
<p>Santiago de Compostela, 28 de setembro de 2001.</p>
<p>Jaime Pita Varela</p>
<p>Conselleiro da Presidencia e Administración Pública</p>

