---
date: '2021-02-17'
id: L173-270121-0001
page: 10298
number: 32
agency: Concello de Ribeira
section: VI. Anuncios. b) Administración local.
title: >-
  ANUNCIO de información pública relativo aos servizos de formación e ensinanza
  das modalidades deportivas de surf, bodyboard, longboard e paddle surf nas
  praias do termo municipal de Ribeira, correspondentes ao ano 2021.
range: Anuncio
url: >-
  https://www.xunta.gal/dog/Publicados/2021/20210217/AnuncioL173-270121-0001_gl.html
---
<p>O Concello de Ribeira asumiu para o presente ano 2021 a xestión dos servizos de formación e ensinanza das modalidades deportivas de surf, bodyboard, longboard e paddle surf nas praias do termo municipal, tal e como se recolle no anuncio publicado pola Demarcación de Costas de Galicia no <em>Boletín Oficial de Estado </em>(BOE) número 327, de data 16 de decembro de 2020.</p>
    <p>Así, será o Concello o que tramite o procedemento para a adxudicación a terceiros dos referidos servizos.</p>
    <p>As solicitudes de participación deberán presentarse no prazo de dez (10) días hábiles desde a publicación deste anuncio de licitación e do prego de bases no DOG. </p>
    <p>As condicións básicas da licitación defínense no seguinte prego de bases:</p>
    <h3>Bases para solicitar a prestación de servizos de formación e ensinanza de surf, bodyboard, longboard e pádel surf nas praias do Concello de Ribeira, <br>tempada 2021 </h3>
    <p>1. Antecedentes e obxecto</p>
    <p>A Demarcación de Costas de Galicia publicou no BOE número 327, de data 16 de decembro de 2020, o anuncio de información pública relativa aos servizos de tempada nas praias da provincia da Coruña correspondentes ao ano 2021.</p>
    <p>O Concello de Ribeira asume para a tempada 2021 a xestión dos servizos de formación e ensinanza das modalidades deportivas de surf, bodyboard, longboard e paddle surf na zona de dominio público marítimo-terrestre das praias do termo municipal. Con este fin convoca a licitación dos referidos servizos.</p>
    <p>2. Período de vixencia das autorizacións.</p>
    <p>O período de vixencia das autorizacións outorgadas aos particulares limitarase á tempada 2021 e comprenderá un mínimo de 2 meses (elixibles entre os de xuño e setembro) e un máximo de 11 meses (resto do período, de ata 9 meses, elixible entre febreiro e decembro).</p>
    <p>O Concello asumiu a xestión destes servizos e solicitaralle á Demarcación de Costas a autorización cunha duración de 1 ano, tempada 2021. </p>
    <p>3. Canon.</p>
    <p>O canon dos servizos de escolas de surf, bodyboard, longboard e paddle surf para a tempada 2021 será o establecido pola Demarcación de Costas para o caso dos concellos que asuman a xestión destes servizos de tempada, no suposto de ordenación e xestión conxunta dos areais do municipio:</p>
    <p>– Meses de xuño a setembro (mínimo 2): 200 € mes/municipio.</p>
    <p>– Resto de meses do ano: 50 € mes/municipio.</p>
    <p>Neste suposto, o título habilitará o autorizado para o exercicio da actividade en todos os areais de Ribeira, e no resto de areais de todos aqueles municipios costeiros da provincia en que os concellos non asumisen a xestión.</p>
    <p>Nas autorizacións para o servizo de formación e ensinanza de surf, bodyboard, longboard e paddle surf de carácter non lucrativo convenientemente acreditado, o canon de ocupación poderase reducir un 75 por cento sempre que a federación deportiva correspondente certifique que as respectivas entidades se encontran debidamente inscritas e que exercen exclusivamente a actividade náutico-deportiva.</p>
    <p>4. Presentación de solicitudes.</p>
    <p>As solicitudes deberán ir acompañadas da seguinte documentación:</p>
    <p>– Datos do solicitante: nome e apelidos, NIF/NIE, teléfono, correo electrónico, enderezo postal e datos do representante legal no caso de persoas xurídicas.</p>
    <p>– Acreditación, de ser o caso, de ter satisfeito o canon da tempada anterior.</p>
    <p>– Certificado de encontrarse o solicitante ao día no cumprimento das obrigas tributarias e coa Seguridade Social.</p>
    <p>– Declaración responsable de non estar incurso en ningunha das prohibicións de contratar previstas no artigo 71 da Lei 9/2017, do 8 de novembro, de contratos do sector público.</p>
    <p>– Certificado de estar o solicitante inscrito, recoñecido ou homologado pola Federación Española de Surfing (FES), a Federación Galega de Surf (FGS) ou outra de ámbito autonómico.</p>
    <p>– Documentación acreditativa da titulación do profesorado, acorde coa Resolución de 7 de febreiro de 2012, da Presidencia do Consello Superior de Deportes, pola que se publica o plan formativo da modalidade deportiva de surf.</p>
    <p>– Documentación acreditativa de dispor dun seguro de RC fronte a terceiros e dun seguro de accidentes, de estaren vixentes as pólizas ao tempo de iniciarse o período solicitado para o exercicio da actividade e xustificante do pagamento da prima do período en curso.</p>
    <p>– No caso de actividades de carácter non lucrativo:</p>
    <p>– Solicitude de aplicación de redución de canon.</p>
    <p>– Estatutos da entidade en que quede explícito o dito carácter non lucrativo.</p>
    <p>– Certificado emitido pola FES, a FGS ou outra de ámbito autonómico que acredite que a entidade está debidamente inscrita e que exerce exclusivamente a actividade náutico-deportiva.</p>
    <p>5. Prazo de presentación.</p>
    <p>O prazo de presentación de solicitudes será de dez (10) días hábiles desde a publicación do anuncio e do prego de bases no DOG. </p>
    <p>O importe da publicación será por conta dos adxudicatarios e cobrado entre estes de forma proporcional.</p>
    <p>6. Tramitación da autorización.</p>
    <p>Unha vez concluído o procedemento de licitación dos servizos, o Concello comunicaralle á Demarcación, nun prazo de cinco (5) días hábiles, as solicitudes presentadas, a documentación achegada e a relación de persoas adxudicatarias. Unha vez remitida esa documentación, a Demarcación outorgará a autorización ao Concello, ao cal se lle liquidará a suma dos canons aplicables aos interesados que resultasen adxudicatarios.</p>
    <p>7. Autorización e pagamento do canon.</p>
    <p>Recibida a autorización da Demarcación de Costas, efectuarase unha proposta de aprobación á Xunta de Goberno Local (XGL). Darase traslado do acordo adoptado pola XGL aos solicitantes propostos para autorización. Xuntarase co acordo a liquidación do canon que lles corresponda segundo o período solicitado e outras circunstancias. O pago do canon deberase realizar mediante domiciliación bancaria no prazo de dez (10) días desde a notificación do acordo.</p>
    <p>8. Obrigas económicas dos autorizados.</p>
    <p>– Pagamento do canon de adxudicación mediante domiciliación bancaria no prazo de dez (10) días desde a notificación do acordo de autorización.</p>
    <p>– Facerse cargo da parte proporcional que lles corresponda do importe da publicación do anuncio e das bases no DOG, así como do importe das taxas de estudo de expediente por parte da Demarcación.</p>
    <p>9. Outras obrigas dos autorizados.</p>
    <p>– Seguridade nas praias. Nas praias en que se impartan clases de surf, bodyboard, longboard ou paddle surf de olas, co fin de garantir a seguridade dos usuarios das praias, cada escola deberá sinalizar na área a localización dos diferentes grupos de alumnos con monitor cun sinal tipo bandeirola formada por cadros negros e brancos (1 unidade/grupo). Cada escola terá un número máximo de 30 alumnos por cada quenda e praia, respectando en calquera caso a relación de 1 alumno por cada 3 metros de tramo de praia destinado á práctica do surf.</p>
    <p>A práctica do paddle surf de travesía rexerase pola normativa náutica aplicable en canto á entrada e saída da praia, e ao respecto da zona de baño.</p>
    <p>Os servizos de Salvamento e Socorrismo poderán establecer as condicións de seguridade que consideren oportunas no desenvolvemento das actividades deportivas, tratando de buscar un equilibrio entre a práctica destas modalidades deportivas e o uso como zona de baño do areal.</p>
    <p>– Outros títulos o licenzas. Observarase o disposto na base común 2ª do documento Bases para os servizos de tempada (instalacións de tempada e servizos de formación e ensinanza de surf, bodyboard, longboard e paddle surf nas praias da provincia da Coruña). Temporada 2021, de data 16 de decembro de 2020, remitidas pola Demarcación de Costas e descargables na páxina web do Concello de Ribeira.</p>
    <p>– Outras prescricións. Observarase o disposto na base especial segunda dos servizos de formación e ensinanza de surf, bodyboard, longboard e paddle surf, do documento referido no parágrafo anterior.</p>
    <p>Ribeira, 21 de xaneiro de 2021</p>
    <footer><p>Manuel Ruiz Rivas<br>Alcalde</p></footer>

