---
date: '2000-07-18'
id: EF4E
page: 11
number: 139
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: IV. OPOSICIÓNS E CONCURSOS
title: >-
  Resolución do 5 de xullo de 2000, da Dirección Xeral de Xustiza, pola que se
  convoca o concurso de traslados das prazas vacantes de forensías e agrupacións
  de forensías para o corpo de médicos forenses.
range: Resolución
url: 'https://www.xunta.gal/dog/Publicados/2000/20000718/AnuncioEF4E_gl.html'
---
<p>De conformidade co establecido nos artigos 455 y 500.1º da Lei orgánica 6/1985, do 1 de xullo, do poder xudicial, Real decreto 296/1996, do 23 de febreiro, que aproba o Regulamento orgánico do corpo de médicos forenses e Real decreto 1619/1997, do 24 de outubro, polo que se modifica o Regulamento orgánico do corpo de médicos forenses, anúnciase concurso de traslado para a provisión entre tódolos funcionarios do corpo de médicos forenses das forensías ou agrupacións de forensías vacantes dos xulgados que no anexo se relacionan, de acordo coas seguintes bases:</p>
<p>Primeira.-Postos que se poden solicitar e prazos de presentación de solicitudes.</p>
<p>1. Os funcionarios que desexen participar poderán solicitar calquera praza vacante do Estado relacionada nos anexos publicados nesta resolución, mediante unha única instancia ou solicitude, expresando os destinos ós que aspiren, numerados correlativamente por orde de preferencia, con indicación da data de posesión do último destino.</p>
<p>2. Os funcionarios destinados definitivamente en forensías e agrupacións de forensías de Galicia, os que se atopen en situación de servicios especiais e excedentes por coidado de fillo durante o primeiro ano de excedencia que teñan reservado o posto de traballo, así como o resto de excedentes voluntarios por agrupación familiar ou por interese particular, ou os excedentes por maternidade a partir do primeiro ano que perdesen a reserva do posto de traballo, e os funcionarios doutros corpos ou doutras administracións que se atopen en excedencia por tal causa no corpo de médicos forenses presentarán solicitude no prazo de dez días naturais a partir do 4 de setembro de 2000, ou sexa, do 4 ó 14 de setembro, dirixidas á directora xeral de Xustiza, debendo ter entrada no rexistro xeral da Consellería de Xustiza, Interior e Relacións Laborais, r/ San Caetano,s/n. 15701 Santiago de Compostela.</p>
<p>3. As solicitudes poderán remitirse tamén na forma prevista no artigo 38 da Lei de réxime xurídico das administracións públicas e do procedemento administrativo común.</p>
<p>As que se presenten nas oficinas de correos enviaranse en calquera das dúas modalidades seguintes:</p>
<p>a) Por correo ordinario: neste caso terá que ter entrada no rexistro xeral da Consellería de Xustiza, Interior e Relacións Laborais antes da data de remate do prazo de presentación de instancias.</p>
<p>b) Por correo certificado: neste suposto presentaranse nas oficinas de correos en sobre aberto para</p>
<p>seren datadas e seladas polo funcionario de correos antes de seren emitidas. Os participantes no concurso deberán envia-la instancia que conteña o selo da oficina de correos, sen que se poida admitir, rematado o prazo de presentación de instancias, aquela que non cumpra este requisito, aínda que posteriormente se puidese acreditar tal extremo.</p>
<p>4. Os excedentes voluntarios por interese particular xuntaranlle á súa solicitude declaración de non teren sido separados de calquera das administracións públicas.</p>
<p>5. A solicitude para tomar parte neste concurso será única para cada funcionario participante, aínda que soliciten prazas radicadas fóra desta Comunidade Autónoma que, por tanto, figuran nas convocatorias que simultaneamente a esta se realizan polo Ministerio de Xustiza e outros gobernos autónomos e se publican no Boletín Oficial del Estado e nos boletíns oficiais das comunidades autónomas respectivas.</p>
<p>6. A solicitude formulada será vinculante para o peticionario unha vez transcorrido o período de presentación de instancias.</p>
<p>Segunda.-Requisitos e condicións de participación.</p>
<p>1. Os funcionarios do corpo de médicos forenses só poderán participar se na data de remate do prazo de presentación de instancias trancorreron dous anos desde a toma de posesión no seu actual destino.</p>
<p>2. Os funcionarios que se atopen nas situacións de excedencia voluntaria establecidas nos artigos 61 e 62 do Real decreto 296/1996 (excedencias por interese particular e por agrupación familiar), só poderían participar no concurso se na data de remate do prazo de presentación de solicitudes transcorreron máis de 2 anos desde que foron declarados nesa situación.</p>
<p>3. Os funcionarios en situación de excedencia para o coidado de fillos ó abeiro do disposto no artigo 59 do Real decreto 296/1996, só poderán concursar se transcorreron máis de dous anos desde a toma de posesión do último destino definitivo.</p>
<p>4. Os suspensos en firme non poderán participar mentres dure a suspensión.</p>
<p>5. Os sancionados con traslado forzoso non poderán concursar no prazo dun a tres anos, segundo se determinará na resolución correspondente.</p>
<p>Terceira.-1. Criterios para a adxudicación de prazas. 2. Valoración da lingua nas comunidades autónomas.</p>
<p>1. O nomeamento dos médicos forenses para as prazas vacantes recaerá no solicitante con maior antigüidade no escalafón.</p>
<p>2. Para a provisión de postos de traballo vacantes radicados na Comunidade Autónoma galega, o coñecemento oral e escrito dela será valorado da seguinte forma:</p>
<p>A. a) Curso de iniciación e perfeccionamento: dous puntos.</p>
<p>b) Curso medio de linguaxe xurídica galega: catro puntos.</p>
<p>c) Curso superior de linguaxe xurídica galega: seis puntos.</p>
<p>B. Para valorar estas linguas oficiais das comunidades autónomas deberase achegar, xunto coa instancia, certificación das comunidades autónomas respectivas da homologación e do nivel ó que correspondan os títulos achegados.</p>
<p>C. Cada punto equivalerá a un ano de antigüidade.</p>
<p>Cuarta.-Peticións condicionadas.</p>
<p>No suposto de estaren interesados nas vacantes que se anuncian, para municipios da Comunidade Autónoma, dous funcionarios que reúnan os requisitos esixidos, poderán condiciona-las súas peticións ó feito de que ámbolos dous obteñan destino neste concurso en municipios da mesma Comunidade Autónoma, entendéndose, no caso contrario, anulada a petición efectuada por ámbolos funcionarios. Os funcionarios que se acollan a esta petición condicionada deberán concretalo na súa instancia e xuntar fotocopia da petición doutro funcionario.</p>
<p>Quinta.-Tramitación.</p>
<p>A Dirección Xeral de Xustiza recibirá as instancias e valorará estas de acordo co previsto na base terceira.</p>
<p>Sexta.-Carácter dos destinos adxudicados.</p>
<p>1. Os traslados que se deriven da resolución deste concurso terán a consideración de voluntarios para os efectos previstos no Real decreto 236/1988, do 4 de marzo, sobre indemnizacións por razón do servicio.</p>
<p>2. Os destinos adxudicados serán irrenunciables.</p>
<p>Sétima.-Resolución e prazo posesorio.</p>
<p>1. Esta convocatoria resolverase por resolución da directora xeral de Xustiza de forma coordenada co Ministerio de Xustiza e cos órganos competentes das comunidades autónomas, de forma que se publiquen no Boletín Oficial del Estado e nos boletíns das comunidades autónomas. No suposto de que a devandita simultaneidade non fose posible, os prazos computaranse a partir do día seguinte ó da publicación no Boletín Oficial del Estado.</p>
<p>2. A resolución expresará o posto de orixe dos interesados a quen se lles adxudique destino e a súa localidade, así como a súa situación administrativa se esta é distinta á de activo, e mailo posto adxudicado a cada funcionario.</p>
<p>3. O prazo para tomaren posesión do novo destino obtido será dun mes de acordo co establecido no artigo 28 do Regulamento orgánico aprobado polo Real decreto 296/1996, do 23 de febreiro, mais cando non implique cambio de residencia deberase efectuar nos tres días hábiles seguintes ó do cesamento.</p>
<p>4. O prazo para a toma de posesión empezará a contarse a partir do día seguinte ó do cesamento</p>
<p>que se deberá efectuar dentro dos tres días hábiles seguintes ó da publicación da resolución no Diario Oficial de Galicia, ou no Boletín Oficial del Estado se a publicación no fose simultánea.</p>
<p>5. Se a resolución comporta reingreso ó servicio activo, o prazo de toma de posesión deberase computar dese a devandita publicación.</p>
<p>6. O cómputo dos prazos posesorios iniciarase cando rematen as licencias que se atopen desfrutando os funcionarios, agás que por circunstancias excepcionais debidamente motivadas se suspenda ou revogue o seu disfrute.</p>
<p>Oitava.-Recursos.</p>
<p>Contra esta convocatoria poderá interporse recurso contencioso-administrativo perante os xulgados do Contencioso-Administrativo da provincia da Coruña no prazo de dous meses desde o día seguinte ó da súa publicación no último diario oficial, Boletín Oficial del Estado ou Diario Oficial de Galicia, se a publicación non fose simultánea.</p>
<p>Santiago de Compostela, 5 de xullo de 2000.</p>
<p>Mª Reyes Carabel Pedreira</p>
<p>Directora xeral de Xustiza</p>
<p>ANEXO</p>
<p>Comunidad autónoma de Galicia</p>
<p>A Coruña:-Xulgado de Primeira Instancia e Instrucción número un, número dous e número tres de Betanzos.-Xulgado de Primeira Instancia e Instrucción número un e número dous de Carballo, e Negreira.-Xulgados de Primeira Instancia e Instrucción número un e número dous de Corcubión, e Muros.-Xulgado de Primeira Instancia e Instrucción número un e número dous de Noia e número tres de Ribeira.-Xulgados de Primeira Instancia e Instrucción de Padrón e número un e número dous de Ribeira.</p>
<p>Lugo:-Xulgado de Primeira Instancia e Instrucción número un e número cinco de Lugo.-Xulgado de Primeira Instancia e Instrucción número dous e número tres de Lugo.-Xulgado de Primeira Instancia e Instrucción número catro e número seis de Lugo.-Xulgado de Primeira Instancia e Instrucción de Becerreá y de Sarria.-Xulgado de Primeira Instancia e Instrucción da Fonsagrada.-Xulgado de Primeira Instancia e Instrucción número un e número dous de Mondoñedo.-Xulgado de Primeira Instancia e Instrucción número un e número dous de Monforte de Lemos, y de Chantada.-Xulgado de Primeira Instancia e Instrucción número un e número dous de Vilalba.-Xulgado de Primeira Instancia e Instrucción número un e número dous de Viveiro.</p>
<p>Ourense:</p>
<p>-Xulgado de Primeira Instancia e Instrucción número un e número catro de Ourense.-Xulgado de Primeira Instancia e Instrucción de Bande, Celanova y Xinzo de Limia.-Xulgado de Primeira Instancia e Instrucción do Barco de Valdeorras e da Pobra de Trives.-Xulgado de Primeira Instancia e Instrucción número un e número dous do Carballiño, e Ribadavia.</p>
<p>Pontevedra:</p>
<p>-Xulgado de Primeira Instancia e Instrucción número un e número dous de Cangas, e número un de Marín.-Xulgado de Primeira Instancia e Instrucción número un e número dous de Lalín, e A Estrada.-Xulgado de Primeira Instancia e Instrucción número un e número dous do Porriño e número un de Redondela.-Xulgado de Primeira Instancia e Instrucción número un e número dous de Ponteareas e número dous de Redondela.</p>

