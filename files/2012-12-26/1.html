---
date: '2012-12-26'
id: CA01-181212-0002
page: 47784
number: 245
agency: Consellería de Facenda
section: I. Disposicións xerais.
title: >-
  ORDE do 19 de decembro de 2012 pola que se establece o ámbito territorial das
  delegacións da Axencia Tributaria de Galicia.
range: Orde
url: >-
  https://www.xunta.gal/dog/Publicados/2012/20121226/AnuncioCA01-181212-0002_gl.html
---
<p>Mediante o Decreto 202/2012, do 18 de outubro, creouse a Axencia Tributaria de Galicia e aprobouse o seu estatuto. A Axencia Tributaria de Galicia é unha axencia pública autonómica das previstas e reguladas na Lei 16/2010, do 17 de decembro, de organización e funcionamento da Administración xeral e do sector público autonómico de Galicia.</p>
    <p>De acordo co disposto no artigo 19 do Estatuto, a Axencia Tributaria de Galicia estrutúrase en áreas e departamentos por razón da materia e en función dos distintos ámbitos de actuación, así como en unidades centrais e delegacións, para o efecto da desconcentración das funcións que así o requiran e de acordo co delimitado por orde da consellería competente en materia de facenda e coas instrucións e directrices emitidas pola Dirección.</p>
    <p>Pola súa banda, o artigo 20 do Estatuto sinala que o ámbito territorial das delegacións da Axencia Tributaria de Galicia será o delimitado por orde da consellería competente en materia de facenda.</p>
    <p>Finalmente, o artigo 30 do Estatuto establece que todos os órganos e unidades administrativas da Axencia Tributaria de Galicia que limiten o seu ámbito territorial a unha delegación dependerán da persoa titular desta.</p>
    <p>Por isto, en virtude das atribucións que me confire a Lei 1/1983, do 22 de febreiro, de normas reguladoras da Xunta e da súa Presidencia,</p>
    <footer><p>DISPOÑO:</p></footer>
    <p>Artigo único</p>
    <p>O ámbito territorial das delegacións da Coruña, Lugo e Ourense da Axencia Tributaria de Galicia será delimitado pola respectiva provincia. Corresponden á Delegación de Pontevedra todos os concellos da provincia coa excepción de Vigo, Baiona, Gondomar, Nigrán, Ponteareas, Arbo, Covelo, Crecente, A Cañiza, As Neves, Mondariz, Mondariz-Balneario, Salvaterra de Miño, Redondela, Fornelos de Montes, Mos, Pazos de Borbén, Soutomaior, Tui, O Rosal, A Guarda, Oia, O Porriño, Salceda de Caselas e Tomiño, os cales conforman o ámbito territorial da Delegación de Vigo.</p>
    <p>Disposición derradeira única</p>
    <p>A presente orde entrará en vigor o 1 de xaneiro de 2013.</p>
    <p>Santiago de Compostela, 19 de decembro de 2012</p>
    <footer><p>Elena Muñoz Fonteriz<br>Conselleira de Facenda</p></footer>

