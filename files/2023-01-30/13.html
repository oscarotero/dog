---
date: '2023-01-30'
id: O90-301222-0004
page: 10069
number: 20
agency: Axencia Galega de Desenvolvemento Rural
section: III. Outras disposicións.
title: >-
  EXTRACTO da Resolución do 29 de decembro de 2022 pola que se aproban as bases
  reguladoras de subvencións para proxectos de investimento en actividades non
  agrícolas, cofinanciadas co Fondo Europeo Agrícola de Desenvolvemento Rural no
  marco do Plan de desenvolvemento rural de Galicia 2014-2020, e se anuncia a
  convocatoria para o ano 2023, mediante tramitación anticipada de gasto (código
  de procedemento MR708A).
range: Resolución
url: >-
  https://www.xunta.gal/dog/Publicados/2023/20230130/AnuncioO90-301222-0004_gl.html
---
<p>BDNS (Identif.): 672247.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo pode consultarse na Base de datos nacional de subvencións (http://www.pap.minhap.gob.es/bdnstrans/index)</p>
    <p>Primeiro. <em>Persoas e entidades beneficiarias</em></p>
    <p>a) Microempresas e pequenas empresas situadas en zonas rurais. Para estes efectos, a definición de pequena empresa é a que resulta do Regulamento (UE) nº 651/2014, do 17 de xuño, polo que se declaran determinadas categorías de axudas compatibles co mercado interior, en aplicación dos artigos 107 e 108 do Tratado de funcionamento da Unión Europea (TFUE).</p>
    <p>b) Persoas físicas que residan nunha zona rural.</p>
    <p>c) Titulares dunha explotación agraria ou membros da súa unidade familiar, que diversifiquen as súas actividades en ámbitos non agrícolas e que desenvolvan o seu proxecto na propia explotación.</p>
    <p>Segundo. <em>Obxecto</em></p>
    <p>Regular o procedemento de concesión das axudas que xestionará a Axencia Galega de Desenvolvemento Rural no marco da medida 6.4 do PDR de Galicia 2014-2020 destinadas a:</p>
    <p>a) Adquisición de bens de equipamento inherentes á actividade empresarial que están desenvolvendo as empresas existentes, co fin de mellorar, ampliar ou modernizar as súas estruturas de produción e/ou servizos. </p>
    <p>b) Posta en marcha de novas actividades empresariais de carácter non agrícola nas aldeas modelo declaradas con anterioridade á publicación destas bases reguladoras. </p>
    <p>Para estes efectos, o día da publicación no DOG da correspondente convocatoria de axudas estará dispoñible no enderezo da páxina web da Axencia Galega de Desenvolvemento Rural, https://agader.xunta.gal/gl/linas-de-axuda, a relación de aldeas modelo declaradas polos correspondentes acordos do Consello de Dirección da Axencia, ao abeiro da Lei 6/2011, do 13 de outubro, de mobilidade de terras, ou ben ao abeiro da Lei 11/2021, do 14 de maio, de recuperación da terra agraria de Galicia. </p>
    <p>Terceiro. <em>Bases reguladoras</em></p>
    <p>Resolución do 29 de decembro de 2022 pola que se aproban as bases reguladoras de subvencións para proxectos investimento en actividades non agrícolas, cofinanciadas co Fondo Europeo Agrícola de Desenvolvemento Rural no marco do Plan de desenvolvemento rural de Galicia 2014-2020, e se anuncia a convocatoria para o ano 2023, mediante tramitación anticipada de gasto (código de procedemento MR708A).</p>
    <p>Cuarto. <em>Contía</em></p>
    <p>A contía global da convocatoria é de 3.400.000 euros, que se financiarán con cargo á conta orzamentaria 14-A1-712A-770.0 dos orzamentos da Axencia Galega de Desenvolvemento Rural, coa seguinte distribución por anualidades e tipoloxías de proxectos.</p>
    <table>
     <tbody>
      <tr>
       <td>Tipoloxía de proxectos</td>
       <td>Anualidade 2023</td>
       <td>Anualidade 2024</td>
       <td>Importe total</td>
      </tr>
      <tr>
       <td>Proxectos de adquisición de bens de equipamento en empresas existentes</td>
       <td>2.650.000 €</td>
       <td>0 €</td>
       <td>2.650.000 €</td>
      </tr>
      <tr>
       <td>Proxectos de posta en marcha de novas actividades empresariais en aldeas modelo</td>
       <td>300.000 €</td>
       <td>450.000 €</td>
       <td>750.000 €</td>
      </tr>
      <tr>
       <td></td>
       <td>2.950.000 €</td>
       <td>450.000 €</td>
       <td>3.400.000 €</td>
      </tr>
     </tbody>
    </table>
    <p>Este crédito está cofinanciado nun 75 % po Feader, no marco da medida 6.4 do PDR de Galicia 2014-2020.</p>
    <p>Quinto. <em>Prazo de presentación de solicitudes</em></p>
    <p>O prazo para presentar as solicitudes será dun (1) mes, contado a partir do día seguinte ao da publicación da resolución da convocatoria no <em>Diario Oficial de Galicia</em>.</p>
    <p>Entenderase como último día do prazo o correspondente ao mesmo ordinal do día da publicación. Se o último día do prazo for inhábil, entenderase prorrogado ao primeiro día hábil seguinte.</p>
    <p>Sexto. <em>Outros datos</em></p>
    <p>A concesión de axudas tramitarase en réxime de concorrencia competitiva.</p>
    <p>Os proxectos subvencionados recibirán unha porcentaxe de axuda do 45 % dos gastos subvencionables.</p>
    <p>As axudas concedidas están amparadas no Regulamento (UE) nº 1407/2013 da Comisión, do 18 de decembro de 2013 (DOUE L352, do 24 de decembro), referente á aplicación dos artigos 107 e 108 do TFUE.</p>
    <p>Santiago de Compostela, 29 de decembro de 2022</p>
    <footer><p>Inés Santé Riveira<br>Directora xeral da Axencia Galega de Desenvolvemento Rural</p></footer>

