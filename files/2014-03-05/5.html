---
date: '2014-03-05'
id: G0177-250214-0001
page: 9444
number: 44
agency: Axencia para a Modernización Tecnolóxica de Galicia
section: III. Outras disposicións.
title: >-
  RESOLUCIÓN do 25 de febreiro de 2014 pola que se aproba a política de sinatura
  electrónica e de certificados da Administración xeral e do sector público
  autonómico de Galicia.
range: Resolución
url: >-
  https://www.xunta.gal/dog/Publicados/2014/20140305/AnuncioG0177-250214-0001_gl.html
---
<p>A Orde do 6 de febreiro de 2014 pola que se aproba o protocolo de identificación e sinatura electrónica da Administración xeral e do sector público autonómico de Galicia establece no seu artigo 3 que a Administración xeral e o sector público autonómico de Galicia deberá adoptar unha política de sinatura electrónica e de certificados, que se harmonizará co establecido no Esquema nacional de interoperabilidade e as súas normas de desenvolvemento.</p>
    <p>A disposición adicional segunda determina que, no prazo de dous meses desde a entrada en vigor da dita orde, a Axencia para a Modernización Tecnolóxica de Galicia deberá ditar a resolución que aprobe a política de sinatura electrónica e de certificados da Administración xeral e do sector público autonómico de Galicia.</p>
    <p>Segundo a definición do Real decreto 4/2010, do 8 de xaneiro, polo que se regula o Esquema nacional de interoperabilidade no ámbito da Administración electrónica, unha política de sinatura electrónica e de certificados é o «conxunto de normas de seguridade, de organización, técnicas e legais para determinar como se xeran, se verifican e se xestionan sinaturas electrónicas, incluíndo as características exixibles aos certificados de sinatura».</p>
    <p>Con carácter xeral, unha política de sinatura electrónica é un documento legal que contén unha serie de normas relativas á sinatura electrónica, organizadas ao redor dos conceptos de xeración e validación de sinatura, nun contexto particular (contractual, xurídico, legal), e define as regras e obrigas de todos os actores involucrados no proceso. O obxectivo é determinar a validez da sinatura electrónica para unha transacción en particular, especificando a información que debe incluír a persoa asinante no proceso de xeración da sinatura e a información que se debe comprobar no proceso da súa validación.</p>
    <p>O artigo 18 do citado Real decreto 4/2010, do 8 de xaneiro, polo que se regula o Esquema nacional de interoperabilidade, establece que as administracións públicas aprobarán e publicarán unha política de sinatura electrónica e de certificados partindo da norma técnica aprobada pola Resolución do 19 de xullo de 2011 (BOE do 30 de xullo) da Secretaría de Estado para a Función Pública.</p>
    <p>En desenvolvemento da dita norma, con data 30 de maio de 2012, a Comisión Permanente do Consello Superior de Administración Electrónica aprobou a versión 1.9 da política de sinatura electrónica e de certificados (OID 2.16.724.1.3.1.1.2.1.9).</p>
    <p>Posteriormente, o <em>Boletín Oficial del Estado</em> número 299, do 13 de decembro, recolleu a Resolución do 29 de novembro de 2012, da Secretaría de Estado de Administracións Públicas, pola que se publica o Acordo de aprobación da política de sinatura electrónica e de certificados da Administración xeral do Estado e se anuncia a súa publicación na sede correspondente.</p>
    <p>Neste contexto normativo, a Norma técnica de interoperabilidade de política de sinatura electrónica e de certificados da Administración xeral do Estado, aprobada pola Resolución do 19 de xullo de 2011, da Secretaría de Estado para a Función Pública, na súa sección II.5 sobre interacción con outras políticas, establece que «cada organización valorará a necesidade e conveniencia de desenvolver unha política propia fronte á posibilidade de utilizar unha política marco existente».</p>
    <p>Examinada a política de sinatura electrónica e de certificados da Administración xeral do Estado, considérase que é coherente co ordenamento autonómico e plenamente asumible nos seus aspectos técnicos, polo que, coa súa adopción, a Administración xeral e do sector público autonómico de Galicia pretende dar un paso claro para favorecer a interoperabilidade entre administracións públicas, o que redundará dun xeito inmediato na simplificación de trámites para os cidadáns.</p>
    <p>Por todo o exposto, </p>
    <h2>RESOLVO:</h2>
    <p>Primeiro. Adoptar como política de sinatura electrónica e de certificados da Administración xeral e do sector público autonómico de Galicia a política de sinatura electrónica e de certificados da Administración xeral do Estado (OID 2.16.724.1.3.1.1.2.1.9) coas especificidades que se indican nos puntos segundo e terceiro.</p>
    <p>A sinatura electrónica realizada no ámbito de historia clínica e receita electrónicas deberá atender á normativa e requisitos que se establezan nas disposicións de interoperabilidade nacionais e europeas no ámbito sanitario. </p>
    <p>Segundo. De conformidade co disposto na Orde do 6 de febreiro de 2014 pola que se aproba o protocolo de identificación e sinatura electrónicas da Administración xeral e do sector público autonómico de Galicia, a Administración xeral e do sector público autonómico de Galicia empregará os formatos admitidos na política de sinatura electrónica e de certificados da Administración xeral do Estado segundo os seguintes criterios:</p>
    <p>(i) O uso obrigatorio do formato PDF/A con sinatura electrónica PAdES para todos os documentos que teñan como destinatarios cidadáns ou outras administracións públicas, salvo restricións de formato ou pola utilización doutros estándares de interoperabilidade xa establecidos.</p>
    <p>(ii) O uso do formato CAdES só naqueles supostos en que aspectos relacionados co volume dos ficheiros ou o rendemento dos sistemas que os xestionan desaconsellen o uso dos formatos PAdES e XAdES.</p>
    <p>Terceiro. Respecto á recomendación establecida no número 3.6 «Regras de uso algoritmos» da política da Administración xeral do Estado, a Administración xeral e do sector público autonómico de Galicia determina que para a creación da sinatura electrónica se utilizará o algoritmo de sinatura RSA/SHA2, cun hash mínimo de 256 bits (RSA/SHA2-256 ou RSA/SHA2-512). No caso de documentos de arquivo e custodia deberase utilizar o algoritmo de sinatura RSA/SHA2, cun hash mínimo de 512 bits (RSA/SHA2-512). </p>
    <p>Cuarto. Publicar na sede electrónica da Xunta de Galicia a política de sinatura electrónica e de certificados e a presente resolución.</p>
    <p>Quinto. A política de sinatura electrónica e de certificados adoptada (versión OID 2.16.724.1.3.1.1.2.1.9) aplicarase no prazo de tres meses desde a publicación desta resolución no <em>Diario Oficial de Galicia</em>. </p>
    <p>Santiago de Compostela, 25 de febreiro de 2014</p>
    <footer><p>María del Mar Pereira Álvarez<br>Directora da Axencia para a Modernización Tecnolóxica de Galicia</p></footer>

