---
date: '2002-04-04'
id: 5EF6
page: 4
number: 65
agency: INSTITUTO GALEGO DE PROMOCIÓN ECONÓMICA
section: III. OUTRAS DISPOSICIÓNS
title: >-
  Resolución do 25 de marzo de 2002 pola que se lle dá publicidade ó acordo do
  Consello de Dirección do Instituto Galego de Promoción Económica, que aproba a
  modificación das bases reguladoras das axudas deste instituto para os
  programas de apoio á continuidade e mellora competitiva da PEME galega.
range: Resolución
url: 'https://www.xunta.gal/dog/Publicados/2002/20020404/Anuncio5EF6_gl.html'
---
<p>O Consello de Dirección do Igape, na súa reunión do 13 de xullo de 2001 aprobou as bases reguladoras das axudas do Igape para os programas de apoio á continuidade e mellora competitiva da PEME galega, publicadas mediante Resolución do 13 de xullo de 2001 (DOG nº 142, do 23 de xullo).</p>
<p>Co fin de procurar un acercamento gradual ó proceso de elaboración dos diagnósticos empresariais, estímase conveniente a habilitación dun período transitorio para os anos 2002 e 2003, nos que a presentación dun diagnóstico previo non sexa un requisito imprescindible para acomete-los proxectos de mellora competitiva para as Pemes, incentivando non obstante a súa elaboración a través da axeitada graduación da axuda.</p>
<p>Na súa virtude e de conformidade coas facultades que teño conferidas,</p>
<p>RESOLVO:</p>
<p>Único.- Publica-la modificación das bases reguladoras das axudas do Igape para os programas de apoio á continuidade e mellora competitiva da PEME galega, acordada polo Consello de Dirección do instituto na súa reunión do 5 de marzo de 2002, engadindo nas ditas bases a seguinte disposición:</p>
<p>Disposición transitoria</p>
<p>Coa intención de que as Pemes galegas poidan face-lo esforzo de diagnose e planificación estratéxica progresivamente, habilítase un período transitorio ata final de 2003, no que o diagnóstico empresarial esixido para acceder ás axudas á implantación de melloras competitivas non será obrigatorio. Durante este período, o diagnóstico empresarial formará parte dos criterios preferentes de concesión e, polo tanto, a súa presentación como fundamento das propostas de acción incrementará significativamente a intensidade da axuda que se conceda ós proxectos aprobados.</p>
<p>A presente resolución entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 25 de marzo de 2002.</p>
<p>Margarita Rodríguez Rama</p>
<p>Directora xeral do Instituto Galego</p>
<p>de Promoción Económica</p>

