---
date: '2002-04-04'
id: 5EEE
page: 4
number: 65
agency: ACADEMIA GALEGA DE SEGURIDADE
section: III. OUTRAS DISPOSICIÓNS
title: >-
  Resolución do 14 de marzo de 2002 pola que se convoca un curso sobre relacións
  co cidadán.
range: Resolución
url: 'https://www.xunta.gal/dog/Publicados/2002/20020404/Anuncio5EEE_gl.html'
---
<p>Dentro dos programas de actividades que a Academia Galega de Seguridade ten previsto realizar no ano 2002, e conforme as funcións atribuídas pola Lei 4/1992, do 9 de abril, de creación da Academia Galega de Seguridade, anúnciase a celebración dun curso sobre relacións co cidadán, que deberá desenvolverse conforme as seguintes bases:</p>
<p>Obxectivos.</p>
<p>O curso ten por obxectivos:</p>
<p>-Afondar no carácter de servicio público que caracteriza o traballo policial.</p>
<p>-Analiza-las demandas máis importantes, tanto cuantitativa como cualitativamente, dos cidadáns para cos corpos de policía, coa finalidade de ofertar en calquera ocasión as respostas máis adecuadas.</p>
<p>-Coñece-los cambios sociais operados na interacción entre a policía e os cidadáns, para poder facilitarlles unha maior calidade na atención policial.</p>
<p>Destinatarios.</p>
<p>O curso vai dirixido ós membros dos corpos das policías locais de Galicia e membros da Unidade do C.N.P. adscrita á Comunidade Autónoma de Galicia; e, no caso de quedaren prazas vacantes ós membros do Corpo Nacional de Policía e Garda Civil.</p>
<p>Inscrición.</p>
<p>A inscrición dos participantes será totalmente gratuíta.</p>
<p>Prazas.</p>
<p>O número de prazas que se ofertarán neste curso será de 27.</p>
<p>Solicitudes.</p>
<p>1. O persoal que desexe participar neste curso deberá presentar, cuberta a máquina ou con letra moi clara, a instancia que figura no anexo.</p>
<p>2. O prazo para a presentación de instancias rematará o día 12 de abril, ás 14 horas.</p>
<p>3. As instancias deberán vir asinadas polo xefe do cadro de persoal ou polo concelleiro de tráfico, e seladas; será isto requisito indispensable para ser admitido nos cursos; o incumprimento deste requisito suporá a non admisión ó devandito curso.</p>
<p>4. As instancias deberán enviarse á sede da Academia Galega de Seguridade: avenida da Cultura, s/n, 36680 A Estrada, ou ben poden entregarse en calquera dos lugares previstos no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Datas.</p>
<p>O curso celebrarase en datas do 22 ó 26 de abril, en horario de 16 a 20 horas.</p>
<p>Relación de admitidos.</p>
<p>A relación de admitidos publicarase o día 15 de abril, no taboleiro de anuncios da Academia Galega de Seguridade, ou ben poden confirma-la súa asistencia chamando ó teléfono 986 59 00 21.</p>
<p>Lugar.</p>
<p>O curso desenvolverase na sede da Academia Galega de Seguridade, no concello da Estrada.</p>
<p>Certificado de asistencia.</p>
<p>Ó remate do curso entregaráselle un certificado de asistencia a aquelas persoas que acrediten a súa participación continuada a el.</p>
<p>Modificacións.</p>
<p>A Academia Galega de Seguridade poderá modifica-lo desenvolvemento do curso para adaptalo ás necesidades da Administración e ás continxencias que poidan xurdir.</p>
<p>A Estrada, 14 de marzo de 2002.</p>
<p>Juan José Fariñas-Ferro Rodríguez</p>
<p>Director xeral da Academia Galega de Seguridade</p>

