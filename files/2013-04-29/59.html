---
date: '2013-04-29'
id: L420-230413-0001
page: 13482
number: 82
agency: Concello de Friol
section: VI. Anuncios. b) Administración local.
title: ANUNCIO de aprobación inicial do Plan xeral de ordenación municipal.
range: Anuncio
url: >-
  https://www.xunta.gal/dog/Publicados/2013/20130429/AnuncioL420-230413-0001_gl.html
---
<p>O Pleno do Concello, na sesión extraordinaria do 23 de abril de 2013, conforme o disposto no artigo 85 da Lei 9/2002, do 30 de decembro, de ordenación urbanística e protección do medio rural de Galicia, acordou: </p>
    <p>Primeiro. Aprobar inicialmente o Plan xeral de ordenación municipal do Concello de Friol, nos termos que constan no expediente. </p>
    <p>Segundo. Que o plan aprobado inicialmente, cos documentos integrantes do expediente tramitado, incluído o informe de sustentabilidade ambiental, sexa sometido: </p>
    <p>– Ao trámite de información pública durante o prazo de dous meses, mediante anuncio no <em>Diario Oficial de Galicia</em> e en dous xornais de maior difusión na provincia de Lugo. A realización deste trámite non se notificará ás persoas propietarias de terreos afectados. </p>
    <p>– Ás consultas previstas no documento de referencia. </p>
    <p>– Ao trámite de audiencia, durante o mesmo prazo aos concellos limítrofes.</p>
    <p>Terceiro. Ao mesmo tempo que o trámite de información pública, solicitaranse das administracións públicas competentes os informes sectoriais que resulten necesarios. </p>
    <p>Cuarto. Suspender o outorgamento de licenzas naqueles ámbitos do territorio obxecto de planeamento cuxas novas determinacións supoñan a modificación da ordenación urbanística vixente. A duración máxima da suspensión, segundo o artigo 77 da Lei 9/2002, é de dous anos, contados desde a aprobación inicial e, en calquera caso, extinguirase coa aprobación definitiva do planeamento.</p>
    <p>O ámbito da suspensión de licenzas derivado da aprobación inicial do PXOM é a totalidade do concello, salvo naquelas actuacións permitidas simultaneamente no PXOM e nas vixentes normas subsidiarias. Motívase a suspensión no feito de que as determinacións urbanísticas presentan diferenzas substanciais entre o previsto nas normas subsidiarias e o PXOM aprobado inicialmente. Faise complexa a determinación gráfica das áreas concretas, que presentan incompatibilidades de ordenación, xa que a casuística posible é ilimitada, e é imposible concretar as áreas de compatibilidade, que dependerá de cada caso, de cada parcela ou mesmo da actuación que se pretenda realizar en cada unha delas, non sendo o mesmo tratar o uso dominante que os compatibles ou auxiliares. En termos xerais a suspensión non afectará as solicitudes de obra menor relativas á mera conservación e as necesarias para o mantemento do uso preexistente, que, se é o caso, se outorgararán, sen prexuízo da obtención das autorizacións pertinentes. </p>
    <p>En todo caso, establécense uns criterios que permitan tratar con maior claridade a confluencia dos dous planeamentos xerais municipais e que, en calquera caso, deberán suxeitarse para cada parámetro urbanístico ou determinación gráfica, ás condicións máis estritas establecidas no planeamento que sexa limitativo en cada aspecto que vai considerar. </p>
    <p>En función das clases de solo definidas na lexislación autonómica, así como os contidos que o PXOM lles outorga, establécese: </p>
    <p>– Solo rústico. A ordenación deste tipo de solo vén moi condicionada pola lexislación urbanística, en concreto pola Lei 9/2002, do 30 de decembro, e as sucesivas modificacións, especialmente a Lei 2/2010, do 25 de marzo. A compatiblidade dos dous planeamentos analizarase para cada solicitude, cos réximes de autorizacións establecidas na lexislación, aínda que os usos edificatorios están moi restrinxidos. </p>
    <p>Solo urbano e solo de núcleo rural. O ámbito de suspensión de licenzas derivado da aprobación inicial é a totalidade do concello, salvo naquelas actuacións permitidas simultaneamente no PXOM e nas vixentes normas subsidiarias. </p>
    <p>– Solo urbanizable. Soamente será posible a concesión das licenzas nos ámbitos que non requiran dunha tramitación ou xestión urbanística previa.</p>
    <p>Conforme o disposto no artigo 85 da lei, o expediente sométese ao trámite de información pública durante o prazo de dous meses, contados desde o día seguinte ao da publicación do anuncio no <em>Diario Oficial de Galicia</em>. Durante o devandito prazo poderá examinalo calquera interesado e presentar as alegacións que considere convenientes, para o que estará á súa disposición, no local habilitado para o efecto, no Centro Sociocultural, sito na rúa Deputación de Friol, en horario de atención ao público, de luns a venres, das 9.30 ás 14.30 horas. Os martes tamén haberá atención ao público en horario de tarde, das 17.00 ás 20.30 horas. </p>
    <p>Friol, 23 de abril de 2013</p>
    <footer><p>Antonio E. Muiña Pena<br>Alcalde</p></footer>

