---
date: '2003-05-09'
id: FE96
page: 5
number: 89
agency: CONSELLERÍA DE EDUCACIÓN E ORDENACIÓN UNIVERSITARIA
section: IV. OPOSICIÓNS E CONCURSOS
title: >-
  Resolución do 28 de abril de 2003, da Dirección Xeral de Persoal, pola que se
  fan públicas as listas provisionais de admitidos e excluídos do proceso
  selectivo para ingreso no corpo de mestres, así como a adquisición de novas
  especialidades.
range: Resolución
url: 'https://www.xunta.gal/dog/Publicados/2003/20030509/AnuncioFE96_gl.html'
---
<p>Para darlle cumprimento na forma máis adecuada ó disposto no número 17 da Orde do 6 de marzo de 2003 (DOG do 14 de marzo), pola que se convocan probas selectivas para ingreso no corpo de mestres así como a adquisición de novas especialidades, esta dirección xeral</p>
<p>RESOLVEU:</p>
<p>Primeiro.-Facer pública no anexo I a relación de aspirantes admitidos que solicitaron tomar parte no mencionado proceso selectivo.</p>
<p>Segundo.-Declarar excluídos, polas causas que se especifican, os aspirantes que figuran no anexo II.</p>
<p>Terceiro.-Incluír condicionalmente na relación de solicitantes os candidatos que figuran no anexo III.</p>
<p>Cuarto.-No prazo de dez días naturais a partir da publicación no Diario Oficial de Galicia desta resolución, os interesados poderán interpoñe-las reclamacións previstas no artigo 71 da Lei 30/1992, do 26 de novembro, de réxime xurídico das administracións públicas e do procedemento administrativo común, de acordo co disposto na sección cuarta, número 18, da orde de convocatoria.</p>
<p>Quinto.-O feito de figurar na relación de solicitantes non prexulga que se dean por válidas as condicións persoais do interesado que o lexitimen para participar no proceso selectivo, cando da documentación que no seu momento teña que achegar non se deduza de maneira inequívoca o seu dereito a participar nel, conforme as esixencias da convocatoria.</p>
<p>Tal condicionamento faise extensivo incluso á titulación alegada polo interesado na súa solicitude, xa que a Administración neste momento non se pronuncia sobre a súa validez, senón que a súa consignación no modelo de instancia ten un simple valor indicativo; a certificación de estudios que se una a ela admítese, exclusivamente, para os efectos da súa valoración pola comisión na fase de valoración de méritos, polo que o interesado actúa neste proceso selectivo baixo a súa responsabilidade estricta e absoluta.</p>
<p>Santiago de Compostela, 28 de abril de 2003.</p>
<p>Severino Somoza Gómez</p>
<p>Director xeral de Persoal</p>

