---
date: '2003-06-27'
id: 14BDA
page: 8
number: 124
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 17 de xuño de 2003 pola que se establece o número de unidades e os
  postos de traballo docentes dos centros públicos dependentes da Consellería de
  Educación e Ordenación Universitaria nos niveis de educación infantil,
  primaria e educación especial e se modifica o punto terceiro da Orde do 30 de
  marzo de 1992.
range: Orde
url: 'https://www.xunta.gal/dog/Publicados/2003/20030627/Anuncio14BDA_gl.html'
---
<p>Por Orde do 1 de setembro de 1998, DOG do 11 de setembro, establécese o número de unidades e os postos de traballo docentes que corresponde prover por funcionarios do corpo de mestres nas escolas de educación infantil, colexios de educación primaria, colexios de educación infantil e primaria, colexios de educación especial, centros públicos integrados e institutos de educación secundaria.</p>
<p>A situación demográfica de Galicia orixina a modificación de unidades dun importante número de centros públicos nos que se imparte educación infantil e/ou educación primaria, polo que resulta aconsellable a publicación da totalidade dos centros públicos dependentes desta consellería coas unidades e os correspondentes postos de traballo docentes dos mencionados niveis educativos.</p>
<p>Así mesmo, co obxectivo dunha progresiva mellora dos catálogos de postos de traballo docentes introdúcense modificacións en determinados centros segundo o número de unidades con que contan.</p>
<p>Polo anteriormente exposto, e tendo en conta o artigo 31 do Estatuto de autonomía e que o artigo 1 do Decreto 213/1998, do 10 de xullo, DOG do 23 de xullo, establece que lle corresponde á Consellería de Educación e Ordenación Universitaria a competencia en materia de educación.</p>
<p>Esta consellería, por proposta das direccións xerais de Persoal e a de Centros e Ordenación Educativa,</p>
<p>DISPÓN:</p>
<p>Primeiro.-Establece-lo número de unidades e os postos de traballo docentes que corresponde prover</p>
<p>ós funcionarios do corpo de mestres nos seguintes centros:</p>
<p>a) Escolas de educación infantil, colexios de educación primaria e colexios de educación infantil e primaria (anexo I).</p>
<p>b) Colexios de educación especial (anexo II).</p>
<p>c) Colexios rurais agrupados (anexo III).</p>
<p>d) Centros públicos integrados (anexo IV).</p>
<p>Segundo.-Suprimi-los centros que figuran no anexo V.</p>
<p>Terceiro.-Ós centros que, como consecuencia das modificacións previstas nos puntos anteriores, vexan incrementado o número de postos de traballo, aplicaráselles o establecido na Orde do 30 de marzo de 1992, DOG do 21 de abril, pola que se regulamenta a mobilidade dos funcionarios pertencentes ó corpo de mestres nos propios centros por incremento de postos de traballo, sen prexuízo de que transitoriamente, e mentres non sexa provista, continúen prestando servicios na mesma praza que ocupaban.</p>
<p>Así mesmo aplicarase a Orde do 23 de xullo de 1991, DOG do 19 de agosto, pola que se regula o sistema de provisión de prazas pertencentes ó corpo de mestres afectados polo traslado do seu posto de traballo como consecuencia da escolarización total ou parcial do alumnado noutro centro próximo.</p>
<p>Cuarto.-Modifícase o punto terceiro da Orde do 30 de marzo de 1992, DOG do 21 de abril, pola que se regulamenta a mobilidade dos funcionarios pertencentes ó corpo de mestres nos propios centros por incremento de postos de traballo, que queda como segue:</p>
<p>Punto 3º</p>
<p>1. Poderán solicitar estes postos tódolos profesores con destino definitivo no centro que conten coa oportuna habilitación e accedesen ó centro por concursos anteriores ó convocado no cursos 1990-1991, sempre que non obtivesen novo posto de traballo nel como consecuencia doutros procesos de adscrición ou de mobilidade no propio centro.</p>
<p>2. Non obstante o anterior, poderán solicitalos os profesores que, estando en posesión da correspondente habilitación, estean adscritos a postos de traballo que se vexan afectados por diminución, nun número máximo igual á reducción de postos.</p>
<p>Disposicións derradeiras</p>
<p>Primeira.-Facúltanse as direccións xerais de Persoal e a de Centros e Ordenación Educativa a dicta-las instrucións necesarias para o desenvolvemento desta orde.</p>
<p>Segunda.-Os procesos de mobilidade regulados na devandita Orde do 30 de marzo de 1992, DOG do 21 de abril, que se produzan como consecuencia da presente orde, desenvolveranse durante o mes de setembro de 2003 e terán efectividade do 1 de setembro de 2003.</p>
<p>Santiago de Compostela, 17 de xuño de 2003.</p>
<p>Celso Currás Fernández</p>
<p>Conselleiro de Educación e Ordenación</p>
<p>Universitaria</p>

