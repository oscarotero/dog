---
date: '2015-12-22'
id: G0422-141215-0002
page: 47697
number: 243
agency: Consellería de Medio Ambiente e Ordenación do Territorio
section: III. Outras disposicións.
title: >-
  RESOLUCIÓN do 4 de decembro de 2015, da Dirección Xeral de Conservación da
  Natureza, pola que se modifica o couto de pesca da lagoa Mina Mercedes V no
  concello de Valga.
range: Resolución
url: >-
  https://www.xunta.gal/dog/Publicados/2015/20151222/AnuncioG0422-141215-0002_gl.html
---
<p>Antecedentes:</p>
    <p>De conformidade co disposto no artigo 15 do Decreto 130/1997, do 14 de maio, polo que se aproba o Regulamento de ordenación da pesca fluvial e dos ecosistemas acuáticos continentais (DOG núm. 106, do 4 de xuño), o Servizo Provincial de Conservación da Natureza de Pontevedra iniciou o expediente de modificación do couto de pesca da lagoa Mina Mercedes V.</p>
    <p>No expediente de modificación do couto de pesca lagoa Mina Mercedes V consta o informe favorable do Comité Provincial de Pesca Fluvial de Pontevedra.</p>
    <p>O expediente de modificación do couto de pesca lagoa Mina Mercedes V foi sometido a información pública mediante Resolución do 21 de outubro de 2015, publicada no DOG núm. 217, do 13 de novembro. Neste trámite de información pública non se presentaron alegacións.</p>
    <p>O couto de pesca lagoa Mina Mercedes V foi creado mediante a Resolución do 10 de febreiro de 2012, da Dirección Xeral de Conservación da Natureza, pola que se crea o couto de pesca lagoa Mina Mercedes V no concello de Valga (DOG núm. 39, do 24 de febreiro).</p>
    <p>Consideracións legais:</p>
    <p>O expediente de modificación do couto de pesca lagoa Mina Mercedes V cumpre os requisitos establecidos na Lei 7/1992, do 24 de xullo, de pesca fluvial (DOG núm. 151, do 5 de agosto), no Decreto 130/1997, e demais normativa de aplicación.</p>
    <p>A Dirección Xeral de Conservación da Natureza é competente para resolver o expediente segundo o disposto na Lei 7/1992 e mais no Decreto 167/2015, do 13 de novembro, polo que se establece a estrutura orgánica da Consellería de Medio Ambiente e Ordenación do Territorio (DOG núm. 221, do 19 de novembro).</p>
    <p>Resolución:</p>
    <p>De conformidade con todo o anterior, resolvo modificar o couto de pesca da lagoa Mina Mercedes V, situado no lugar da Torre, parroquia de Campaña, concello de Valga, cos límites e a normativa que a seguir se establecen:</p>
    <p>Zonificación do couto:</p>
    <p>Tramo 1.</p>
    <p>Situación e límites: beira oeste da lagoa e nel están instaladas na actualidade dúas plataformas flotantes. O límite sur do tramo está situado a 50 m do extremo máis ao sur da lagoa (X=527.279, Y=4.727.909), e o límite norte, no extremo exterior da plataforma flotante situada máis ao norte da lagoa (X=527.241, Y=4.728.153).</p>
    <p>Lonxitude: 334 m.</p>
    <p>Tramo 2.</p>
    <p>Situación e límites: beira norte da lagoa, comeza na plataforma flotante situada máis ao norte da lagoa (X=527.241, Y=4.728.153) ata 30 m antes do extremo da lagoa situado máis ao nordés (X=527.335, Y=4.728.158).</p>
    <p>Lonxitude: 108 m. </p>
    <p>Tramo 3.</p>
    <p>Situación e límites: transcorre desde o límite do tramo 2, situado nos últimos 30 m do extremo nordés da lagoa (X=527.335, Y=4.728.158), ata o punto situado a 50 m do extremo sur da lagoa (X=527.279, Y=4.727.909).</p>
    <p>Lonxitude: 357 m.</p>
    <p>Normativa do couto:</p>
    <p>Clasificación: couto de pesca sen morte.</p>
    <p>Especie principal: troita común. </p>
    <p>Engados: autorízanse unicamente a mosca artificial, nas súas distintas modalidades, e a culleriña, en ambos os casos cun só anzol e sen arponciño. Prohíbense para todos os efectos os engados naturais.</p>
    <p>Canas: autorízase unha soa cana por pescador.</p>
    <p>Períodos e xornadas hábiles: segundo a orde anual de pesca continental.</p>
    <p>Número de permisos de pesca: 20 permisos diarios como máximo.</p>
    <p>Adxudicación dos permisos de pesca: no tramo 1 terán prioridade para obter permisos de pesca as persoas menores de 16 anos ou maiores de 65 anos e as persoas discapacitadas. Quen non pertenza a estes colectivos poderá acceder en función da existencia de permisos sobrantes.</p>
    <p>Outras normas: logo de autorización expresa do Servizo Provincial de Conservación da Natureza de Pontevedra, poderá practicarse a pesca con extracción nos tramos que se establezan na citada autorización. A lagoa poderá ser utilizada en calquera época do ano para actividades de escolas de pesca, logo de autorización do Servizo Provincial de Conservación da Natureza de Pontevedra. A Dirección Xeral de Conservación da Natureza poderá reservar a totalidade ou unha parte dos permisos de pesca para actividades colectivas, con solicitude previa e na cal figurarán as datas, o horario e a relación de participantes inscritos.</p>
    <p>Contra esta resolución caberá, de conformidade cos artigos 107.1, 114 e 115 da Lei 4/1999, de modificación da Lei 30/1992, do 26 de novembro, de réxime xurídico das administracións públicas e do procedemento administrativo común, a interposición do recurso de alzada perante a conselleira de Medio Ambiente e Ordenación do Territorio no prazo de un mes, contado desde o día seguinte ao da publicación no <em>Diario Oficial de Galicia.</em></p>
    <p>Santiago de Compostela, 4 de decembro de 2015</p>
    <footer><p>Ana María Díaz López<br>Directora xeral de Conservación da Natureza</p></footer>

