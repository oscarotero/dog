---
date: '2000-12-05'
id: 14F5A
page: 16
number: 236
agency: CONSELLERÍA DA PRESIDENCIA E ADMINISTRACIÓN PÚBLICA
section: I. DISPOSICIÓNS XERAIS
title: >-
  Decreto 286/2000, do 1 de decembro, polo que se crea o Consello Galego de
  Seguridade Alimentaria.
range: Decreto
url: 'https://www.xunta.gal/dog/Publicados/2000/20001205/Anuncio14F5A_gl.html'
---
<p>O artigo 43 da Constitución española de 1978 recoñece o dereito á protección da saúde. No seu punto 2º o artigo establece que lles compete ós poderes públicos organizar e tutela-la saúde pública a través das medidas preventivas, prestacións e servicios necesarios.</p>
<p>O artigo 48 da Lei 14/1986, do 25 de abril, xeral de sanidade, establece que o Estado e as Comunidades Autónomas poderán constituír comisións e comités técnicos, celebrar convenios e elabora-los programas que se requiran para a maior eficacia e rendibilidade de servicios sanitarios.</p>
<p>Así mesmo, o artigo 18.10º da Lei 14/1986 establece que as administracións públicas, a través dos seus órganos competentes, desenvolverán, entre outras, actuacións de control sanitario e prevención de riscos para a saúde derivados de productos alimentarios, incluíndo a mellora das súas calidades nutritivas.</p>
<p>No artigo 19º establece que as autoridades sanitarias proporán ou participarán con outros departamentos na elaboración e execución da lexislación sobre, entre outros, alimentos e industrias alimentarias.</p>
<p>O Real decreto 44/1996, do 19 de xaneiro, polo que se adoptan medidas para garanti-la seguridade dos productos postos á disposición do consumidor, establece no seu artigo 3 a obriga dos productores e distribuidores de comercializar unicamente productos seguros.</p>
<p>O Real decreto 2207/1995, do 28 de decembro, polo que se establecen as normas de hixiene relativas ós productos alimenticios, no seu artigo 3 recolle que as empresas do sector alimenticio deberán indica-las fases da súa actividade que resulten determinantes para a seguridade dos alimentos e velarán porque se definan, se poñan en práctica e se cumpran e actualicen procedementos de seguridade axeitados.</p>
<p>A pesar dos logros de aplicación destes principios de prevención e corresponsabilidade do sector, as recentes crises vividas polos productos alimenticios no seo da Unión Europea teñen demostrada a necesidade de incrementa-las medidas e face-las extensivas á producción primaria, onde se poden producir graves riscos para a seguridade dos alimentos que dela deriven.</p>
<p>A coordinación entre tódalas unidades administrativas con competencia no sector, as administracións locais e os consumidores, perfílase como imprescindible para consegui-lo aumento da eficacia das medidas destinadas á prevención de riscos así</p>
<p>como aquelas que se produzan como consecuencia da detección de problemas de saúde derivados do consumo de alimentos.</p>
<p>Na súa virtude, por iniciativa dos conselleiros de Industria e Comercio, de Agricultura, Gandería e Política Agroalimentaria, de Sanidade e Servicios Sociais, de Pesca, Marisqueo e Acuicultura e de Medio Ambiente e por proposta do conselleiro da Presidencia e Administración Pública e logo da deliberación do Consello da Xunta na súa reunión do día un de decembro de dous mil,</p>
<p>DISPOÑO:</p>
<p>Artigo 1º.-Obxecto.</p>
<p>Créase o Consello Galego de Seguridade Alimentaria, en diante o consello, como órgano colexiado da Administración da Xunta de Galicia de carácter asesor e de participación de tódolos axentes sociais con interese na seguridade alimentaria, co fin de impulsar accións coordinadas e eficaces na prevención de riscos na alimentación e para conseguir unha optimización do emprego de recursos destinados a este fin.</p>
<p>Servirá así mesmo como foro de debate sobre a problemática da seguridade alimentaria e como órgano de coordinación das actuacións e informacións que se adopten en situacións de risco ou de alerta que se produzan no ámbito alimentario da Comunidade Autónoma de Galicia.</p>
<p>Artigo 2º.-Funcións.</p>
<p>O Consello Galego de Seguridade Alimentaria exercerá as seguintes funcións:</p>
<p>a) Coñecer e emitir dictames sobre os proxectos de disposicións de carácter xeral que afecten, directa ou indirectamente, á seguridade alimentaria en Galicia.</p>
<p>b) Coñecer e emitir dictames sobre as actividades que os diferentes departamentos da Xunta realicen e que afecten, directa ou indirectamente, a seguridade alimentaria.</p>
<p>c) Formular propostas e emitir informes sobre cuestións de seguridade alimentaria que contribúan a mellora-la eficacia das actividades dos diferentes departamentos da Xunta de Galicia.</p>
<p>d) Propoñe-la realización de estudios de avaliación de risco en materia de seguridade alimentaria.</p>
<p>e) Crear e dispoñer dunha base documental acerca de evidencias científicas en materia de avaliación e manexo de riscos para a seguridade alimentaria.</p>
<p>f) Formular propostas e emitir informes acerca da difusión de información á poboación xeral de Galicia en materia de medidas de prevención de riscos para a seguridade alimentaria.</p>
<p>g) Coñecer e emitir dictames acerca das actividades de fomento da calidade nas produccións agroalimentarias galegas.</p>
<p>h) Coñece-los informes de avaliación que a Comisión Europea realice das actividades dos diferentes departamentos da Xunta que afecten, directa ou indirectamente, a seguridade alimentaria.</p>
<p>i) Fomenta-la colaboración entre tódalas administracións públicas, nacionais ou internacionais, con competencia na materia.</p>
<p>j) Fomenta-la celebración de seminarios, xornadas, actos ou foros tendentes a coñecer, analizar ou mellora-la seguridade alimentaria.</p>
<p>k) Formular propostas e emitir informes acerca das medidas que hai que adoptar en situacións de crise ou alerta alimentaria, así como das medidas máis efectivas de comunicación do risco á poboación xeral.</p>
<p>Artigo 3º.-Composición.</p>
<p>1. O Consello Galego de Seguridade Alimentaria estará composto por:</p>
<p>-Copresidentes: o conselleiro de Agricultura, Gandería e Política Agroalimentaria e o conselleiro de Sanidade e Servicios Sociais.</p>
<p>-Vicepresidentes: os titulares das direccións xerais de Producción Agropecuaria da Consellería de Agricultura, Gandería e Política Alimentaria e de Saúde Pública da Consellería de Sanidade e Servicios Sociais.</p>
<p>-Vocais:</p>
<p>-3 representantes, con rango de polo menos subdirector xeral, da Consellería de Agricultura, Gandería e Política Agroalimentaria.</p>
<p>-2 representantes, con rango de polo menos subdirector xeral, da Consellería de Sanidade e Servicios Sociais.</p>
<p>-2 representantes, con rango de polo menos subdirector xeral, da Consellería de Pesca, Marisqueo e Acuicultura.</p>
<p>-1 representante, con rango de polo menos subdirector xeral, do Instituto Galego de Consumo, adscrito á Consellería de Industria e Comercio.</p>
<p>-1 representante, con rango de polo menos subdirector xeral, da Consellería de Medio Ambiente.</p>
<p>-1 representante da Federación Galega de Municipios e Provincias.</p>
<p>-1 representante de cada unha das universidades de Galicia, especialista en temas de seguridade alimentaria.</p>
<p>-3 representantes das organizacións de consumidores con maior número de socios das inscritas no rexistro oficial.</p>
<p>-3 representantes da Confederación Galega de Empresarios con participación no sector alimentario galego.</p>
<p>-Un secretario: actuará como secretario un funcionario, con voz pero sen voto, do Servicio de Pro</p>
<p>tección Fronte a Riscos Xerais, da Dirección Xeral de Saúde Pública.</p>
<p>2. No seo do Consello Galego para a Seguridade Alimentaria créase unha comisión executiva, composta polos copresidentes, vicepresidentes e 5 representantes elixidos polo Pleno de entre os seus membros e o secretario do Pleno que exercerá, coas mesmas atribucións, de secretario da comisión executiva.</p>
<p>3. Sen prexuízo do sinalado no punto 1 deste artigo, os copresidentes, escoitado o Pleno, poderán incorporar a este, con carácter permanente ou eventual, a calquera representante doutros centros directivos, organismos ou institucións públicas ou privadas para que, con voz pero sen voto, preste a súa colaboración ou asesoramento ó consello.</p>
<p>Artigo 4º.-Nomeamentos.</p>
<p>1. Tódolos membros do consello serán nomeados por orde conxunta das consellerías de Agricultura, Gandería e Política Agroalimentaria e de Sanidade e Servicios Sociais, por proposta das unidades administrativas ou institucións públicas ou privadas ás que representen. Tamén serán nomeados os suplentes de cada un dos membros ordinarios do consello.</p>
<p>2. O nomeamento dos membros e suplentes farase por un período de dous anos, renovables a contar dende a data da súa publicación no DOG.</p>
<p>3. No suposto de que o membro ordinario perdese a súa representatividade, pasará a ser membro ordinario o suplente.</p>
<p>4. No caso de que ámbolos dous, membro ordinario e suplente, perdesen a súa representatividade procederase, por parte dos conselleiros de Agricultura, Gandería e Política Agroalimentaria e de Sanidade e Servicios Sociais, de acordo co recollido no punto 1 deste artigo.</p>
<p>Artigo 5º.-Funcionamento do Consello.</p>
<p>1. O Consello Galego de Seguridade Alimentaria exercerá as súas funcións a través dos seguintes órganos:</p>
<p>-O Pleno.</p>
<p>-A Comisión Executiva.</p>
<p>-As comisións sectoriais.</p>
<p>2.a) O Pleno estará integrado pola totalidade dos seus membros, mencionados no artigo 3º, baixo a dirección dos seus copresidentes e asistido polos vicepresidentes e o secretario.</p>
<p>b) Para a constitución válida do Pleno será necesaria a asistencia da maioría dos seus membros en primeira convocatoria e, polo menos, dun tercio deles na segunda.</p>
<p>En todo caso, será necesaria a asistencia dos copresidentes ou dos vicepresidentes e da persoa que actúe como secretario.</p>
<p>c) Os acordos do Pleno adoptaranse por maioría simple dos asistentes.</p>
<p>c) Os acordos do Consello serán adoptados baixo a forma de informes, dictames ou estudios.</p>
<p>3. Á Comisión Executiva, creada no artigo 3º.2 deste decreto, corresponderanlle as funcións que lle atribúa o Pleno no Regulamento de réxime interno do Consello.</p>
<p>4. As comisións sectoriais poderán constituírse, con carácter permanente ou para cuestións especiais, por aprobación do Pleno, de entre os seus membros e a elas poderanse incorpora-las persoas que de acordo co recollido no artigo 3º.3 deste decreto presten a súa colaboración ou asesoramento ó Consello.</p>
<p>5. Serán funcións dos copresidentes, ou se é o caso dos vicepresidentes:</p>
<p>a) Formula-la orde do día das sesións do Pleno e a Comisión Executiva, na forma que se estableza no regulamento interno.</p>
<p>b) Convoca-las sesións do Pleno, Comisión Executiva e modera-lo desenvolvemento dos debates.</p>
<p>c) Visa-las actas e ordena-la comunicación dos acordos á Xunta de Galicia e ós conselleiros con competencia na materia.</p>
<p>d) Dirixi-las actuacións do consello e desempeña-la súa representación.</p>
<p>No caso do punto i) do artigo 2º deste decreto, a dita representación poderase delegar en calquera dos membros do Pleno de acordo co que se estipule no Regulamento interno do consello, por proposta dos copresidentes.</p>
<p>e) As demais funcións que lle encomende o Regulamento interno do consello.</p>
<p>6. Serán funcións do secretario do consello:</p>
<p>a) Convoca-las sesións do Consello ou a Comisión Executiva por orde dos seus copresidentes, e asistir a elas con voz pero sen voto.</p>
<p>b) Redacta-las actas das sesións, autorizalas coa súa sinatura e co visto e prace dos copresidentes ou vicepresidentes.</p>
<p>c) Da-lo curso correspondente ós acordos que se adopten.</p>
<p>d) Custodia-la documentación do consello.</p>
<p>e) Exerce-las funcións económicas e orzamentarias do consello.</p>
<p>f) Elabora-lo anteproxecto de orzamento anual, para sometelo á consideración do Pleno.</p>
<p>g) Cantas outras lle sexan atribuídas polo Regulamento interno do consello.</p>
<p>7. O Consello elaborará un regulamento interno que será aprobado polo Pleno do Consello.</p>
<p>8. Nas comisións sectoriais haberá un secretario, nomeado de entre os seus membros, que exercerá</p>
<p>as mesmas funcións recollidas nas letras a), b), c), do punto 6 do presente artigo.</p>
<p>9. O Consello realizará anualmente unha memoria que conteña os aspectos económicos e as actuacións desenvolvidas no cumprimento das súas funcións.</p>
<p>10. O Pleno reunirase, polo menos en sesión ordinaria, catro veces ó ano. Así mesmo poderase reunir, con carácter extraordinario, por iniciativa dos copresidentes ou dun tercio dos seus membros.</p>
<p>Artigo 6º.-Réxime xurídico.</p>
<p>O réxime xurídico de funcionamento será o preceptuado no capítulo II do título II, da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro.</p>
<p>No demais estará suxeito ó disposto no Regulamento interno do consello.</p>
<p>Artigo 7º.-Financiamento.</p>
<p>As dotacións orzamentarias necesarias para o funcionamento do Consello cubriranse coas partidas que, para tal efecto, se consignen nos orzamentos xerais da Comunidade Autónoma de Galicia.</p>
<p>Para tal fin, o Pleno do Consello aprobará, anualmente, un anteproxecto de orzamento que se remitirá á Consellería de Economía e Facenda para que se siga o trámite legalmente establecido.</p>
<p>Disposicións transitorias</p>
<p>Primeira.-Dentro do prazo dos dous meses seguintes á entrada en vigor do presente decreto, haberá de procederse á designación dos membros do Consello, segundo o establecido nel.</p>
<p>Segunda.-Trascorrido o prazo sinalado na disposición transitoria primeira e unha vez publicados os nomeamentos no Diario Oficial de Galicia, os copresidentes convocarán, para a súa constitución dentro dos 30 días hábiles seguintes, o Pleno do Consello.</p>
<p>Disposicións derradeiras</p>
<p>Primeira.-Facúltanse os conselleiros de Industria e Comercio, de Agricultura, Gandería e Política Agroalimentaria, de Sanidade e Servicios Sociais, de Pesca, Marisqueo e Acuicultura e de Medio Ambiente, para dicta-las disposicións necesarias para facilita-lo correcto funcionamento do Consello Galego de Seguridade Alimentaria.</p>
<p>Segunda.-O presente decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, un de decembro de dous mil.</p>
<p>Manuel Fraga Iribarne</p>
<p>Presidente</p>
<p>Jaime Pita Varela</p>
<p>Conselleiro da Presidencia e Administración Pública</p>

