---
date: '2013-10-17'
id: CA04-111013-0005
page: 41126
number: 199
agency: Consellería de Economía e Industria
section: III. Outras disposicións.
title: >-
  ORDE do 9 de outubro de 2013 pola que se amplía a dotación orzamentaria e o
  prazo de xustificación das subvencións para a concesión, en réxime de
  concorrencia competitiva, das subvencións ao comercio de proximidade para a
  incorporación das tecnoloxías da información (TIC) e fomento do comercio
  electrónico, e se procede á súa convocatoria para o ano 2013 (código de
  procedemento IN214A).
range: Orde
url: >-
  https://www.xunta.gal/dog/Publicados/2013/20131017/AnuncioCA04-111013-0005_gl.html
---
<p>A Orde do 5 de xuño de 2013, publicada no <em>Diario Oficial de Galicia</em> número 118, do 21 de xuño, establece as bases reguladoras para a concesión, en réxime de concorrencia competitiva, das subvencións ao comercio de proximidade para a incorporación das tecnoloxías da información (TIC) e fomento do comercio electrónico (código de procedemento IN214A).</p>
    <p>No artigo 1.3 da orde e artigo 2 do seu anexo I-Bases reguladoras precísase que as ditas subvencións serán financiadas co crédito correspondente á aplicación orzamentaria 08.02.751A.770.1 - Proxecto 2013 00305 «Modernización e fomento da calidade no comercio retallista», por un importe total de 438.700 euros dos orzamentos xerais da Comunidade Autónoma de Galicia para o ano 2013. </p>
    <p>Así mesmo, sinálase no artigo 8.4 que se poderán incrementar as contías previstas coa ampliación dos créditos orzamentarios destinados a estas subvencións de acordo co establecido no artigo 30.2 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia. </p>
    <p>Por outra banda, o artigo 1.3 do anexo I-Bases reguladoras establece a consideración de actuacións subvencionables sempre que sexan realizadas e efectivamente pagadas desde o 1 de xaneiro de 2013 ata a data límite de xustificación establecida no artigo 17. </p>
    <p>O artigo 17.1 do anexo I establece que o pagamento da subvención quedará condicionado á presentación nos lugares sinalados no artigo 2 da convocatoria e ata o 31 de outubro de 2013.</p>
    <p>Co obxecto de poder amparar o maior número de solicitudes, e posto que a dotación inicial resulta insuficiente, tramítase o correspondente expediente de ampliación de crédito, polo que cómpre, mediante esta orde, ampliar a dotación orzamentaria consignada inicialmente para a anualidade 2013 para a concesión das mencionadas subvencións.</p>
    <p>Así mesmo, tendo en conta o volume de solicitudes presentadas e o longo proceso de avaliación e co fin de optimizar os procesos de xestión e dado que non se causa prexuízo a terceiros, procede modificar o artigo 17.1 do anexo I da orde ampliando o prazo ata unha data que permita a mellor xustificación por parte dos/das beneficiarios/as.</p>
    <p>A teor do exposto, en virtude das competencias que ten atribuídas a Consellería de Economía e Industria en materia de comercio interior, e en exercicio das atribucións que me foron conferidas, </p>
    <footer><p>DISPOÑO:</p></footer>
    <p>Artigo 1. <em>Financiamento</em></p>
    <p>1. Amplíase a dotación orzamentaria prevista para a anualidade 2013 na Orde do 5 de xuño de 2013 pola que se establecen as bases reguladoras para a concesión, en réxime de concorrencia competitiva, das subvencións ao comercio de proximidade para a incorporación das tecnoloxías da información (TIC) e fomento do comercio electrónico, e se procede á súa convocatoria para o ano 2013 (código de procedemento IN214A), DOG número 128, do 21 de xuño de 2013.</p>
    <p>2. O incremento da dotación será de 100.000 euros con cargo á aplicación orzamentaria 08.02.751A.770.1. Proxecto 2013 00305 «Modernización e fomento da calidade no comercio retallista».</p>
    <p>Unha vez efectuado este incremento, o importe da dotación orzamentaria ascende a 538.700 euros.</p>
    <p>3. Artigo 2. Modificación do artigo 17.1 do anexo I da Orde do 5 de xuño de 2013 pola que se establecen as bases reguladoras para a concesión, en réxime de concorrencia competitiva, das subvencións ao comercio de proximidade para a incorporación das tecnoloxías da información (TIC) e fomento do comercio electrónico (código de procedemento IN214A).</p>
    <p>O primeiro parágrafo do artigo 17.1 do anexo I da referida orde queda redactado nos seguintes termos:</p>
    <p>«1. O pagamento da subvención quedará condicionado á presentación, nos lugares sinalados no artigo 2 da convocatoria e ata o 30 de novembro de 2013, do orixinal ou copia compulsada da seguinte documentación: (...)».</p>
    <p>Disposición derradeira</p>
    <p>Esta resolución entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 9 de outubro de 2013</p>
    <footer><p>Francisco José Conde López<br>Conselleiro de Economía e Industria</p></footer>

