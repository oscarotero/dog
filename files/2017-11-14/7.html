---
date: '2017-11-14'
id: G0460-061117-0001
page: 52292
number: 216
agency: Axencia Galega para a Xestión do Coñecemento en Saúde
section: III. Outras disposicións.
title: >-
  RESOLUCIÓN do 30 de outubro de 2017 pola que se aproban e publican as bases
  reguladoras dos premios de investigación sobre VIH e/ou outras infeccións de
  transmisión sexual (ITS) 2017.
range: Resolución
url: >-
  https://www.xunta.gal/dog/Publicados/2017/20171114/AnuncioG0460-061117-0001_gl.html
---
<p>A principios dos anos 80 do século XX, irrompe en todo o mundo o VIH (virus de inmunodeficiencia humana) que provocaba unha enfermidade mortal chamada sida (síndrome de inmunodeficiencia adquirida). Esta enfermidade xerou unha gran alarma social debido a que era unha enfermidade mortal, de causa e vías de transmisión descoñecidas. Desde ese momento, iníciase unha intensa actividade investigadora multidisciplinar que permitiu identificar ao axente causal da enfermidade, diminuír dun xeito moi importante a súa mortalidade e aumentar a calidade de vida das persoas afectadas.</p>
    <p>A Axencia Galega para a Xestión do Coñecemento en Saúde (en diante, ACIS) é unha axencia pública autonómica que se encadra dentro das entidades públicas instrumentais reguladas no título III da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, séndolle aplicable a citada regulación, agás o relativo ao persoal e aos elementos da súa organización, que se rexerán polo disposto na Lei 8/2008, do 10 de xullo, de saúde de Galicia, e na súa normativa específica, de conformidade co previsto na disposición adicional sexta da Lei 16/2010, do 17 de decembro.</p>
    <p>ACIS, adscrita á consellería competente en materia de sanidade a través do Servizo Galego de Saúde, ten personalidade xurídica propia, patrimonio e tesouraría propios e autonomía na súa xestión, nos termos que precisen as leis.</p>
    <p>ACIS ten como fins xerais e obxectivos básicos actuar, en réxime de descentralización funcional, como un instrumento de xestión da formación no Sistema público de saúde de Galicia, así como o fomento e a coordinación da investigación nas institucións sanitarias do Servizo Galego de Saúde, a coordinación e o impulso da actividade innovadora da Consellería de Sanidade e do Servizo Galego de Saúde, e a avaliación de tecnoloxías e servizos sanitarios, así como a formación continuada dos profesionais das institucións sanitarias.</p>
    <p>O artigo 19 dos estatutos de ACIS, aprobados mediante o Decreto 112/2015, do 31 de xullo, polo que se crea a Axencia Galega para a Xestión do Coñecemento en Saúde e se aproban os seus estatutos, atribúe á Área de Planificación e Promoción da Investigación Sanitaria «a planificación, promoción, coordinación, execución e avaliación da investigación sanitaria do Sistema público de saúde de Galicia», a través do desempeño das seguintes funcións: </p>
    <p>«Artigo 19.j). Propoñer a convocatoria de bolsas, axudas e premios, e outras medidas de fomento da investigación sanitaria, así como o seu seguimento, asesoramento, difusión de resultados e apoio a investigadores e rexistros da materia».</p>
    <p>Por este motivo, a Presidencia de ACIS, á vista da proposta formulada pola Área de Planificación e Promoción da Investigación Sanitaria e da certificación relativa ao control polo Consello Reitor da ACIS da convocatoria dos premios, resolveu aprobar a proposta da convocatoria dos premios de investigación do VIH e/ou outras infeccións de transmisión sexual 2017.</p>
    <p>De acordo con todo o exposto,</p>
    <p class="dog-titulo">RESOLVO:</p>
    <p>Artigo 1. <em>Obxecto</em></p>
    <p>1. Aprobar as bases reguladoras dos premios de investigación sobre VIH e/ou outras infeccións de transmisión sexual (ITS) 2017, que se incorporan a esta resolución como anexo.</p>
    <p>2. Os premios son os seguintes:</p>
    <p>– O primeiro premio constará dun certificado acreditativo e dunha dotación en metálico de tres mil euros (3.000,00 €).</p>
    <p>– O segundo premio constará dun certificado acreditativo e dunha dotación en metálico de mil cincocentos euros (1.500,00 €).</p>
    <p>Artigo 2. <em>Financiamento</em></p>
    <p>Para o financiamento destes premios está previsto un crédito de catro mil cincocentos euros (4.500,00 €), con cargo á aplicación orzamentaria 2017-11A1-561C-640.1/Proxecto 2016/00004 dos seus orzamentos do ano 2017.</p>
    <p>Disposición adicional primeira. <em>Datos de carácter persoal</em></p>
    <p>De conformidade coa Lei orgánica 15/1999, do 13 decembro, de protección de datos de carácter persoal, os datos persoais recollidos na tramitación deste procedemento serán incluídos nun ficheiro denominado «Relacións comerciais e económicas con terceiros» co obxecto de xestionar este procedemento, así como para informar ás persoas interesadas sobre a súa tramitación. O órgano responsable deste ficheiro é a Secretaría Xeral Técnica-Servizo Galego de Saúde. Os dereitos de acceso, rectificación, cancelación e oposición poderanse exercer ante a Secretaría Xeral Técnica da Consellería de Sanidade, mediante o envío dunha comunicación ao seguinte enderezo: Secretaría Xeral Técnica, Consellería de Sanidade, Edificio Administrativo San Lázaro, s/n, 15703 Santiago de Compostela; ou a través dun correo electrónico a secretaria.xeral@sergas.es</p>
    <p>Disposición derradeira primeira. <em>Órgano responsable</em></p>
    <p>ACIS adoptará as medidas oportunas para o seguimento, avaliación, difusión e execución do premio.</p>
    <p>Disposición derradeira segunda. <em>Entrada en vigor</em></p>
    <p>Esta resolución será aplicable desde o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 30 de outubro de 2017</p>
    <footer><p>Jesús Vázquez Almuíña<br>Presidente da Axencia Galega para a Xestión do Coñecemento en Saúde</p></footer>
    <h2>ANEXO<br>Bases reguladoras dos premios de investigación sobre VIH<br>e/ou outras infeccións de transmisión sexual (ITS) 2017</h2>
    <p>Artigo 1. <em>Obxecto</em></p>
    <p>A Axencia Galega para a Xestión do Coñecemento en Saúde (ACIS) promove e convoca os Premios de investigación sobre VIH e outras infeccións de transmisión sexual (ITS) 2017.</p>
    <p>A finalidade destes premios é promover a investigación neste eido, dar publicidade á investigación galega sobre estas enfermidades e recoñecer publicamente o labor que as persoas investigadoras veñen realizando para aumentar a calidade e esperanza de vida das persoas afectadas.</p>
    <p>Artigo 2. <em>Orzamento e normativa reguladora</em></p>
    <p>1. Para financiar estes premios ACIS ten previsto un crédito de catro mil cincocentos euros (4.500,00 €) con cargo á aplicación orzamentaria 2017-11A1-561C-640.1/Proxecto 2016/00004 dos seus orzamentos do ano 2017.</p>
    <p>2. Entregarase un primeiro e un segundo premio. O primeiro premio cun importe de tres mil euros (3.000,00 €) será concedido á primeira persoa asinante do artigo científico mellor valorado. O segundo premio cun importe de mil cincocentos euros (1.500,00 €) concederase á primeira persoa asinante do segundo artigo científico mellor valorado. </p>
    <p>Os premios quedarán sometidos ás retencións que correspondan en concepto de imposto sobre a renda das persoas físicas. </p>
    <p>Ademais, entregarase un certificado acreditativo da concesión dos premios a cada persoa autora do artigo. Este premio é compatible con outros premios ou distincións.</p>
    <p>3. A tramitación destes premios realizarase con suxeición ao previsto na Lei 39/2015, do 1 de outubro, do procedemento administrativo común das administracións públicas, na Lei 1/2016, do 18 de xaneiro, de transparencia e bo goberno, e no cal poida ser aplicable a Lei 9/2007, do 13 de xuño, de subvencións de Galicia e no Decreto 11/2009, do 8 de xaneiro, polo que se aproba o seu regulamento.</p>
    <p>Artigo 3. <em>Ámbito de aplicación</em></p>
    <p>Investigación científica sobre VIH e outras ITS realizada en institutos, centros, universidades ou axencias de investigación galegas, así como en calquera centro galego que aborde este tipo de patoloxías.</p>
    <p>Artigo 4. <em>Candidatos/as</em></p>
    <p>Serán candidatas as persoas físicas investigadoras vinculadas a centros incluídos no ámbito de aplicación destas bases.</p>
    <p>Artigo 5. <em>Requisitos dos artigos seleccionados</em></p>
    <p>1. Os artigos deben ter relación directa coa infección polo VIH e/ou as demais ITS.</p>
    <p>2. Os artigos teñen que estar indexados nalgunha das seguintes bases de datos bibliográficas: Medline/PubMed, Embase, IBECS (Índice Bibliográfico Español de Ciencias da Saúde), CiberIndex (Fundación Index), nos repositorios das universidades galegas: Minerva (Universidade de Santiago de Compostela), RUC (Universidade da Coruña) e Investigo (Universidade de Vigo); en ISOC, Medes, Fundación Lilly, Psicodoc, Dialnet, Scopus e Eric.</p>
    <p>3. A persoa física investigadora autora do artigo seleccionado debe acreditar a súa vinculación a algún centro incluído no ámbito de aplicación destas bases no momento da elaboración do artigo.</p>
    <p>Artigo 6. <em>Composición do xurado</em></p>
    <p>Os artigos serán avaliados por un xurado composto polas seguintes persoas membros:</p>
    <p>– Presidente/a: persoa que ostente a titularidade da Dirección Xeral de Saúde Pública, ou persoa en quen delegue, que disporá de voto de calidade.</p>
    <p>– Secretario/a: unha persoa técnica do Plan galego anti VIH/sida e outras infeccións de transmisión sexual (ITS).</p>
    <p>– Os vogais serán unha persoa representante de cada unha das seguintes unidades administrativas:</p>
    <p>1. Axencia Galega do Coñecemento en Saúde (ACIS).</p>
    <p>2. Bibliosaúde.</p>
    <p>3. Subdirección Xeral de Información sobre Saúde e Epidemioloxía (Consellería de Sanidade).</p>
    <p>4. Subdirección Xeral de Promoción Científica e Tecnolóxica Universitaria (Consellería de Cultura, Educación e Ordenación Universitaria).</p>
    <p>5. Sociedade Galega Interdisciplinaria de Sida (Sogaisida).</p>
    <p>6. Faraxa: organización non gobernamental (ONG) vinculada ao eido do VIH e doutras ITS.</p>
    <p>Na composición dos membros do xurado procurarase acadar unha composición equilibrada entre homes e mulleres. </p>
    <p>Non poden ser candidatos/as ao premio os membros do xurado ou persoas vinculadas a eles por parentesco de consanguinidade dentro do cuarto grao ou de afinidade dentro do segundo.</p>
    <p>Artigo 7. <em>Criterios de selección dos artigos gañadores</em></p>
    <p>A elección dos artigos premiados farase con base nos criterios que se recollen a continuación, nos cales se valorarán os aspectos que en cada un deles se indican:</p>
    <p>1. A calidade científico-técnica do artigo: 0-20 puntos.</p>
    <p>A exposición clara da introdución, concreción dos obxectivos, metodoloxía científica ben definida, análise estatística dos resultados, discusión ben argumentada con bibliografía actualizada, conclusións que se adaptan aos resultados do estudo, etc.</p>
    <p>2. O impacto positivo da investigación na calidade e esperanza de vida das persoas afectadas: 0-20 puntos.</p>
    <p>En que medida o estudo repercutirá na calidade e/ou esperanza de vida das persoas afectadas (mellora da súa evolución clínica, creación de recomendacións para a asistencia destas persoas, etc.)</p>
    <p>3. O éxito da investigación no cambio de actitudes en persoas con prácticas de risco para as ITS: 0-15 puntos.</p>
    <p>Os estudos sobre técnicas de modificación de actitudes e condutas de risco que resulten efectivas.</p>
    <p>4. Realizar a investigación en grupos de elevada prevalencia de ITS: 0-10 puntos.</p>
    <p>Grupos de elevada prevalencia de ITS son as persoas que se inxectan drogas, as persoas que exercen a prostitución, os homes que teñen sexo con outros homes, as persoas internas en prisión e as persoas orixinarias de países de elevada prevalencia.</p>
    <p>5. Aspectos innovadores na abordaxe da investigación: 0-10 puntos.</p>
    <p>Os aspectos innovadores fan mención á incorporación de nova metodoloxía de estudo, novos enfoques, novos instrumentos, etc.</p>
    <p>6. O carácter multidisciplinar do equipo investigador: 0-10 puntos.</p>
    <p>A formación dos distintos autores dos artigos.</p>
    <p>Artigo 8. <em>Selección dos artigos gañadores</em></p>
    <p>O xurado deste premio fará unha revisión bibliográfica de todos os artigos científicos publicados o ano anterior á concesión do premio (ano 2016) que cumpran cos requisitos destas bases reguladoras. </p>
    <p>O xurado reunirase e valorará os artigos recompilados en función dos criterios de selección establecidos no artigo 7. </p>
    <p>O xurado elaborará unha acta na que conste o resultado motivado desta avaliación coa proposta da persoa ou persoas galardoadas. Á vista da dita acta, a persoa que actúe de secretaria do xurado comunicaralle ás persoas propostas como galardoadas o acordo de concesión adoptado polo xurado xunto coas condicións e os termos nos cales se propón outorgar o premio. </p>
    <p>A continuación, solicitaranlles a aceptación expresa dos premios. As persoas investigadoras que acepten o premio presentarán a acreditación da súa vinculación a algún centro incluído no ámbito de aplicación destas bases no momento da elaboración do artigo. A decisión do xurado será inapelable. </p>
    <p>Naqueles aspectos non previstos nestas bases en relación co funcionamento do xurado como órgano colexiado aplicarase o previsto nos artigos 14 a 21 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia.</p>
    <p>Artigo 9. <em>Resolución</em></p>
    <p>Á vista da devandita acta e da aceptación expresa do premio, a persoa titular da presidencia de ACIS ditará a resolución do premio que será inapelable, e farase pública a través do <em>Diario Oficial de Galicia</em> e das páxinas web do Servizo Galego de Saúde www.sergas.es e ACIS www.acis.sergas.es</p>
    <p>Artigo 10. <em>Entrega de premios</em></p>
    <p>Farase entrega dos premios nun acto público na Consellería de Sanidade.</p>
    <p>Artigo 11. <em>Difusión da actividade investigadora premiada</em></p>
    <p>A aceptación do premio leva implícito o consentimento para que ACIS e a Consellería de Sanidade difundan nos medios que consideren máis axeitados a seguinte información:</p>
    <p>– O título dos artigos gañadores.</p>
    <p>– A identidade das/dos súas/seus autores/as.</p>
    <p>– O nome dos centros ou institucións onde se elaboraron os traballos de investigación.</p>

