---
date: '2000-06-05'
id: B15E
page: 8
number: 108
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Decreto 133/2000, do 2 de xuño, polo que se transforma o conservatorio de
  música oficial non estatal de grao elemental de Vilalba (Lugo), en
  conservatorio profesional de música de graos elemental e medio dependente do
  dito concello.
range: Decreto
url: 'https://www.xunta.gal/dog/Publicados/2000/20000605/AnuncioB15E_gl.html'
---
<p>Segundo o disposto no artigo 31 do Estatuto de autonomía de Galicia, é competencia da Comunidade Autónoma galega a regulamentación e administración do ensino en toda a súa extensión, niveis e graos, modalidades e especialidades e o artigo 1º do Decreto 213/1998, do 10 de xullo (DOG do 23), establece que a Consellería de Educación e Ordenación Universitaria é o órgano da Administración da Comunidade Autónoma de Galicia ó que lle corresponden as ditas competencias.</p>
<p>O Concello de Vilalba é titular dun conservatorio de música oficial non estatal de grao elemental creado polo Decreto 215/1990, do 15 de marzo (DOG do 23), da Xunta de Galicia.</p>
<p>O Concello de Vilalba ten subscrito, con data 3-5-1995, un convenio coa Consellería de Educación e Ordenación Universitaria polo que se lle recoñece provisionalmente a válidez académica das ensinanzas do grao elemental e medio de música reguladas na Lei orgánica 1/1990, xeral do sistema educativo, e se establece o compromiso de crea-lo conservatorio profesional de música dependente do Concello de Vilalba, condicionando a dita creación ó cumprimento dos requisitos mínimos previstos no artigo 15.1º do Real decreto 389/1992, do 15 de abril (BOE do 28).</p>
<p>Examinado o expediente promovido polo Concello de Vilalba (Lugo), en solicitude de transformación do conservatorio profesional de música de graos elemental e medio dependente do dito concello, para imparti-las ensinanzas de música que establece a Lei orgánica 1/1990, do 3 de outubro, de ordenación xeral do sistema educativo.</p>
<p>Tendo en conta os informes da Delegación Provincial da Consellería de Educación e Ordenación Universitaria de Lugo sobre o cumprimento efectivo, por parte do dito concello, dos requisitos mínimos que establece o Real decreto 389/1992, do 15 de abril, para os centros que impartan as ensinanzas artísticas regradas previstas no capítulo primeiro, título II da Lei orgánica 1/1990, do 3 de outubro, de ordenación xeral do sistema educativo, e que a estructura e planificación académica do centro se axusta ó disposto no Decreto 253/1993, do 29 de xullo (DOG do 25 de outubro), polo que se establece o currículo do grao elemental e do grao medio das ensinanzas de música e o acceso ós ditos graos.</p>
<p>En uso das atribucións conferidas pola Lei 1/1983, do 22 de febreiro, reguladora da Xunta e do seu presidente, por proposta do conselleiro de Educación</p>
<p>e Ordenación Universitaria e logo de deliberación do Consello da Xunta de Galicia, na súa reunión do día dous de xuño de dous mil,</p>
<p>DISPOÑO:</p>
<p>Artigo 1º</p>
<p>Transfórmase o conservatorio de música oficial non estatal de grao elemental dependente do Concello de Vilalba en conservatorio profesional de música de graos elemental e medio dependente do dito concello.</p>
<p>Artigo 2º</p>
<p>Neste conservatorio impartiranse as ensinanzas de música reguladas pola Lei orgánica 1/1990, do 3 de outubro, de ordenación xeral do sistema educativo, desenvolvidos no Decreto 253/1993, do 29 de xullo (DOG do 25 de outubro), polo que se establece o currículo de grao elemental e de grao medio das ensinanzas de música e o acceso ós ditos graos.</p>
<p>O centro poderá impartir, ademais, con validez académica oficial, as ensinanzas das materias correspondentes ó plan de estudios regulamentado polo Decreto 2618/1966, do 10 de setembro (BOE do 24 de outubro), que non foran suprimidas polo Real decreto 986/1991, do 14 de xuño (BOE do 25 de xuño), modificado polos RR.DD. 535/1993, do 12 de abril (BOE do 4 de maio), 1487/1994, do 1 de xullo (BOE do 28 de xullo), 1468/1997, do 19 de setembro (BOE do 20 de setembro), 173/1998, do 16 de febreiro (BOE do 17 de febreiro) e o Real decreto 1112/1999, do 25 de xuño (BOE do 8 de xullo).</p>
<p>Artigo 3º</p>
<p>Este centro queda sometido ó réxime común docente dos conservatorios de música e seralle de aplicación a normativa vixente sobre centros de ensinanzas artísticas.</p>
<p>Disposicións derradeiras</p>
<p>Primeira.-Facúltase o conselleiro de Educación e Ordenación Universitaria para dicta-las medidas necesarias para o desenvolvemento do presente decreto.</p>
<p>Segunda.-O presente decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, dous de xuño de dous mil.</p>
<p>Manuel Fraga Iribarne</p>
<p>Presidente</p>
<p>Celso Currás Fernández</p>
<p>Conselleiro de Educación e Ordenación Universitaria</p>

