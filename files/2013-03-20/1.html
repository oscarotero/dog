---
date: '2013-03-20'
id: CA04-130313-0001
page: 8415
number: 56
agency: Consellería de Economía e Industria
section: II. Autoridades e persoal. b) Nomeamentos.
title: >-
  ORDE do 5 de marzo de 2013 pola que se nomean os vogais do Consello Galego de
  Industria.
range: Orde
url: >-
  https://www.xunta.gal/dog/Publicados/2013/20130320/AnuncioCA04-130313-0001_gl.html
---
<p>En desenvolvemento da autorización contida no artigo 10 da Lei 13/2011, do 16 de decembro, reguladora da política industrial de Galicia, créase o Consello Galego de Industria como órgano colexiado no cal participan organizacións representativas de intereses sociais. O dito consello, adscrito á Consellería de Economía e Industria, constitúe o ámbito de intervención dos axentes públicos e privados implicados na planificación e na execución da política industrial de Galicia e ten como fin permitir a cooperación e a colaboración entre eles, sendo o seu obxectivo esencial posibilitar a axeitada comunicación e transmisión de información entre os membros para acadar, mediante un proceso construtivo de diálogo e de deliberación, a formulación de propostas, informes e estudos tendentes a lograr unha mellor e máis acaída planificación e execución da política industrial galega.</p>
    <p>De acordo co establecido na disposición adicional primeira da Lei 13/2011, a dirección xeral competente en materia de industria ten a obriga de elaborar un anteproxecto de Plan director da industria de Galicia sobre o cal, de acordo coas funcións do Consello Galego de Industria recollidas no artigo 13 da dita lei, este debe emitir informe. Esta é a razón pola que se constitúe o Consello antes da aprobación do desenvolvemento regulamentario da lei.</p>
    <p>Mentres non sexa aprobado o desenvolvemento regulamentario da Lei 13/2011, o Consello Galego de Industria rexerase polo disposto nesta lei e polo Regulamento de réxime interior, que debe ser aprobado unha vez estea constituído formalmente este. Para o non previsto na lei e no Regulamento de réxime interior sobre o funcionamento do Consello, será de aplicación supletoria o disposto na Lei 16/2010, do 17 de decembro, de organización e funcionamento da Administración xeral e do sector público autonómico de Galicia (Lofaxga). </p>
    <p>A constitución efectiva do Consello Galego de Industria como órgano colexiado cuxa presidencia lle corresponde ao conselleiro de Economía e Industria producirase coa realización da primeira sesión constitutiva.</p>
    <p>O artigo 15 da Lei 13/2011, reguladora da política industrial de Galicia, prevé que integrarán o Consello Galego de Industria as seguintes persoas: na súa Presidencia, a persoa titular da consellería competente en materia de industria; na Vicepresidencia, a persoa titular da dirección xeral competente en materia de industria, e nas vogalías, tres persoas, coa categoría de director xeral, propostas pola consellería competente en materia de industria; tres persoas, coa categoría de director xeral, propostas polas consellerías con competencias vinculadas á actividade industrial; tres persoas propostas polas organizacións sindicais máis representativas de Galicia, tres persoas propostas polas organizacións empresariais máis representativas de Galicia e tres persoas propostas do seguinte xeito: unha, polas entidades locais galegas a través da súa entidade asociativa máis representativa; unha, polos colexios profesionais que disciplinen profesións vinculadas ao ámbito industrial a través da súa entidade asociativa máis representativa, e unha última, polas institucións, públicas ou privadas, relacionadas co estudo e coa análise das políticas industriais. O nomeamento destes vogais correspóndelle á persoa titular da Consellería de Economía e Industria.</p>
    <p>Con base nas circunstancias anteriores, unha vez feitas as correspondentes propostas por cada consellería e polas distintas organizacións, cómpre facer o nomeamento dos vogais do Consello Galego de Industria que, para xeral coñecemento, se publicará no Diario Oficial de Galicia.</p>
    <p>Por todo isto, en virtude das atribucións que me confire a Lei 1/1983, do 22 de febreiro, de normas reguladoras da Xunta e da súa Presidencia,</p>
    <h2>DISPOÑO:</h2>
    <p>Artigo único.</p>
    <p>Nomear vogais do Consello Galego de Industria as seguintes persoas:</p>
    <p>En representación da consellería competente en materia de industria:</p>
    <p>– Vogal titular: Manuel Antonio Varela Rey, director da Axencia Galega de Innovación.</p>
    <p>– Vogal titular: Sol María Vázquez Abeal, directora xeral de Comercio. </p>
    <p>– Vogal titular: Javier Aguilera Navarro, director xeral do Instituto Galego de Promoción Económica (Igape).</p>
    <p>En representación das consellerías con competencias vinculadas á actividade industrial: </p>
    <p>– Vogal titular: Juan Carlos Maneiro Cadillo, secretario xeral do Mar da Consellería do Medio Rural e do Mar.</p>
    <p>– Vogal titular: Mª Encarnación Rivas Díaz, secretaria xeral de Ordenación do Territorio e Urbanismo da Consellería de Medio Ambiente, Territorio e Infraestruturas.</p>
    <p>– Vogal titular: Odilo Martiñá Rodríguez, director xeral de Traballo e Economía Social da Consellería de Traballo e Benestar.</p>
    <p>En representación das organizacións sindicais máis representativas de Galicia: </p>
    <p>– Vogal titular: José Carlos Rodríguez del Río, de Unión Xeral de Traballadores de Galicia (UGT).</p>
    <p>– Vogal titular: Nicolás Pato Pérez, do Sindicato Nacional de Comisións Obreiras de Galicia (CC.OO.).</p>
    <p>– Vogal titular: Antonio López Rivera, da Confederación Intersindical Galega (CIG).</p>
    <p>En representación das organizacións empresariais máis representativas de Galicia: </p>
    <p>– Vogal titular: Pablo Fernández Castro, da Confederación de Empresarios de Galicia (CEG).</p>
    <p>– Vogal titular: Isidro Silveira Rey, da Confederación de Empresarios de Galicia (CEG).</p>
    <p>– Vogal titular: Juan Antonio LLoves Guntín, da Confederación de Empresarios de Galicia (CEG).</p>
    <p>En representación das entidades locais galegas, dos colexios profesionais que disciplinan profesións vinculadas ao ámbito industrial e das institucións, públicas ou privadas, relacionadas co estudo e coa análise das políticas industriais. </p>
    <p>– Vogal titular: José Manuel Rey Varela, alcalde de Ferrol e presidente da Federación Galega de Municipios e Provincias (Fegamp).</p>
    <p>– Vogal titular: Antonio Macho Senra, decano do Colexio Oficial de Químicos de Galicia e secretario xeral da Unión Profesional de Galicia.</p>
    <p>– Vogal titular: Ángel Tarrío Tobar, subdirector xeral de Síntese, Análise e Difusión do Instituto Galego de Estatística (IGE).</p>
    <p>Santiago de Compostela, 5 de marzo de 2013</p>
    <footer><p>Francisco José Conde López<br>Conselleiro de Economía e Industria</p></footer>

