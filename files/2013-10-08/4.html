---
date: '2013-10-08'
id: G0165-031013-0002
page: 40003
number: 192
agency: Consellería do Medio Rural e do Mar
section: III. Outras disposicións.
title: >-
  ORDE do 30 de setembro de 2013 pola que se amplía a dotación orzamentaria para
  a concesión de indemnizacións, como consecuencia do sacrificio obrigatorio de
  gando en execución de programas e actuacións oficiais de vixilancia, loita,
  control e erradicación de enfermidades dos animais, convocadas pola Orde do 26
  de abril de 2013.
range: Orde
url: >-
  https://www.xunta.gal/dog/Publicados/2013/20131008/AnuncioG0165-031013-0002_gl.html
---
<p>Pola Orde do 26 de abril de 2013 (DOG nº 86, do 6 de maio de 2013) desta consellería, establecéronse as bases reguladoras e convocouse para o ano 2013 a concesión de indemnizacións, axudas de compensacións complementarias en explotacións de gando bovino, ovino e cabrún, e axudas para a compra de gando bovino, ovino e cabrún que teñan por obxecto a reposición das reses, como consecuencia do sacrificio obrigatorio de gando en execución de programas e actuacións oficiais de vixilancia, loita, control e erradicación de enfermidades dos animais.</p>
    <p>No artigo 4 desta orde (orzamento), relativo ao financiamento destas indemnizacións e axudas, detállanse as aplicacións orzamentarias e os importes económicos previstos para elas (número 4.1), así como a posibilidade de incrementar eses importes iniciais dentro dos límites orzamentarios, conforme o establecido no artigo 31.2 da Lei 9/2007, do 13 de xuño, de subvencións de Galicia (número 4.2).</p>
    <p>As cifras dos sacrificios obrigatorios de gando, en execución dos programas de vixilancia, loita, control e erradicación de enfermidades dos animais, no que vai de ano 2013 son superiores ás previstas inicialmente, polo que cómpre ampliar a dotación orzamentaria asignada para levar a cabo as indemnizacións correspondentes aos titulares das explotacións, segundo a Orde do 26 de abril de 2013 da Consellería do Medio Rural e do Mar, e consonte o previsto no artigo 31.2 da Lei 9/2007, do 13 de xuño, de subvencións de Galicia.</p>
    <p>En virtude do exposto, e segundo o establecido no artigo 30.1.3 do Estatuto de autonomía de Galicia e, no uso das facultades que me confire o artigo 14 da Lei 9/2007, do 13 de xuño, de subvencións de Galicia, así como segundo as competencias que me confire a Lei 1/1983, do 22 de febreiro (DOG nº 23, do 21 de marzo), reguladora da Xunta e da súa Presidencia,</p>
    <h2>DISPOÑO:</h2>
    <p>Artigo único</p>
    <p>Amplíase para o ano 2013 a seguinte dotación orzamentaria e no importe que se indica, e que figura recollida na Orde do 26 de abril de 2013 desta consellería (DOG nº 86, do 6 de maio):</p>
    <table>
     <tbody>
      <tr>
       <td>Importe (€)</td>
       <td>Proxecto</td>
       <td>Aplicación orzamentaria</td>
      </tr>
      <tr>
       <td>100.000</td>
       <td>2012 00748</td>
       <td>12.22.713E.770.0</td>
      </tr>
     </tbody>
    </table>
    <p>Disposición única</p>
    <p>Esta orde entrará en vigor o mesmo día da súa publicación no Diario Oficial de Galicia.</p>
    <p>Santiago de Compostela, 30 de setembro de 2013</p>
    <footer><p>Rosa Mª Quintana Carballo<br>Conselleira do Medio Rural e do Mar</p></footer>

