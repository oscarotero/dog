---
date: '2002-05-15'
id: 915A
page: 7
number: 93
agency: 'CONSELLERÍA DA PRESIDENCIA, RELACIÓNS INSTITUCIONAIS E ADMINISTRACIÓN PÚBLICA'
section: III. OUTRAS DISPOSICIÓNS
title: >-
  Orde do 8 de maio de 2002, das consellerías de Educación e Ordenación
  Universitaria e de Familia e Promoción do Emprego, Muller e Xuventude, pola
  que se establecen as bases e se convocan subvencións para as corporacións
  locais da Comunidade Autónoma que vaian establecer un programa de axudas ás
  familias para a escolarización dos seus fillos para o curso académico
  2002/2003.
range: Orde
url: 'https://www.xunta.gal/dog/Publicados/2002/20020515/Anuncio915A_gl.html'
---
<p>O Estatuto de autonomía de Galicia, no seu artigo 27.23º asígnalle á Comunidade Autónoma competencia exclusiva en materia de asistencia social e, no seu artigo 31, a competencia plena para a regulación e administración do ensino en toda a súa extensión, niveis e graos, modalidades e especialidades.</p>
<p>Por outra parte, a Lei 3/1997, do 9 de xuño, galega da familia, da infancia e da adolescencia no seu artigo 5, punto 2º b) establece que, sen prexuízo do disposto na lexislación de réxime local e na Lei galega de servicios sociais, as corporacións locais exercerán as súas competencias en materia de protección á familia, á infancia e á adolescencia, a través da provisión directa de servicios sociais e prestacións destinadas ás familias residentes no respectivo territorio que presenten aspectos carenciais, entre outras actuacións.</p>
<p>Dentro do ámbito de actuación da familia e da infancia, e co fin de facer efectivo o principio de igualdade no exercicio do dereito á educación, as consellerías de Familia e Promoción do Emprego, Muller e Xuventude e a de Educación e Ordenación Universitaria consideran necesario establecer un programa de axudas económicas que compense aquelas familias que non dispoñan de rendas familiares suficientes para afronta-los gastos derivados da escolarización dos seus fillos ó comezo do curso escolar, a través de subvencións ás corporacións locais.</p>
<p>O texto refundido da Lei de réxime financeiro e orzamentario de Galicia, aprobado polo Decreto lexislativo 1/1999, do 7 de outubro, establece no seu artigo 78 o réxime xeral de concesión de axudas e subvencións con cargo ós orzamentos xerais da Comunidade Autónoma, e o Decreto 287/2000, do 21 de novembro, que o desenvolve, constitúen a normativa á que, en consecuencia, se adaptará esta orde, tendo en conta en todo caso os principios de publicidade, obxectividade e concorrencia, e os demais requisitos que se esixan na Lei de orzamentos xerais da Comunidade Autónoma de Galicia para o ano 2002.</p>
<p>Con este fin, na Lei de orzamentos da Comunidade Autónoma galega para o ano 2001 que foi prorrogada para o ano 2002 polo Decreto 401/2001, do 28 de decembro, nas aplicacións 14.02.212A.463.0 e 07.03.323A.480.0 existen partidas consignadas para as axudas que se establecen no articulado desta orde por un importe de 136.310 euros e de 425.757 euros, respectivamente.</p>
<p>Na súa virtude, en uso das facultades atribuídas,</p>
<p>DISPONSE:</p>
<p>Artigo 1º.-Obxecto.</p>
<p>Esta orde ten por obxecto o establecemento das bases e a convocatoria das axudas económicas destinadas ás corporacións locais para contribuír, parcialmente, ó financiamento dun programa de axudas á escolarización.</p>
<p>Artigo 2º.-Destinatarios.</p>
<p>Poderán solicita-las axudas que se regulan nesta orde, aquelas corporacións locais que, estando inscritas no rexistro de entidades prestadoras de servicios sociais da Consellería de Familia e Promoción do Emprego, Muller e Xuventude, vaian poñer en marcha un programa de axudas á escolarización para o curso académico 2002/2003, destinado a aquelas familias que non dispoñan de ingresos suficientes para atende-los gastos orixinados polo comezo do curso escolar, entendendo por tales a compra de material escolar, vestiario e outros gastos directamente relacionados con el.</p>
<p>Artigo 3º.-Criterios de valoración.</p>
<p>Para a adxudicación das subvencións teranse en conta os seguintes criterios de valoración:</p>
<p>-Poboación que estea cursando estudios de ensino obrigatorio e/ou educación infantil, no ámbito da corporación local solicitante.</p>
<p>-Número de beneficiarios da renda de integración social de Galicia con cargas familiares no ámbito da corporación local solicitante.</p>
<p>-Orzamento destinado ó programa pola corporación local.</p>
<p>Artigo 4º.-Financiamento.</p>
<p>As corporacións locais deberán contribuír ó financiamento das axudas, polo menos cunha contía igual ó total subvencionado.</p>
<p>Artigo 5º.-Xestión das subvencións.</p>
<p>A xestión e resolución destas axudas correspóndelle á Consellería de Familia e Promoción do Emprego, Muller e Xuventude, para o que se tramita a correspondente ampliación de crédito de xeito que se poida xestionar todo o orzamento desde a devandita consellería.</p>
<p>Artigo 6º.-Solicitudes.</p>
<p>1. As corporacións locais presentarán unha solicitude, conforme o modelo que figura como anexo I desta orde, á cal xuntarán a seguinte documentación:</p>
<p>-Certificación da secretaría do acordo plenario, da Comisión de Goberno no caso de que teña competencia para isto, ou do órgano colexiado superior que autorice a petición.</p>
<p>-Compromiso expreso e asinado polo representante legal da corporación local ou persoa en quen deleguen,</p>
<p>de participar, polo menos, no programa cunha contía igual ó total subvencionado.</p>
<p>-Breve memoria na que figuren os requisitos esixidos ós solicitantes das axudas, o baremo aplicable para a súa concesión, así como a contía das axudas que se van outorgar.</p>
<p>-Declaración do conxunto de tódalas solicitudes efectuadas ou concedidas, para este mesmo programa, das distintas administracións públicas competentes.</p>
<p>2. As ditas solicitudes presentaranse nas delegacións provinciais da Consellería de Familia e Promoción do Emprego, Muller e Xuventude, sen prexuízo do disposto no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>O prazo de presentación das solicitudes será dun mes contado a partir do día seguinte ó da publicación desta orde no Diario Oficial de Galicia.</p>
<p>Artigo 7º.-Tramitación dos expedientes.</p>
<p>1. As respectivas delegacións provinciais comprobarán que os expedientes reúnen tódolos requisitos esixidos nesta orde e procederán a reclamarlles por escrito ós interesados a reparación da falta ou a remisión dos documentos preceptivos para poder completa-lo expediente, co apercibimento de que, se así non se fixese nun prazo de 10 días, terase por desistida a súa petición de acordo co artigo 71.1º da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro, logo de resolución que deberá dictarse nos termos previstos no artigo 42 da mesma lei.</p>
<p>Así mesmo, realizarase o trámite de audiencia nos termos previstos no artigo 9 do Decreto 287/2000, do 21 de novembro.</p>
<p>2. Unha vez completos os expedientes, serán valorados polas comisións de valoración que se constitúan nas delegacións provinciais da Consellería de Familia e Promoción do Emprego, Muller e Xuventude, que terán a composición seguinte:</p>
<p>Presidente: o/a xefe/a do Servicio de Familia, Infancia e Menores.</p>
<p>Vocais: tres funcionarios das respectivas delegacións provinciais designados polo/a delegado/a provincial. Actuará como secretario un dos vocais. Poderá asistir con voz pero sen voto un representante da intervención territorial.</p>
<p>Artigo 8º.-Resolución.</p>
<p>1. A resolución destas axudas correspóndelles ós/ás delegados/as provinciais da Consellería de Familia e Promoción do Emprego, Muller e Xuventude por delegación da conselleira de Familia e Promoción do Emprego, Muller e Xuventude, por proposta da comisión de valoración, e unha vez fiscalizadas polas intervencións territoriais. A antedita resolución terá lugar no prazo de dous meses, contados a partir da data de publicación desta orde no Diario Oficial de Galicia. As solicitudes non resoltas en prazo teranse por desestimadas.</p>
<p>As resolucións seranlles notificadas pola delegación provincial da Consellería de Familia e Promoción do Emprego, Muller e Xuventude ás corporacións locais.</p>
<p>Toda alteración das condicións tidas en conta para a concesión da subvención e en todo caso a obtención concorrente de subvencións ou axudas outorgadas por outras administracións ou entes públicos ou privados, nacionais ou internacionais, poderá dar lugar á modificación da resolución de concesión.</p>
<p>2. As resolucións recaídas neste procedemento esgotan a vía administrativa, e contra elas pode interpoñerse recurso contencioso-administrativo ante o órgano da xurisdicción contencioso-administrativa competente, no prazo de dous meses a partir do día seguinte ó da notificación desta resolución, de conformidade co disposto na Lei 29/1998, do 13 de xullo, reguladora da xurisdicción contencioso-administrativa.</p>
<p>Non obstante, as corporacións locais poderán requirir previamente ante o delegado provincial a anulación, revogación ou modificación da resolución mediante escrito razoado, no prazo de dous meses contados desde a súa notificación. O requirimento entenderase rexeitado se non se contesta dentro do mes seguinte á súa recepción.</p>
<p>3. Correspóndelles ás corporacións locais fixa-los requisitos e criterios de valoración, dando preferencia en todo caso ás familias con renda per cápita máis baixa e ás que presenten risco de exclusión social, así como a concesión e denegación das axudas ós beneficiarios, establecendo, así mesmo, os mecanismos que consideren máis axeitados para o seguimento e control do destino dado á axuda con carácter finalista.</p>
<p>4. As corporacións locais deberán resolve-la concesión das axudas destinadas ás familias nun prazo máximo de 3 meses contados desde a notificación da resolución pola delegación provincial.</p>
<p>Artigo 9º.-Pagamentos e xustificación das subvencións.</p>
<p>Unha vez dictada a resolución pola que se concede a subvención, esta farase efectiva de acordo co disposto na Lei de orzamentos xerais da Comunidade Autónoma de Galicia para o ano 2002, do seguinte xeito:</p>
<p>1. No caso de que a contía da axuda concedida non supere o importe de 6.010,12 euros poderá acordarse no momento da concesión un anticipo de ata un 80%, e librarase o 20% restante no momento da completa xustificación por parte da corporación local do cumprimento da finalidade para a que foi concedida a subvención, e xustificación do gasto conforme os números 3 e 4 deste artigo.</p>
<p>Nos demais casos, poderán acordarse pagamentos parciais á conta da liquidación definitiva a medida que a corporación local xustifique os gastos. Estes pagamentos non poderán supera-lo 80% da axuda concedida. O 20% restante librarase no momento da completa xustificación por parte da corporación local do cumprimento da finalidade para a que foi concedida</p>
<p>a subvención, e xustificación do gasto conforme os números 3 e 4 deste artigo.</p>
<p>2. En todo caso, e para proceder ó aboamento do primeiro prazo débese achegar unha certificación do secretario ou documento acreditativo da retención do crédito do interventor da corporación na que conste a contribución exacta da corporación local ó programa.</p>
<p>3. Para proceder ó aboamento do último pagamento deberán xustificar un gasto que comprenda tanto a contribución da corporación local como a da Comunidade Autónoma que, en todo caso, será igual ou superior ó dobre da axuda concedida.</p>
<p>Así mesmo, deberán presentar unha declaración complementaria do conxunto das axudas solicitadas, tanto as aprobadas e concedidas como as pendentes de resolución, para este mesmo programa, das distintas administracións públicas competentes ou calquera dos seus organismos, entes ou sociedades.</p>
<p>4. Así mesmo, a corporación local deberá emitir, no prazo de 20 días contados a partir da recepción da cantidade correspondente, certificación expedida polo órgano competente acreditativa de que foi rexistrada na súa contabilidade o ingreso da subvención, figurando co destino final para o que foi concedida. Este documento será necesario para o libramento dos sucesivos pagamentos, se é o caso.</p>
<p>5. Procederá o reintegro, total ou parcial, da subvención ou axuda pública percibida e os xuros de demora devengados desde o momento do seu pagamento nos casos establecidos no artigo 78.9º do texto refundido da Lei de réxime financeiro e orzamentario de Galicia, segundo a redacción dada pola Lei 8/1999, do 30 de decembro.</p>
<p>Artigo 10º.-Seguimento do programa.</p>
<p>1. As corporacións locais comunicarán, nos 30 días seguintes á finalización do prazo á que se refire o artigo 8º.4 desta orde, á Consellería de Familia e Promoción do Emprego, Muller e Xuventude as prestacións realizadas, a través dunha memoria que conterá os seguintes datos:</p>
<p>-Crédito total destinado, sinalando a achega correspondente á Xunta de Galicia e á respectiva corporación local.</p>
<p>-Número de solicitudes presentadas.</p>
<p>-Número de concesións e denegacións, achegando no primeiro caso relación nominal de beneficiarios e contía concedida a cada un deles.</p>
<p>-Requisitos e/ou baremo que se aplicou.</p>
<p>2. Outras obrigas das corporacións locais:</p>
<p>-Non minorar nin anula-la consignación que as entidades locais tivesen previsto inicialmente para este fin.</p>
<p>-Entregarlles ós beneficiarios os fondos recibidos.</p>
<p>-Verificar, se é o caso, o cumprimento e efectividade das condicións ou requisitos determinantes para o outorgamento das axudas.</p>
<p>-Xustifica-la aplicación dos fondos percibidos ante a entidade concedente e, se é o caso, entrega-la xustificación presentada polos beneficiarios.</p>
<p>-Facer constar na publicidade e información referente ó programa, a condición de cofinanciado polas consellerías.</p>
<p>-Someterse ás actuacións de comprobación que respecto da xestión dos ditos fondos pode efectua-la entidade concedente e ás de control financeiro que realice a Intervención Xeral da Comunidade Autónoma e ós procedementos fiscalizadores do Tribunal de Contas e do Consello de Contas.</p>
<p>-Colaborar na restitución das subvencións outorgadas nos supostos nos que concorra causa de reintegro.</p>
<p>3. En todo caso, a Consellería de Familia e Promoción do Emprego, Muller e Xuventude poderá solicitar en calquera momento a documentación complementaria que coide conveniente.</p>
<p>Disposicións adicionais</p>
<p>Primeira.-A concesión das axudas reguladas nesta orde terá como límite global o crédito asignado nos orzamentos xerais para este fin.</p>
<p>Segunda.-Os beneficiarios destas axudas quedan suxeitos ó réxime disciplinario previsto no texto refundido da Lei de réxime financeiro e orzamentario de Galicia, aprobado por Decreto lexislativo 1/1999, do 7 de outubro.</p>
<p>Terceira.-Apróbase a delegación de atribucións da conselleira de Familia e Promoción do Emprego, Muller e Xuventude nos/nas delegados/as provinciais da Consellería de Familia e Promoción do Emprego, Muller e Xuventude, no ámbito das súas respectivas provincias, para resolve-la concesión, denegación, modificación ou outras incidencias das subvencións previstas nesta orde, así como para autoriza-los gastos e ordena-los correspondentes pagamentos.</p>
<p>Disposicións derradeiras</p>
<p>Primeira.-Autorízanse os directores xerais de Familia e de Centros e Inspección Educativa para dicta-las disposicións necesarias para o desenvolvemento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 8 de maio de 2002.</p>
<p>Manuela López BesteiroCelso Currás Fernández</p>
<p>Conselleira de FamiliaConselleiro de Educación e</p>
<p>e Promoción do Emprego,Ordenación Universitaria</p>
<p>Muller e Xuventude</p>

