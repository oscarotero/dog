---
date: '1995-01-04'
id: 97F6
page: 120
number: 3
agency: CONSELLERÍA DE ECONOMÍA E FACENDA
section: I. DISPOSICIÓNS XERAIS
title: >-
  Decreto 391/1994, do 14 de outubro, polo que se regula a estructura
  orgánico-funcional do Instituto Galego de Estatística.
range: Decreto
url: 'https://www.xunta.gal/dog/Publicados/1995/19950104/Anuncio97F6_gl.html'
---
<p>As modificacións que a Lei 7/1993, do 24 de maio, introducen na Lei 9/1998, do 19 de xullo, de estatística de Galicia, así como a necesidade de regulamenta-la composición, funcións e número dos órganos estatísticos sectoriais, previstos nos artigos 37 e 44 da Lei de 1988, fai preciso axeita-la estructura orgánico-funcional do Instituto Galego de Estatística (IGE) á nova situación.</p>
<p>Ná súa virtude, por proposta do conselleiro de Economía e Facenda, e en uso das atribucións que me confire a Lei 1/1983, do 22 de febreiro, reguladora da Xunta e do seu presidente, e logo de deliberación do Consello da Xunta de Galicia na súa reunión do día catorce de outubro de mil novecentos noventa e catro,</p>
<p>DISPOÑO:</p>
<p>Artigo 1º</p>
<p>O Instituto Galego de Estatística é o órgano da Administración da Comunidade Autónoma de Galicia ó que lle corresponden as competencias e funcións que en materia de estatística e para os fins da Comunidade Autónoma se establecen na Lei 9/1988, de 19 de xullo, de estatística de Galicia.</p>
<p>Artigo 2º</p>
<p>Para o desempeño das funcións o IGE estructúrase nos seguintes órganos:</p>
<p>1.-Director.</p>
<p>2.-Secretaría Técnica.</p>
<p>3.-Subdirección Xeral de Producción e Análise Estatística.</p>
<p>4.-Subdirección Xeral de Informática e Difusión Estatística.</p>
<p>5.-Órganos estatísticos sectoriais.</p>
<p>Artigo 3º</p>
<p>1º-O director do Instituto Galego de Estatística, con nivel orgánico de director xeral, é o xefe superior do organismo, e terá ademais das atribucións que lle confire o artigo 41 da Lei 9/1988, do 19 de xullo, de estatística de Galicia, as que lle poidan corresponder segundo a lexislación vixente.</p>
<p>2º-Dependendo directamente do director do IGE, existirá un Servicio de Coordinación e Relacións Externas, que terá as seguintes funcións:</p>
<p>a) Coordina-las relacións que, en materia de estatística, o IGE estableza cos distintos organismos da Xunta e demais institucións públicas de Galicia.</p>
<p>b) Coordina-las relacións que, en materia de estatística, o IGE estableza co Instituto Nacional de Estatística, con outros servicios estatísticos estatais, cos órganos estatísticos da Comunidade Autónoma e coa Oficina Estatística da Comunidade Europea.</p>
<p>c) Estudiar e prestar asesoramento sobre a normativa estatística española ou internacional que poida ou deba ser de aplicación na Comunidade Autónoma de Galicia.</p>
<p>d) Calquera outra función que por encargo do director se lle encomende, en particular, as relativas ó inventario, plans ou proxectos estatísticos, previstos nos artigos 6º e 7º da Lei de estatística de Galicia.</p>
<p>Artigo 4º</p>
<p>Á Secretaría Técnica, con rango de subdirección xeral, corresponderanlle, ademais das tarefas directamente encargadas polo director de cara ó eficaz funcionamento e coordinación da actividade do IGE, as seguintes funcións:</p>
<p>1º-A asistencia técnica ó director en cantos asuntos lle encomende, en especial os de natureza xurídica, xestión económica e réxime interior.</p>
<p>2º-A coordinación e elaboración do anteproxecto do orzamento do organismo.</p>
<p>3º-A coordinación, seguimento e control de todo o concernente á xestión do orzamento, e as súas modificacións.</p>
<p>4º-A coordinación, seguimento e control dos expedientes de gasto e de contratación administrativa.</p>
<p>5º-A coordinación, seguimento e control dos recursos humanos e da habilitación do persoal do IGE.</p>
<p>6º-O seguimento e control dos fondos da tesourería do organismo.</p>
<p>7º-A elaboración e desenvolvemento da contabilidade financeira e a xustificación das contas xerais conforme o plan de contabilidade do IGE.</p>
<p>8º-A admisión dos bens patrimoniais do IGE.</p>
<p>9º-A elaboración e tramitación dos anteproxectos de disposición de carácter xeral e dos convenios que se pretendan subscribir.</p>
<p>10º-A organización, mantemento e custodia do rexistro xeral do IGE.</p>
<p>11º-Substitución do director nos casos de ausencia, vacante ou enfermidade, en todo o concernente ás funcións ordinarias de despacho ou sinatura de asuntos de mero trámite.</p>
<p>12º-Todas aquelas competencias que expresamente lle sexan encomendadas por delegación do director.</p>
<p>A Secretaría Técnica contará cun Servicio de Xestión Económico-Administrativa, que exercerá as seguintes funcións:</p>
<p>a) A recepción e análise da información precisa para a elaboración do anteproxecto do orzamento do organismo.</p>
<p>b) A tramitación das modificacións orzamentarias e dos expedientes de gasto.</p>
<p>c) O seguimento e maila coordinación da execución orzamentaria así como o control da realización dos obxectivos asignados ós programas.</p>
<p>d) O seguimento do rexistro xeral do IGE, o arquivo de documentos, expedientes, material e cantos outros asuntos se lle encomenden en materia de funcionamento do réxime interior.</p>
<p>e) O control dos ingresos e rendementos que lle poidan corresponder ó IGE.</p>
<p>f) A formación, actualización, valoración e mantemento de inventario xeral de bens e dereitos que integran o patrimonio do IGE.</p>
<p>g) A execución dos pagamentos do IGE, e a obtención de datos para a elaboración dos cadros e contas que sexan preceptivos.</p>
<p>Artigo 5º</p>
<p>1-Á Subdirección Xeral de Producción e Análise Estatística, correspóndenlle, ademais das tarefas directamente encargadas polo director de cara ó eficaz funcionamento e coordinación da actividade do IGE, ás seguintes funcións:</p>
<p>1º-A dirección metodolóxica e técnica do proceso estatístico destinado á promoción e elaboración de:</p>
<p>a) As estatísticas de carácter censual ou mostral de información directa ou derivadas de actos administrativos, relativas ós fenómenos demográficos e socioculturais de Galicia, á actividade económica da poboación, das empresas e dos establecementos dos sectores agrario, pcsqueiro, industrial, da construcción e dos servicios.</p>
<p>b) As contas económicas de Galicia e as táboas input-output.</p>
<p>c) Os indicadores e series estatísticas.</p>
<p>d) Os directorios estatísticos.</p>
<p>2º-O deseño de mostras e métodos de estimación, así coma a planificación dos traballos de campo e oficina.</p>
<p>3º-A elaboración do anteproxecto do Plan Galego de Estatística e a súa eficaz coordinación e execución.</p>
<p>4º-A elaboración dos informes técnicos, demandados polo director do Instituto relativos á implantación de novas tarefas ou proxectos, ou á supervisión dos proxectos técnicos das estatísticas doutros organismos da Xunta de Galicia.</p>
<p>5º-A análise e información das solicitudes externas de datos estatísticos.</p>
<p>6º-O estudio, análise e promoción das metodoloxías, clasificacións, nomenclaturas e códigos estatísticos máis apropiadas de cara á normalización e harmonización da actividade estatística da Xunta de Galicia e á súa coordinación cos demais órganos estatísticos estatais e internacionais.</p>
<p>7º-Participar, en representación do Instituto, nas reunións ou grupos de traballo relativos a materias de estatística da súa competencia.</p>
<p>2.-A Subdirección Xeral de Producción e Análise Estatística contará cos seguintes servicios, que exercerán as funcións que se indican:</p>
<p>2.1.-O Servicio de Estatísticas Demográficas:</p>
<p>a) O estudio, promoción e elaboración de proxectos e, se é o caso, execución ou dirección técnica das fases do proceso estatístico, correspondentes a censos, enquisas ou estatísticas administrativas de carácter demográfico.</p>
<p>b) A elaboración de informes sobre a situación e resultados das tarefas en curso, e sobre a promoción ou implantación de novos proxectos demográficos.</p>
<p>c) A análise e informe das peticións externas de datos relativos ás estatísticas da súa competencia.</p>
<p>d) A participación na formación de directorios ou marcos de mostraxe relativos a unidades estatísticas das que se poidan obter información sobre datos demográficos.</p>
<p>2.2.-O Servicio de Estatísticas Sociais:</p>
<p>a) O estudio, promoción e elaboración de proxectos e, se é o caso, execución e dirección técnica das fases do proceso estatístico, correspondentes a censos, enquisas, estatísticas administrativas e indicadores de carácter social, cultural e de condicións de vida e traballo da poboación e dos fogares.</p>
<p>b) A elaboración de informes sobre a situación e resultados das tarefas en curso, e sobre a promoción ou implantación de novos proxectos no campo estatístico da súa competencia.</p>
<p>c) A análise e informe das peticións externas de datos relativos ás estatísticas da súa competencia.</p>
<p>d) A participación na formación de directores ou marcos de mostraxe relativos a vivendas e fogares.</p>
<p>2.3.-O Servicio de Estatísticas Económicas:</p>
<p>a) O estudio, promoción e elaboración de proxectos e, se é o caso, a execución e dirección técnica das fases do proceso estatístico, correspondente a censos, enquisas ou estatísticas administrativas do campo económico, relativos ós sectores agrario, pesqueiro, industrial, da construcción e dos servicios.</p>
<p>b) O estudio e, se é o caso, elaboración ou adaptación ás necesidades do sistema estatístico de Galicia das nomenclaturas estatísticas de carácter oficial.</p>
<p>c) A elaboración de informes sobre a situación e resultados das tarefas en curso, e sobre a promoción ou implantación de novos proxectos no campo estatístico da súa competencia.</p>
<p>d) A análise e informe das peticións externas de datos relativos ás estatísticas baixo a súa competencia.</p>
<p>e) A participación na formación de directorios ou marcos de mostraxe relativos a unidades económicas.</p>
<p>2.4.-O Servicio de Estatísticas de Conxuntura:</p>
<p>a) O estudio, promoción e elaboración de proxectos e, se é o caso, a execución ou dirección técnica das fases do proceso estatístico, correspondentes á implantación ou mantemento dun sistema de indicadores estatísticos que permita o seguimento da evolución económica conxuntural.</p>
<p>b) O mantemento das bases de datos, tanto con información estatística de producción propia como doutros organismos, necesarias para a xestión da información conxuntural existente. Así mesmo, correspóndelle a posta ó día da metodoloxía estatística e ínformática, necesarias para a extracción, publicación e análise de resultados.</p>
<p>c) A elaboración de informes sobre a situación e resultados das tarefas en curso e sobre a promoción ou implantación de novos proxectos no campo das estatísticas de conxuntura.</p>
<p>d) As demais funcións de cooperación ou coordinación que en materia de estatística da súa competencia lle correspondan dentro das actividades do Instituto.</p>
<p>2.5.-O Servicio de Contabilidade Rexional:</p>
<p>a) O estudio da metodoloxía, promoción e elaboración dos proxectos e, se é o caso, execución, dirección técnica ou seguimento das fases do proceso estatístico, correspondentes á formación anual das contas económicas (SEC-REG).</p>
<p>b) O estudio da metodoloxía, elaboración de proxectos e participación na execución, dirección técnica ou seguimento dos traballos conducentes á formación periódica das táboas input-output da economía de Galicia.</p>
<p>c) A elaboración de informes sobre a situación e resultados das tarefas en curso.</p>
<p>d) A realización das enquisas e a formación e mantemento dos directorios estatísticos necesarios para a elaboración das contas e táboas, sempre que por criterios de eficacia e economía de medios fose aconsellable e con independencia das funcións asignadas a outros servicios.</p>
<p>Artigo 6º</p>
<p>1º-Á Subdirección Xeral de Informática e Difusión Estatística correspóndelle, ademais das tarefas directamente encargadas polo director de cara ó eficaz funcionamento e coordinación coa actividade do IGE, as seguintes funcións:</p>
<p>a) A coordinación, supervisión e control do sistema informático do IGE.</p>
<p>b) A dirección técnica das metodoloxías informáticas que se utilicen para a análise, implantación e mantemento das aplicacións estatísticas a desenvolver polo IGE, de acordo cos proxectos ou coas especificacións técnicas, se é o caso, do correspondente servicio promotor do proxecto.</p>
<p>c) A implantación e mantemento de bases de datos e directorios ou rexistros estatísticos, de acordo cos proxectos ou coas especificacións, se é o caso, do correspondente servicio promotor do proxecto; así como o establecemento e mantemento de conexións e intercambios con outros centros de información, de bases, ou bancos de datos estatísticos.</p>
<p>d) A análise, programación e preparación das explotacións tabuladas e gráficas, a fin de atende-las necesidades internas do IGE, de acordo cos proxec</p>
<p>tos de tabulación ou especificacións técnicas dos servicios promotores, así coma das explotacións requiridas para satisface-las demandas externas.</p>
<p>e) A organización e mantemento dos catálogos, rexistros e ficheiros de información estatística dispoñible, así como o arquivo e custodia dos fondos bibliográficos e informáticos do IGE.</p>
<p>f) A realización das publicacións do IGE, de acordo cos obxectivos e especificacións da unidade promotora, así como a súa distribución, xestión e custodia.</p>
<p>g) O mantemento dunha unidade de información estatística que inclúa unha biblioteca de acceso público.</p>
<p>2.-A Subdirección Xeral de Informática e Difusión Estatística contará cos seguintes servicios, que exercerán as funcións que se indican:</p>
<p>2.1.-Servicio de Informática Estatística.</p>
<p>a) O estudio, implantación e mantemento das metodoloxías informáticas, necesarias para a execución dos proxectos estatísticos do IGE, ou de fases dos mesmos, axeitadas ás técnicas propias dos procesos estatísticos.</p>
<p>b) A implantación e mantemento das bases de datos e directorios estatísticos necesarios para a execución das estatísticas que elabore o IGE.</p>
<p>c) A análise, programación e preparación das explotacións informáticas tabuladas e gráficas para a obtención de resultados, ou publicación dos mesmos, relativas ás estatísticas de elaboración propia do instituto ou derivadas da explotación de ficheiros estatísticos de producción allea.</p>
<p>d) A organización, mantemento e custodia dos soportes físicos e magnéticos da información estatística primaria e da información tabulada.</p>
<p>e) A obtención de ficheiros ou información tabulada para atende-las peticións externas de datos, de acordo coas especificacións do correspondente servicio promotor.</p>
<p>f) A elaboración de informes e anteproxectos relativos ó funcionamento do servicio ou á mellora dos equipos e sistemas.</p>
<p>2.2.-Servicio de Difusión e Información Estatística.</p>
<p>a) A catalogación, arquivo e custodia dos fondos bibliográficos do Instituto e o mantemento dunha biblioteca de acceso público.</p>
<p>b) A recepción e xestión das peticións externas de información estatística, e sempre de acordo coas especificacións ou directrices dadas polo correspondente servicio promotor.</p>
<p>c) A realización dos procesos de edición, publicación e difusión dos libros ou documentos estatísticos producidos polo IGE, en coordinación co correspondente servicio promotor e co Servicio de Xestión Económica.</p>
<p>Artigo 7º</p>
<p>1º- Os órganos estatísticos sectoriais, que terán nivel orgánico de servicio, dependerán funcional</p>
<p>mente do director do IGE, e organicamente da correspondente consellería, organismo ou ente público da Xunta de Galicia, exercerán, segundo a Lei 7/1993, do 24 de maio, de modificación da Lei 9/1988, de estatística de Galicia, as seguintes funcións:</p>
<p>a) A elaboración das estatísticas propias da consellería e dos organismos e entes públicos correspondentes.</p>
<p>b) A elaboración das estatísticas ou fases delas que lles encomenden o Plan Galego de Estatística e os seus programas estatísticos.</p>
<p>c) A colaboración co IGE na elaboración do anteproxecto de Plan Galego de Estatística e dos seus programas anuais.</p>
<p>d) Poblicación dos resultados das estatísticas propias, logo da súa remisión ó IGE para a súa homologación.</p>
<p>e) Colaboración co IGE no deseño e na confección dos ficheiros-directorios que utilizarán os órganos e entes da Administración autonómica de Galicia.</p>
<p>f) Análise das necesidades estatísticas da consellería ou dos organismos e entes públicos correspondentes.</p>
<p>2º-A partir da entrada en vigor deste decreto, créanse os órganos estatísticos sectoriais nas consellerías de Agricultura, Gandería e Montes; Pesca, Marisqueo e Acuicultura; e Industria e Comercio. Nas restantes consellerías e entes públicos da Xunta de Galicia iranse creando a medida que as necesidades do sistema estatístico de Galicia así o requira, de acordo coa Lei de estatística de Galicia e co establecido no presente decreto.</p>
<p>3º-Segundo a Lei 7/1993, do 24 de maio, o persoal que preste os seus servicios en calquera dos órganos estatísticos sectoriais terá o carácter de persoal estatístico, con independencia do seu nivel e da relación xurídica da que deriven aqueles, estando sometido ás disposicións vixentes ou que se poidan establecer para o persoal estatístico, en particular os artigos 26, 27 e 28 da Lei 9/1988, do 19 de xullo.</p>
<p>Disposición adicional única</p>
<p>1.-Modifícase o artigo 4.IIc) do Decreto 205/1990, do 15 de marzo, de estructura-orgánica da Consellería de Agricultura, Gandería e Montes, que quedará redactado do seguinte modo:</p>
<p>«Servicio de Informática: Encargarase da elaboración e xestión dos programas de informatización, control de equipos e aplicacións informáticas, sen prexuízo das competencias das comisións de informática e de racionalización.»</p>
<p>2.-Engádese un último inciso ó artigo 4 do Decreto 205/1990, do 15 de marzo, de estructura orgánica da Consellería de Agricultura, Gandería e Montes, co seguinte teor literal:</p>
<p>«Dependendo organicamente da Secretaría Xeral e funcionalmente do director do Instituto Galego de Estatística, e con nivel orgánico de servicio, existirá o Servicio de Estatística, que desenvolverá as funcións previstas no artigo 7.1 deste decreto».</p>
<p>Disposición derrogatoria</p>
<p>Queda derrogado o Decreto 291/1988, do 6 de outubro, polo que se establece a estructura orgánica funcional do Instituto Galego de Estatística,</p>
<p>Disposicións derradeiras</p>
<p>Primeira.-Facúltase a Consellería de Economía e Facenda para dictar, dentro da súa competencia, as normas precisas para o desenvolvemento do presente decreto.</p>
<p>Segunda.-Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, catorce de outubro de mil novecentos noventa e catro.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>

