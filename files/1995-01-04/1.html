---
date: '1995-01-04'
id: 97EE
page: 118
number: 3
agency: PRESIDENCIA
section: I. DISPOSICIÓNS XERAIS
title: >-
  Comunicación do 19 de decembro de 1994 pola que se ordena a publicación no
  Diario Oficial de Galicia da modificación dos artigos 52.2, 69.2ª e 70 do
  vixente Regulamento do Parlamento de Galicia.
range: Comunicación
url: 'https://www.xunta.gal/dog/Publicados/1995/19950104/Anuncio97EE_gl.html'
---
<p>Vista a certificación do Parlamento de Galicia do trece de decembro de mil novecentos noventa e catro, e resultando que este aprobou a modificación dos artigos 52.2, 69.2ª e 70 do vixente Regulamento do Parlamento de Galicia, en virtude das facultades que me confire o Estatuto de Autonomía de Galicia e a Lei reguladora da Xunta e do seu presidente,</p>
<p>ORDENO:</p>
<p>A publicación da dita modificación no Diario Oficial de Galicia.</p>
<p>Santiago de Compostela, 19 de decembro de 1994.</p>
<p>Manuel Fraga Iribarne</p>
<p>Presidente</p>
<p>Reforma do Regulamento</p>
<p>do Parlamento de Galicia</p>
<p>A Constitución española, no seu artigo 76, recolle a posibilidade de que o Congreso dos Deputados e o Senado, ou ámbalas cámaras conxuntamente, nomeen comisións de investigación. O noso Regulamento, vixente desde 1983, aborda tamén esta materia no seu artigo 70. As sesións e os traballos destas comisións, por imperativo regulamentario, teñen carácter secreto, o que impide a asistencia dos representantes dos medios de comunicación social, en contra do previsto para o funcionamento das demais comisións.</p>
<p>A experiencia mostra que o aludido carácter secreto destas comisións é un atranco cara ó seu correcto funcionamento e non responde á demanda social de transparencia, obxectividade e publicidade, esixida pola sociedade actual.</p>
<p>O obxectivo desta proposición de lei é o de profundar no principio de que o carácter secreto das comisións de investigación debe ser unha excepción. Se fose merecente de aprobación, por congruencia e funcionalidade, debería extenderse a publicidade ás sesións do pleno nas que se debatesen dictames e conclusións formulados polas comisións de investigación, suprimindo o inciso final do artigo 69.2ª do Regulamento.</p>
<p>Artigo único</p>
<p>Os artigos 52.2, 60.2ª e 70 do Regulamento quedan redactados do seguinte xeito:</p>
<p>Artigo 52.2</p>
<p>2.-As comisións de investigación elaborarán un plan de traballo e poderán nomear ponencias no seu seo e requiri-la presencia, por conducto da Presidencia do Parlamento de Galicia, de calquera persoa para ser oída. Os extremos sobre os que deba infor</p>
<p>ma-la persoa requirida deberán serlle comunicados cunha antelación mínima de cinco días. Os comparecentes serán advertidos dos seus dereitos así como da posibilidade de acudir asistidos de letrado.</p>
<p>Artigo 69.2ª</p>
<p>Cando se debatan propostas, dictames, informes ou conclusións elaboradas no seo da Comisión do Estatuto dos Deputados.</p>
<p>Artigo 70</p>
<p>1.-As sesións das comisións son a porta pechada, mais poderán asisti-los representantes dos medios de comunicación social debidamente acreditados.</p>
<p>2.-As sesións das comisións serán secretas canda o acorden por maioría absoluta dos seus membros, por iniciativa da súa respectiva Mesa, da Xunta de dous grupos parlamentarios ou da quinta parte dos seus compoñentes.</p>
<p>3.-Serán secretas, en todo caso, as sesións e os traballos da Comisión do Estado dos Deputados.</p>
<p>4.-As sesións das comisións de investigación axustaranse ó previsto no apartado 1 deste artigo, coas seguintes excepcións:</p>
<p>a) Serán secretas as reunións das ponencias que se creen no seo da Comisión.</p>
<p>b) Serán igualmente secretas as comparecencias que versen sobre materias que fosen declaradas reservadas ou secretas conforme a lexislación vixente e as que traten sobre asuntos que coincidan con actuacións xurídicas que fosen declaradas secretas.</p>
<p>c) Tamén serán secretos os datos, informes ou documentos facilitados a estas comisións para o cumprimento dos seus fins cando o dispoña unha lei ou cando motivadamente o acorde a propia Comisión.</p>

