---
date: '2007-06-30'
page: 11
number: 126
agency: 'CONSELLERÍA DE PRESIDENCIA, ADMINISTRACIÓNS PÚBLICAS E XUSTIZA'
section: III. OUTRAS DISPOSICIÓNS
title: >-
  Decreto 127/2007, do 14 de xuño, polo que se declara a urxente ocupación, para
  os efectos de expropiación forzosa, polo Concello do Incio, dos bens e
  dereitos necesarios para a realización das obras do proxecto reformado de
  saneamento e depuración en Santa Cruz do Incio.
range: Decreto
---
<p>O Concello do Incio, en sesión que tivo lugar o día vinte e nove de decembro de dous mil seis, aprobou o proxecto reformado de saneamento e depuración en Santa Cruz do Incio e, na sesión do oito de xaneiro de dous mil sete, acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa, ao abeiro do disposto no artigo 52 da Lei de expropiación forzosa.</p>
<p>Os bens nos que se concreta a declaración de urxente ocupación están determinados no expediente que se someteu a información pública.</p>
<p>Que o dito expediente tivo entrada na Consellería de Presidencia, Administracións Públicas e Xustiza, e este contén a xustificación acreditativa da motivación para a declaración de urxente ocupación.</p>
<p>Que o expediente foi tratado na comisión de secretarios xerais previa á súa elevación ao Consello da Xunta de Galicia.</p>
<p>Que o expediente contén a documentación a que se refire o artigo 1 da Orde do 7 de decembro de 1983, sobre declaracións de urxente ocupación, así como a exixida no artigo 3 da Lei 11/1996, do 27 de decembro, de medidas de disciplina orzamentaria.</p>
<p>En consecuencia, considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, xa que, segundo sinala o concello, o abastecemento e depuración de augas aos domicilios constitúe un servizo esencial para satisfacer as necesidades da comunidade veciñal, estando actualmente este nun estado sumamente deficiente o que provoca un grao de depuración practicamente nulo, ademais de que a vertedura non chega directamente a unha canle, co perigo dunha posible contaminación de acuíferos e do chan, polo que se fai imprescindible substituír a foxa séptica existente por unha depuradora axeitada ás exixencias actuais.</p>
<p>A competencia para a declaración da urxente ocupación correspóndelle ao Consello da Xunta de Galicia, segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude, por proposta do conselleiro de Presidencia, Administracións Públicas e Xustiza, e logo de deliberación do Consello da Xunta de Galicia, na súa reunión do día catorce de xuño de dous mil sete,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a urxente ocupación, para efectos de expropiación forzosa, polo Concello do Incio, dos bens e dereitos concretados no expediente administrativo instruído para o efecto e necesarios para a execución das obras do proxecto reformado de saneamento e depuración en Santa Cruz do Incio, debendo, se é o caso, unha vez ocupados os terreos necesarios, obter as autorizacións que fosen necesarias dos organismos competentes, con carácter previo ao inicio das obras.</p>
<p>Santiago de Compostela, catorce de xuño de dous mil sete.</p>
<p>Emilio Pérez Touriño</p>
<p>Presidente</p>
<p>José Luis Méndez Romeu</p>
<p>Conselleiro de Presidencia, Administracións</p>
<p>Públicas e Xustiza</p>

