---
date: '2019-03-22'
id: G0532-140319-0003
page: 15582
number: 57
agency: 'Consellería de Medio Ambiente, Territorio e Vivenda'
section: III. Outras disposicións.
title: >-
  ORDE do 7 de marzo de 2019 de aprobación definitiva da modificación puntual
  das normas subsidiarias de planeamento do Concello de Melide na UA-4.
range: Orde
url: >-
  https://www.xunta.gal/dog/Publicados/2019/20190322/AnuncioG0532-140319-0003_gl.html
---
<p>O Concello de Melide solicita a aprobación definitiva da referida modificación puntual das normas subsidiarias de planeamento, en virtude do artigo 60.16, en relación co artigo 83.5 da Lei 2/2016, do 10 de febreiro, do solo de Galicia (LSG).</p>
    <p>Analizada a documentación achegada polo concello e vista a proposta literal da Dirección Xeral de Ordenación do Territorio e Urbanismo, resulta:</p>
    <p>I. Antecedentes.</p>
    <p>1. O Concello de Melide conta cunhas normas subsidiarias de planeamento municipal aprobadas definitivamente pola Comisión Provincial de Urbanismo o 7 de abril de 1994 (NSP).</p>
    <p>2. A Secretaría Xeral de Ordenación do Territorio e Urbanismo emitiu informe o 17 de xuño de 2016 para efectos do trámite de consultas previsto no artigo 60.4 da LSG. </p>
    <p>3. A Secretaría Xeral de Calidade Ambiental e Cambio Climático decidiu non someter esta modificación ao procedemento de avaliación ambiental estratéxica ordinaria, mediante a Resolución do 27 de xullo de 2016.</p>
    <p>4. O Pleno do Concello de Melide aprobou inicialmente a modificación o 28 de setembro de 2017. Foi sometida a información pública durante o prazo de dous meses (El Correo Gallego do 22 de decembro de 2017 e Diario Oficial de Galicia do 2 de xaneiro de 2018), sen se presentaren alegacións.</p>
    <p>5. Consta a emisión dos seguintes informes estatais:</p>
    <p>– Dirección Xeral de Telecomunicacións e Tecnoloxías da Información do 22 de maio de 2018, favorable.</p>
    <p>– Ministerio de Defensa, do 30 de abril de 2018, sen obxeccións.</p>
    <p>– Delegación do Goberno en Galicia do 16 de maio de 2018, sen obxeccións.</p>
    <p>– Dirección Xeral de Política Enerxética e Minas (Ministerio para a Transición Ecolóxica) do 16 de xullo de 2018, sen obxeccións.</p>
    <p>6. Consta a emisión dos seguintes informes autonómicos preceptivos: </p>
    <p>– Subdirección Xeral de Planificación e Protección Civil do 15 de xaneiro de 2018, onde se sinala a innecesariedade de sometemento a informe da Comisión Galega de Protección Civil.</p>
    <p>– Dirección Xeral de Patrimonio Cultural do 2 de abril de 2018, favorable condicionado.</p>
    <p>– Instituto de Estudos do Territorio do 12 de abril de 2018, sen obxeccións.</p>
    <p>– Axencia Galega de Infraestruturas do 13 de abril de 2018, favorable.</p>
    <p>Non consta a emisión do informe solicitado á Dirección de Augas de Galicia, tras rematar o prazo previsto no artigo 60.7 da LSG para a súa emisión con data do 11 de abril de 2018, polo que se entende emitido en sentido favorable (artigo 60.7 da LSG).</p>
    <p>7. Deuse audiencia aos concellos limítrofes de Toques, Sobrado, Palas de Rei, Santiso, Boimorto e Arzúa, sen se recibir resposta.</p>
    <p>8. Emitiron informes favorables previos á aprobación provisional o arquitecto municipal con data do 26 de setembro de 2018 e o asesor xurídico municipal con data 1 de outubro de 2018. A secretaria municipal emitiu informe o 21 de novembro de 2018 e a interventora municipal o 23 de novembro de 2018.</p>
    <p>9. O Concello Pleno de Melide aprobou provisionalmente a modificación o 5 de decembro de 2018.</p>
    <p>10. A solicitude de aprobación definitiva realízase mediante oficio que ten entrada no Rexistro Xeral da Xunta de Galicia o 11 de xaneiro de 2019. </p>
    <p>II. Obxecto e descrición do proxecto.</p>
    <p>1. A modificación ten como finalidade mudar o uso global do ámbito de solo urbano non consolidado UA-4 de residencial a terciario comercial en edificio exclusivo, mantendo unha pequena porcentaxe de uso residencial. </p>
    <p>2. Ademais, a modificación redelimita esa unidade de execución UA-4, coa exclusión do seu extremo sueste, que se inclúe no solo urbano non consolidado lindeiro UA-5, reordena pormenorizadamente o ámbito da UA-4 e remite a un futuro plan especial de reforma interior o desenvolvemento da UA-5, que conta actualmente con ordenación pormenorizada nas normas subsidiarias de planeamento.</p>
    <p>3. A modificación establece unha zona para uso comercial exclusivo de 5.335 m², un ámbito para a aplicación da ordenanza denominada «residencial intensiva en ringleira» das normas subsidiarias vixentes de altura baixo+3+baixo cuberta, un espazo libre público de 2.311 m², e un espazo de equipamento público de 501 m², de altura baixo+1. Estes espazos públicos substitúen a zona verde prevista da UA-4 de 3.000 m².</p>
    <p>4. O novo plan especial de reforma interior para o desenvolvemento da UA-5 supón unha redución da edificabilidade do ámbito, por aplicación da disposición transitoria primeira da LSG ás normas subsidiarias, respecto da ordenación actualmente vixente nun 40 %, aproximadamente. A edificabilidade máxima pasa a ser de 12.891 m² de uso global residencial, con 2.500 m² de espazos libres públicos e 1.300 m² de equipamentos públicos. Estes espazos públicos substitúen un espazo libre público previsto de 5.300 m².</p>
    <p>III. Análise e consideracións.</p>
    <p>Logo de analizar a documentación achegada polo Concello de Melide, púidose observar que está completa, e acadou a integridade documental exixida.</p>
    <p>Así mesmo, e posta en comparación coa normativa urbanística vixente que lle resulta aplicable, comprobouse o axuste da modificación a ela, sen que caiba formular obxeccións á proposta municipal.</p>
    <p>A competencia para resolver sobre a aprobación definitiva dunha modificación puntual de planeamento xeral corresponde á conselleira de Medio Ambiente, Territorio e Vivenda, de conformidade co disposto nos artigos 60, 61.1, 83.5 da LSG e no artigo 146.1 e 200.5 do RLSG en relación co Decreto 88/2018, do 26 de setembro, polo que se establece a estrutura orgánica da Xunta de Galicia; e nos artigos 1 e 4 do Decreto 167/2015, de 13 de novembro, polo que se establece a estrutura orgánica da CMAOT, en relación coa disposición transitoria 2ª do Decreto 177/2016, do 15 de decembro, polo que se fixa a estrutura orgánica da Vicepresidencia e das consellerías da Xunta de Galicia, modificado parcialmente polo Decreto 106/2018, do 4 de outubro.</p>
    <p>IV. Resolución.</p>
    <p>En consecuencia e visto o que antecede,</p>
    <h2>RESOLVO:</h2>
    <p>1. Outorgar a aprobación definitiva á modificación puntual número 4 das normas subsidiarias de planeamento municipal do Concello de Melide.</p>
    <p>2. De conformidade co artigo 88 da Lei 2/2016, do 10 de febreiro, do solo de Galicia, e artigo 212.1 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro, a Dirección Xeral de Ordenación do Territorio e Urbanismo inscribirá de oficio a modificación puntual no Rexistro de Planeamento Urbanístico de Galicia.</p>
    <p>3. De conformidade co disposto polos artigos 82 e 88.4 da Lei 2/2016, do 10 de febreiro, do solo de Galicia, e 70 da Lei 7/1985, do 2 de abril, reguladora das bases de réxime local, o concello deberá publicar no BOP a normativa e ordenanzas da modificación puntual aprobada definitivamente, unha vez inscrita a dita modificación puntual no Rexistro de Planeamento Urbanístico.</p>
    <p>4. Notifíquese esta orde ao Concello e publíquese no Diario Oficial de Galicia.</p>
    <p>5. Contra esta orde cabe interpor recurso contencioso-administrativo ante a Sala do Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 7 de marzo de 2019</p>
    <footer><p>Ángeles Vázquez Mejuto<br>Conselleira de Medio Ambiente, Territorio e Vivenda</p></footer>

