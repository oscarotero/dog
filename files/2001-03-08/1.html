---
date: '2001-03-08'
id: '16412'
page: 2
number: 48
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Decreto 49/2001, do 25 de xaneiro, polo que se cede e adscribe á sociedade
  pública Xenética Fontao, S.A. a segunda planta do edificio de oficinas do
  Centro de Escolma e Reproducción Animal de Fontao (Lugo).
range: Decreto
url: 'https://www.xunta.gal/dog/Publicados/2001/20010308/Anuncio16412_gl.html'
---
<p>A Comunidade Autónoma de Galicia ten a titularidade do inmoble onde se localiza o Centro de Escolma e Reproducción Animal de Fontao, situado na parroquia de Esperante, termo municipal de Lugo, en virtude do Real decreto 1099/1985, do 5 de xuño, sobre traspaso de funcións e servicios da Administración do Estado á Comunidade Autónoma de Galicia en materia de centros nacionais de escolma e reproducción animal.</p>
<p>O Centro de Escolma e Reproducción de Fontao ten a cualificación xurídica de ben demanial, cedido e adscrito integramente, cos seus bens e dereitos, en virtude do Decreto 237/1998, á sociedade pública Xenética Fontao, S.A., agás a segunda planta do edificio dedicado a oficinas, que se cedeu e adscribiu ó Instituto Lácteo e Gandeiro de Galicia.</p>
<p>Con data do 23 de outubro de 2000, a sociedade pública Xenética Fontao, S.A., empresa participada maioritariamente polo Instituto Lácteo e Gandeiro de Galicia (Ilgga), organismo autónomo de carácter comercial e financeiro, adscrito á Consellería de Agricultura, Gandería e Política Agroalimentaria, solicitou a adscrición do resto dos bens do Centro de Escolma e Reproducción de Fontao, Esperante (Lugo), que correspondían en adscrición ó Instituto Lácteo e Gandeiro de Galicia, é dicir, a segunda planta do edificio de oficinas.</p>
<p>Con datas do 14 e 30 de novembro de 2000, os órganos interesados, Instituto Lácteo e Gandeiro de Galicia maila Consellería de Agricultura, Gandería e Política Agroalimentaria, respectivamente, emitiron informe favorable da nova adscrición das dependencias solicitadas pola entidade pública Xenética Fontao, S.A., mentres non son utilizadas na actualidade nin se prevé a súa utilización futura.</p>
<p>Vistos os informes da Asesoría Xurídica Delegada da Consellería de Economía e Facenda con data do 29 de xullo de 1998, e da Intervención Xeral da Comunidade Autónoma de Galicia con data do 27 de decembro de 2000.</p>
<p>Á vista do disposto nos artigos 13 da Lei 3/1985, do 12 de abril, do patrimonio da Comunidade Autónoma de Galicia, e 20 e 21, en relación co 31 do Decreto 50/1989, do 9 de marzo, polo que se aproba o regulamento para a execución da dita lei, de conformidade coa proposta da Consellería de Economía e Facenda e logo de deliberación do Consello da</p>
<p>Xunta de Galicia na súa reunión do día vintecinco de xaneiro de dous mil un,</p>
<p>DISPOÑO:</p>
<p>Artigo único.</p>
<p>1. Cédese e adscríbeselle á sociedade pública Xenética Fontao, S.A., a segunda planta do edificio dedicado a oficinas no Centro de Escolma e Reproducción Animal de Fontao, situado na parroquia de Esperante, termo municipal de Lugo.</p>
<p>2. De acordo co anterior e o disposto no Decreto 237/1998, do 30 de xullo (DOG nº 155, do 12 de agosto), a totalidade dos bens e dereitos que integran o Centro de Escolma e Reproducción Animal de Fontao quedan adscritos á sociedade pública Xenética Fontao, S.A.</p>
<p>3. A Consellería de Economía e Facenda, a través da Secretaría Xeral e do Patrimonio, levará a cabo tódolos trámites necesarios para a efectividade do disposto neste decreto.</p>
<p>Santiago de Compostela, vintecinco de xaneiro de dous mil un.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>

