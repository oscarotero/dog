---
date: '2013-07-26'
id: G0244-190713-0004
page: 29761
number: 142
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  ORDE do 18 de xullo de 2013 pola que se designa o órgano estatístico sectorial
  da Presidencia da Xunta de Galicia.
range: Orde
url: >-
  https://www.xunta.gal/dog/Publicados/2013/20130726/AnuncioG0244-190713-0004_gl.html
---
<p>O Decreto 24/2008, do 21 de febreiro, regula os órganos estatísticos sectoriais da Administración da Comunidade Autónoma de Galicia e o procedemento para a súa designación. No punto 1º do seu artigo 2 establécese que este órgano está integrado por unha ou varias unidades administrativas que se designarán por resolución da persoa titular do departamento no que se integra organicamente.</p>
    <p>Mediante a Orde da Consellería de Presidencia, Administracións Públicas e Xustiza do 29 de xullo de 2010, designouse o órgano estatístico sectorial da Presidencia da Xunta de Galicia.</p>
    <p>O Decreto 88/2013, do 30 de maio, de estrutura orgánica dos órganos superiores e de dirección dependentes da Presidencia da Xunta de Galicia, no artigo 2, parágrafo 4.1.3, establece que son funcións do Servizo de Planificación, Análise e Xestión Económica, a formación de estatísticas nas materias que sexan competencia dos órganos dependentes da Presidencia, sen prexuízo das funcións nesta materia doutros órganos ou unidades. </p>
    <p>Polo indicado anteriormente, cómpre proceder a unha nova designación do órgano estatístico sectorial da Presidencia da Xunta de Galicia.</p>
    <p>De conformidade co establecido nos artigos 1, 2, 3 e 7 do Decreto 24/2008, do 21 de febreiro,</p>
    <h2>DISPOÑO:</h2>
    <p>Primeiro. Designar o órgano estatístico sectorial da Presidencia da Xunta de Galicia, que estará integrado pola unidade administrativa que se especifica a continuación:</p>
    <p>a) Posto de traballo: Servizo de Planificación, Análise e Xestión Económica, dependente da Secretaría Xeral da Presidencia.</p>
    <p>b) Coordinador ou coordinadora: o funcionario ou funcionaria titular do posto de traballo que se designa.</p>
    <p>c) Localización física: dependencias da Secretaría Xeral da Presidencia, Edificio Administrativo San Caetano, Santiago de Compostela.</p>
    <p>Segundo. Para efectos do rexistro ao que se refire o artigo 3 do Decreto 24/2008, do 21 de febreiro, a Secretaría Xeral da Presidencia comunicaralle ao Instituto Galego de Estatística os datos relativos á identidade da persoa que, en cada momento, ocupe o posto de traballo que se identifica no punto primeiro, que se nomeará seguindo os procedementos de provisión establecidos na normativa vixente en materia de función pública.</p>
    <p>Terceiro. A presente orde de designación do órgano estatístico sectorial da Presidencia da Xunta de Galicia deixa sen efecto a Orde do 29 de xullo de 2010, pola que se designa o órgano estatístico sectorial da Presidencia da Xunta de Galicia.</p>
    <p>Santiago de Compostela, 18 de xullo de 2013</p>
    <footer><p>Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p></footer>

