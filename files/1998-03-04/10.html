---
date: '1998-03-04'
id: 878A
page: 2163
number: 43
agency: 'CONSELLERÍA DE FAMILIA E PROMOCIÓN DO EMPREGO, MULLER E XUVENTUDE'
section: III. OUTRAS DISPOSICIÓNS
title: >-
  Orde do 23 de febreiro de 1998 pola que se establecen axudas periódicas de
  preveción e apoio a familias para a integración do menor.
range: Orde
url: 'https://www.xunta.gal/dog/Publicados/1998/19980304/Anuncio878A_gl.html'
---
<p>O Estatuto de autonomía de Galicia, no seu artigo 27.23º, asígnalle á Comunidade Autónoma a competencia exclusiva en materia de asistencia social.</p>
<p>A Lei 4/1993, do 14 de abril, de servicios sociais para Galicia, no seu artigo 50, prevé a posibilidade de concederlles prestacións e axudas económicas a persoas que se atopen en estado de necesidade. O Decreto 488/1997, do 26 de decembro, polo que se establece a estructura orgánica da Consellería de Familia e Promoción do Emprego, Muller e Xuventude, no seu artigo 1, atribúelle á devandita consellería competencia en materia de familia, infan</p>
<p>cia e menores, de acordo co establecido no Estatuto de autonomía de Galicia.</p>
<p>A Lei 3/1997, do 9 de xuño, galega da familia, a infancia e a adolescencia prevé no seu artigo 11.3º.c) a regulación de prestacións económicas ou técnicas, que teñan por obxecto incidir favorablemente nas situacións de carencia familiar, e no artigo 15º.a) establece entre outras medidas preventivas, o apoio á infancia e á adolescencia a través de medidas económicas ou técnicas dirixidas a cubri-las súas necesidades básicas e mellora-lo medio familiar, co fin de garanti-lo dereito a desenvolverse, sempre que sexa posible, no seo da súa propia familia.</p>
<p>A orde da Consellería de Economía e Facenda do 2 de xuño de 1986, modificada pola Orde do 18 de outubro de 1991, posibilita no seu artigo 1.1º a tramitación anticipada de expedientes de gasto imputables ó capítulo IV «no exercicio orzamentario inmediatamente anterior a aquel no que se vaia materializa-la contraprestación, sempre que exista crédito adecuado e suficiente no proxecto de orzamentos xerais da Comunidade que se someta á aprobación do Parlamento de Galicia, unha vez que ese proxecto estea aprobado polo Consello da Xunta de Galicia e que corresponda ó exercicio orzamentario no que se vaia materializa-la contraprestación».</p>
<p>A aplicación desta norma supón a posibilidade de axiliza-lo proceso de execución do orzamento, beneficiando moi especialmente ós propios administrados e sen mingua da soberanía do Parlamento toda vez que o artigo 3.2º dispón que «no suposto de subvencións, a autorización do gasto e a contracción da obriga demoraranse ata a aprobación do crédito que vaia ampara-lo gasto».</p>
<p>Na Lei 11/1992, do 7 de outubro, de réxime financeiro e presupostario de Galicia e no proxecto de Lei de orzamentos xerais da Comunidade galega para o ano 1998, establécense os requisitos e normas necesarios e básicos para a xestión e actividade económico-financeira, normativa á que, en consecuencia se adaptará a presente orde, tendo en canto en todo caso os principios de publicidade, obxectividade e concorrencia.</p>
<p>No citado proxecto de Lei de orzamentos xerais da Comunidade Autónoma para 1998, aprobado polo Consello da Xunta de Galicia de data 22-1-1998 na aplicación 14.02.212A.484.0 existe partida orzamentaria para as axudas que se establecen na presente orde, reservándose para tal efecto un crédito de 212.256.000 ptas.</p>
<p>Na súa virtude, en uso das facultades que teño atribuídas,</p>
<p>DISPOÑO:</p>
<p>Artigo 1º.-Obxecto e finalidade destas axudas.</p>
<p>A presente orde ten por obxecto a convocatoria de concesión de axudas individuais, de carácter periódico, de prevención e apoio á familia para integración do menor, durante o exercicio económico de 1998. A finalidade destas axudas é proporcionar apoio económico a familias para garanti-la atención adecuada ós menores ó seu cargo e favorece-la permanencia destes no seu medio, evitando os riscos de desestructuración familiar.</p>
<p>Artigo 2º.-Beneficiarios.</p>
<p>Poderán ser beneficiarios destas axudas as familias con menores de idade, que se atopen en circunstancias carenciais graves e precisen de apoios económicos para satisface-las súas necesidades básicas e evita-la desestructuración familiar.</p>
<p>Artigo 3º.-Contía das axudas.</p>
<p>A contía mínima e máxima que poderán alcanzar estas axudas está comprendida entre dez mil pesetas (10.000 ptas.) e cincuenta mil pesetas (50.000 ptas.) mensuais por familia, sen que superen a contía de vinte mil pesetas (20.000 ptas.) por menor.</p>
<p>A determinación da contía total da axuda a conceder por unidade familiar establecerase en función das circunstancias económicas e sociais que concorran en cada caso.</p>
<p>Artigo 4º.-Requisitos.</p>
<p>Serán requisitos necesarios para a concesión das axudas:</p>
<p>1. Residir na Comunidade Autónoma galega.</p>
<p>2. Que os menores non teñan cumpridos os 18 anos de idade.</p>
<p>3. Que a renda per cápita anual do núcleo familiar non exceda de trescentas mil pesetas (300.000 ptas.).</p>
<p>4. Que a axuda sexa necesaria para garanti-la permanencia do menor no seu medio familiar.</p>
<p>5. Que a familia poida evolucionar cara á súa plena autonomía e integración social, sendo estas axudas un apoio temporal.</p>
<p>6. Que a dinámica do núcleo familiar garanta a educación e normalización da vida destes menores en aspectos tales como alimentación e vestiario dignos, escolarización regularizada, atención médica adecuada, hixiene e cuidado corporal e outros análogos.</p>
<p>7. Que a unidade familiar non reciba axudas polo mesmo concepto doutros organismos.</p>
<p>Artigo 5º.-Solicitudes e documentación.</p>
<p>As solicitudes formularanse mediante instancia subscrita polo representante da unidade familiar segundo o modelo oficial (anexo I).</p>
<p>Cada solicitude irá acompañada da seguinte documentación:</p>
<p>1. Fotocopia do DNI do solicitante, e do resto dos membros da unidade de convivencia obrigados a obtelo.</p>
<p>2. Fotocopia do libro de familia.</p>
<p>3. Xustificación de haberes: última nómina dos membros da unidade convivencial que perciban haberes, declaración de IRPF ou declaración xurada dos maiores de idade de non estar obrigados a face-la, certificación positiva ou negativa de percepción de prestación económica do INEM referida así mesmo ós maiores de idade; xustificación doutros ingresos familiares, de se-lo caso. A xustificación farase de acordo co modelo de declaración para os maiores de idade (anexo II).</p>
<p>4. Compromiso escrito por parte do solicitante (anexo III) de:</p>
<p>a) Aplica-las axudas á finalidade para a que sexan concedidas.</p>
<p>b) Contribuír á normalización e integración social do núcleo familiar.</p>
<p>c) Atender correctamente á educación dos menores ó seu cargo.</p>
<p>d) Acadar canto antes a plena autonomía familiar.</p>
<p>e) Comunicarlle nun prazo non superior a 15 días ó órgano competente que tramitou a solicitude calquera modificación que afecte ás características deste tipo de axudas.</p>
<p>Deberá xuntarse á documentación achegada polos solicitantes un informe social, elaborado polos servicios sociais municipais ou, se a situación o require, polos Equipos do Menor da provincia correspondente que, en todo caso, deberá axustarse ó modelo oficial descrito no anexo IV. O dito informe valorará e verificará os datos presentados, e proporá as oportunas medidas a tomar, especificándose como se efectuará o seguimento das axudas, tanto para garanti-la súa correcta aplicación como para procurar un apoio periódico que posibilite canto antes a plena autonomía destas familias.</p>
<p>No caso de que o solicitante recibise unha axuda para a integración do menor durante o ano 1997, á solicitude acompañarase unicamente a xustificación de haberes prevista no punto 3, así como o preceptivo informe social.</p>
<p>Artigo 6º.-Lugar e prazo de presentación de solicitudes.</p>
<p>A solicitude e maila documentación requirida presentaranse na delegación da Consellería de Familia e Promoción do Emprego, Muller e Xuventude da provincia onde teña o seu domicilio o solicitante ou ben nos concellos de residencia do mesmo. Estes últimos remitirán os expedientes á delegación correspondente, sendo, en todo caso, de aplicación o disposto no artigo 38.4º da Lei de réxime xurídico das administracións públicas e do procedemento administrativo común.</p>
<p>O prazo de presentación de solicitudes será dun mes a partir da data de entrada en vigor da presente orde, salvo en situacións de extrema gravidade, debidamente xustificadas, xurdidas~ despois desta prazo, que rematará o 31 de outubro de 1998.</p>
<p>Artigo 7º.-Tramitación.</p>
<p>1. As delegacións provinciais comprobarán que tódalas solicitudes reúnen os requisitos esixidos na presente orde, requirindo ó interesado por escrito a emenda de defectos que houbese, con indicación de que se así non o fixese no prazo de 10 días, arquivarase o expediente sen máis trámite.</p>
<p>2. Revisada a documentación e completada, se é o caso, remitirase á comisión provincial de valoración, que terá a función de propoñe-la concesión, modificación, prórroga, suspensión, revogación ou denegación delas, seguindo os criterios obxectivos recollidos na presente orde.</p>
<p>3. A composición da comisión provincial de valoración será a seguinte:</p>
<p>-Presidente: o xefe do Servicio de Familia, Infancia e Menores da delegación provincial.</p>
<p>-Vocais: o delegado provincial designará dous funcionarios, dos que un deles actuará como secretario da comisión. Así mesmo, participará un representante da Intervención Territorial, que actuará con voz pero sen voto.</p>
<p>4. Tódolos actos de trámite efectuados nos expedientes de gasto regulados por esta orde entenderanse condicionados a que, ó se dicta-lo acordo de compromiso de gasto, subsistan as mesmas circunstancias de feito e de dereito existentes no momento en que foron producidos aqueles actos. Para estas efectos poderase solicitar ós interesados declaración xurada acreditativa.</p>
<p>Artigo 8º.-Criterios de valoración.</p>
<p>Cando o número de solicitudes con dereito a axudas sexa tal que exceda o crédito orzamentario destinado para tal fin, a Comisión Provincial de Valoración aplicará os seguintes criterios de preferencia para asigna-las ditas axudas:</p>
<p>-Maior número de fillos.</p>
<p>-Menores ingresos; a contía máxima será establecida pola comisión en función do número de solicitudes.</p>
<p>-Desinternamento.</p>
<p>-Evitar internamento.</p>
<p>-Situación sociofamiliar (familia monoparental, aluguer vivenda, existencia de minusválidos na unidade familiar, terceira idade).</p>
<p>Artigo 9º.-Resolución.</p>
<p>1. A resolución das axudas, unha vez fiscalizadas pola Intervención, corresponderalles ós delegados provinciais da Consellería de Familia e Promoción do Emprego, Muller e Xuventude, segundo o Decreto 88/1990, do 15 de febreiro, que deberán resolver no prazo de 45 días, a partir da terminación do prazo de presentación de solicitudes. No caso de non existir resolución expresa neste prazo, as solicitudes teranse por desestimadas.</p>
<p>2. A duración, contía e condicións das axudas serán as que se especifiquen na resolución de concesión.</p>
<p>3. Os delegados provinciais poderán modificar, suspender ou revoga-las axudas concedidas, logo do informe da comisión provincial de valoración, nos casos en que varíen as condicións que motivaron a concesión ou do incumprimento total ou parcial dos requisitos e condicións establecidas para ela.</p>
<p>4. As resolucións de concesións, denegación, modificación, suspensión, revogación ou prórroga das axudas dictadas polas delegacións provinciais seranlles notificadas ós interesados e terán que ser motivadas.</p>
<p>Artigo 10º.-Pagamentos das axudas.</p>
<p>As delegacións provinciais da Consellería de Familia e Promoción do Emprego, Muller e Xuventude aboaranlles ás familias a contía da axuda concedida en pagos periódicos por mensualidades vencidas.</p>
<p>Artigo 11º.-Seguimento.</p>
<p>O seguimento das axudas será realizado, en cada caso, polo órgano receptor das solicitudes, preferentemente polos servicios sociais, municipais ou, se a situación o require, polo equipo do menor da provincia correspondente, e consistirá en:</p>
<p>a) Avaliación e control na súa aplicación, esixíndose un mínimo dun informe anual da situación das familias beneficiarias, o dito informe presentarase no último trimestre do ano.</p>
<p>b) Apoio e orientación ás familias para acadar canto antes a súa plena autonomía.</p>
<p>c) Pór en coñecemento da comisión provincial de valoración as circunstancias que poidan motiva-la</p>
<p>modificación ou prórroga das axudas concedidas.</p>
<p>Artigo 12º.-Revogación.</p>
<p>O incumprimento total ou parcial de calquera das condicións esixidas, así com a obtención doutra con cargo a outros créditos dos orzamentos xerais do Estado, da Seguridade Social, Administración institucional ou local, constituirá causa determinante de revogación da axuda e do seu reintegro polo beneficiario ou solicitante, segundo o disposto pola orde da Consellería de Economía e Facenda do 27 de decembro de 1990.</p>
<p>Artigo 13º</p>
<p>Os receptores das axudas ou subvencións quedan sometidos ás actuacións de comprobación que acorde a Consellería de Familia e Promoción do Emprego, Muller e Xuventude.</p>
<p>Disposicións adicionais</p>
<p>Primeira.-De acordo co disposto no artigo 3.2º da orde da Consellería de Economía e Facenda do 2 de xuño de 1986, a autorización do gasto e a contratación da obriga demoraranse ata a aprobación do crédito que vaia ampara-lo gasto.</p>
<p>Segunda.-A concesión destas axudas terá como límite global o crédito consignado no orzamento para estes fins.</p>
<p>Terceira.-Poderase acorda-la prórroga das axudas previstas na presente orde para o ano 1999, logo de solicitude dos interesados e sempre que exista crédito orzamentario para o efecto. Á solicitude xuntarase informe social do ano en curso e xustificación de haberes.</p>
<p>Cuarta.-Os casos acollidos na disposición adicional terceira da Orde do 14 de novembro de 1996, pola que se establecen axudas periódicas de prevención e apoio a familias para a integración do menor, presentarán nova solicitude xunto co preceptivo informe social.</p>
<p>Disposicións derradeiras</p>
<p>Primeira.-Autorízase a directora xeral de Familia para dicta-las normas que sexan necesarias para o desenvolvemento da presente orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia, retrotraéndose os efectos económicos das axudas concedidas ó día primeiro de xaneiro de 1998.</p>
<p>Santiago de Compostela, 23 de febreiro de 1998.</p>
<p>Manuela López Besteiro</p>
<p>Conselleira de Familia e Promoción do Emprego,</p>
<p>Muller e Xuventude</p>

