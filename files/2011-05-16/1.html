---
date: '2011-05-16'
id: CA03-050511-253
page: 9687
number: 94
agency: Consellería de Cultura e Turismo
section: I. Disposicións xerais.
title: >-
  ORDE do 14 de abril de 2011 pola que se establecen os criterios e o
  procedemento para a homologación de cursos que realicen os guías de turismo
  especializados de Galicia para os efectos do disposto no artigo 33 do Decreto
  42/2001, do 1 de febreiro, de refundición en materia de axencias de viaxes,
  guías de turismo e turismo activo.
range: Orde
url: >-
  https://www.xunta.gal/dog/Publicados/2011/20110516/AnuncioCA03-050511-253_gl.html
---
<p>O guía de turismo desempeña un papel de grande importancia, por ser unha das primeiras persoas con quen ten contacto o turista no destino e que, en todo caso, atende as súas inquedanzas e o orienta durante a súa estadía. A calidade da prestación dos seus servizos determina en moitos casos a imaxe e o grao de satisfacción que os visitantes leven do destino escollido, xa que o guía é responsable da súa asistencia, condución e información.</p>
    <p>De aí a necesidade de contar con profesionais especializados, cunha boa formación e amplos coñecementos, precisos e actualizados. </p>
    <p>Con esta orde preténdese fixar un marco preciso que dea unha resposta axeitada ás necesidades formativas deste colectivo e lle facilite os trámites para a renovación da súa habilitación.</p>
    <p>A Lei 14/2008, do 3 de decembro, de turismo de Galicia (DOG n.º 246, do 19-12-2008), modificouse pola Lei 1/2010, do 11 de febreiro, de modificación de diversas leis de Galicia para a súa adaptación á Directiva 2006/123/CE do Parlamento Europeo e do Consello, do 12 de decembro de 2006 ( DOG n.º 36, do 23-2-2010), relativa aos servizos no mercado interior. </p>
    <p>Segundo esta modificación, a Lei 14/2008 establece no seu artigo 50 que a actividade profesional da guía ou do guía de turismo terá por obxecto a prestación, de xeito habitual e retribuído, de servizos de asistencia, acompañamento e información en materia cultural, artística, histórica e xeográfica ás turistas e aos turistas nas súas visitas a museos e demais bens integrantes do patrimonio cultural de Galicia sito no ámbito territorial da comunidade autónoma.</p>
    <p> O artigo 33 do Decreto 42/2001, do 1 de febreiro, de refundición en materia de axencia de viaxes, guías de turismo e turismo activo, dentro do título II, que regula a profesión de guía de turismo especializado de Galicia, sinala que a dita habilitación terá unha validez de cinco anos renovables por iguais períodos de tempo, sempre que o interesado acredite a asistencia a un ou varios cursos de formación, actualización ou perfeccionamento que para tal efecto organice ou homologue a consellería competente en materia de turismo e que sumen un mínimo de 70 horas durante os cinco anos de vixencia da habilitación anterior.</p>
    <p>Esta orde ten por obxecto regular o procedemento de homologación de cursos que realicen os guías de turismo especializados de Galicia, para os efectos do disposto no artigo 33 do Decreto 42/2001, do 1 de febreiro, de refundición en materia de axencias de viaxes, guías de turismo e turismo activo.</p>
    <p>Sobre este procedemento administrativo poderase obter documentación normalizada ou información adicional na Secretaría Xeral para o Turismo, a través dos seguintes medios:</p>
    <p>a) Páxina web oficial da consellería: www.culturaeturismo.xunta.es.</p>
    <p>b) Páxina web oficial da Secretaría Xeral para o Turismo (www.sxturismo.org) na sección documentación, epígrafe formación e profesións turísticas.</p>
    <p>c) Os teléfonos 881 09 90 75 e 981 54 74 06 da devandita secretaría xeral.</p>
    <p>d) Presencialmente.</p>
    <p>Por todo iso, por proposta da Secretaría Xeral de Turismo,</p>
    <h2>DISPOÑO:</h2>
    <p>Artigo 1. <em>Requisitos para a homologación das actividades de formación.</em></p>
    <p>1. Para os efectos do disposto no artigo 33 do Decreto 42/2001, do 1 de febreiro, entenderanse automaticamente homologadas, logo de presentación da correspondente certificación (orixinal ou compulsada) sempre que se realicen durante os cinco anos de vixencia da habilitación anterior, as seguintes accións formativas:</p>
    <p>A) Todos os cursos de idiomas a partir 40 horas inclusive organizados polas escolas oficiais de idiomas e os institutos de idiomas vinculados ás universidades públicas españolas. Tamén servirá a presentación dos diplomas oficiais que outorgan os distintos países a persoas non nativas nos casos en que o nivel de idioma certificado para o candidato sexa o suficiente para realizar estudos universitarios nese país. Neste caso corresponderalle ao guía que o obteña acreditar tamén que con el podería acceder á universidade no país onde ese idioma sexa a lingua oficial.</p>
    <p>Cada un dos cursos de idiomas, así como a obtención do diploma oficial que acredite o nivel arriba indicado, validarase pola metade da súa duración, cun límite de 70 horas.</p>
    <p>B) Os cursos organizados pola Secretaria Xeral de Turismo dirixidos con exclusividade ou carácter prioritario aos guías de turismo especializados de Galicia.</p>
    <p>C) Outros cursos ou actividades organizadas polas administracións públicas españolas e outros organismos, fundacións ou sociedades públicas, así como pola <em>Asociación Profesional de Guías Turísticos de Galicia</em>, que conten con máis de 30 asociados, sempre que teñan unha duración mínima de 10 horas de formación presencial ou 15 de teleformación, que traten sobre algunha das seguintes áreas:</p>
    <p>–Comunicación, asesoramento, xestión e asistencia a grupos turísticos. Preparación e desenvolvemento de itinerarios turísticos.</p>
    <p>–Coñecementos histórico-artísticos, xeográficos, culturais e ecolóxicos de Galicia.</p>
    <p>–Coñecementos normativos e socioeconómicos da Comunidade Autónoma de Galicia en materia turística.</p>
    <p>2. Calquera outra actividade de formación que leven a cabo outros organizadores poderá ser homologada pola consellería competente en materia de turismo, sempre que teña unha duración mínima de 10 horas de formación presencial ou 15 de teleformación e que, a xuízo da comisión que se constitúa para o efecto, a súa organización responda a principios de obxectividade e eficacia e o programa contribúa a que os guías melloren as tarefas propias do seu exercicio profesional.</p>
    <p>Artigo 2. <em>Solicitudes de homologación.</em></p>
    <p> Para que unha actividade formativa obteña a homologación para os efectos do disposto no artigo 33 do Decreto 42/2001, os organizadores ou outros interesados deberán presentar a correspondente solicitude de homologación (anexo I), previa e condicional, ante a comisión de homologación que se constituirá para eses efectos, coa seguinte documentación:</p>
    <p>A) Datos básicos da entidade organizadora da actividade. Cando se trate de persoas xurídicas achegarase copia cotexada do CIF, do documento de constitución da sociedade e da documentación acreditativa de representatividade suficiente para actuar en nome da empresa. Se o solicitante é persoa física, a presentación da solicitude de homologación comportará a autorización do solicitante para que o órgano obteña de forma directa os datos de carácter persoal que figuren no DNI do interesado.</p>
    <p>Non obstante, o solicitante poderá denegar expresamente o consentimento, facéndoo constar expresamente no formulario de solicitude, e daquela deberá presentar o DNI.</p>
    <p>B) Unha memoria da actividade, en que se especifiquen todos os aspectos fundamentais para a súa valoración: obxectivos previstos, programa detallado, número e criterios de selección dos destinatarios se procede, medios de difusión, control de asistencia, requisitos para o outorgamento do certificado acreditativo.</p>
    <p>Artigo 3. <em>Lugar e prazo de presentación.</em></p>
    <p>As solicitudes de homologación de cursos presentáranse no Rexistro Único da Xunta de Galicia ou por calquera outro dos restantes medios previstos na Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>O prazo de presentación de solicitudes estará aberto todo o ano.</p>
    <p>Artigo 4. <em>Procedemento para a homologación.</em></p>
    <p>1. A comisión de homologación examinará as solicitudes e a restante documentación presentada e, dentro do prazo de 20 días desde a recepción da solicitude na Secretaría de Xeral de Turismo, tendo en conta os criterios establecidos no artigo 1.2, elevará a súa proposta á Secretaria Xeral de Turismo, que resolverá.</p>
    <p>2. A resolución, se procede, entenderase condicionada a que o desenvolvemento da actividade se adecúe ao explicitado no deseño previo.</p>
    <p>No caso de que na resolución non se especifique o número de horas polas cales se homologa, entenderase que se valida pola totalidade da duración da actividade formativa.</p>
    <p>Contra esta resolución poderase recorrer potestativamente en reposición ante o mesmo órgano que a ditara ou ser impugnada directamente ante o órgano xurisdicional contencioso.</p>
    <p>3. A entidade organizadora ou o solicitante, dentro do mes seguinte á finalización da actividade de formación, remitirá á Secretaría Xeral de Turismo un informe final cos datos suficientes para comprobar que se desenvolveu de acordo co previsto e, se é posible, unha lista cos asistentes aos cales se lles expediu o diploma acreditativo.</p>
    <p>4. Sen prexuízo de que a resolución se lle notifique ao solicitante e á entidade organizadora da actividade formativa para que lle dea a publicidade que coide conveniente, a consellería competente en materia de turismo publicará no DOG as actividades de formación que se homologasen. Así mesmo, daráselles publicidade ás ditas homologacións na páxina web.</p>
    <p>5. En casos excepcionais e debidamente xustificados, poderanse homologar accións formativas con posterioridade ao seu desenvolvemento.</p>
    <p>Artigo 5. <em>Comisión de homologación.</em></p>
    <p>1. A comisión de homologación estará integrada polos seguintes membros:</p>
    <p>A) Subdirector/a xeral de Xestión, Fomento e Cooperación ou persoa en quen delegue, que a presidirá.</p>
    <p>B) Xefe/a do Servizo de Ordenación do Turismo ou un representante del.</p>
    <p>C) Xefe/a do Servizo de Formación, Cooperación Institucional, Promoción e Formación ou un representante del, que exercerá como secretario/a.</p>
    <p>2. Á comisión correspóndenlle as funcións de examinar e propoñer a estimación ou desestimación das solicitudes de homologación que se presenten e dirimir as dúbidas que se poidan expor en relación coas certificacións ou diplomas que se presenten para a súa validación automática.</p>
    <p>Disposición derrogatoria.</p>
    <p>Queda derrogada a Orde do 17 de xuño de 2003 pola que se establecen os criterios e o procedemento para a homologación de cursos que realicen os guías de turismo especializados de Galicia, para os efectos do disposto no artigo 33 do Decreto 42/2001, do 1 de febreiro, de refundición en materia de axencias de viaxes, guías de turismo e turismo activo.</p>
    <p>Disposición derradeira.</p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 14 de abril de 2011.</p>
    <footer><p>Roberto Varela Fariña<br>Conselleiro de Cultura e Turismo</p></footer>

