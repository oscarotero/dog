---
date: '1997-12-02'
id: D3AA
page: 11
number: 233
agency: 'CONSELLERÍA DE AGRICULTURA, GANDERÍA E MONTES'
section: III. OUTRAS DISPOSICIÓNS
title: >-
  Orde do 18 de novembro de 1997 pola que se regula a fixación dos horarios do
  persoal da escala de axentes forestais da Xunta de Galicia e se establecen as
  compensacións por razón da actividade extraordinaria desenvolvida.
range: Orde
url: 'https://www.xunta.gal/dog/Publicados/1997/19971202/AnuncioD3AA_gl.html'
---
<p>O regulamento da escala de axentes forestais, aprobado polo Decreto 293/1997, do 1 de outubro de 1997, remite a unha orde da Consellería de Agricultura, Gandería e Montes para o establecemento do marco para a fixación dos horarios do persoal da escala (artigo 16) e para a determinación, dentro do marco retributivo dos funcionarios, das compensacións por razón da actividade extraordinaria desenvolvida (artigo 20).</p>
<p>En cumprimento da devandita remisión e en uso da facultade conferida na disposición derradeira segunda do dito decreto, e logo do acordo acadado na mesa xeral de negociación e do informe favorable da Comisión de Persoal,</p>
<p>DISPOÑO:</p>
<p>Capítulo I</p>
<p>Horarios</p>
<p>Artigo 1º</p>
<p>1. O persoal da escala realizará o seu traballo entre as 00 e as 24 horas, en función dos horarios que sexan fixados polos delegados provinciais, por proposta dos xefes de servicio respectivos, nos que se determinarán os efectivos necesarios para atende-los servicios en sábados, domingos e festivos.</p>
<p>En calquera caso, o devandito persoal desfrutará dun descanso semanal mínimo de 48 horas consecutivas.</p>
<p>2. Os cadros horarios serán confeccionados con carácter trimestral e postos en coñecemento do persoal afectado cunha antelación mínima de 1 mes, salvo nos supostos excepcionais que non o permitan.</p>
<p>Artigo 2º</p>
<p>Na fixación dos horarios das xornadas ou quendas ordinarias terase en conta o seguinte:</p>
<p>a) O cómputo anual establecido no artigo 15 do regulamento da escala.</p>
<p>b) A duración da xornada diaria ou quenda será de 7 horas de outubro a marzo e de 8 horas de abril a setembro. Esta xornada ou quenda, se se realiza pola mañá, terá que rematar antes das 15 horas e, se se realiza pola tarde non, poderá iniciarse antes das 14 horas. Todo o anterior sen prexuízo do previsto no artigo 18 do regulamento da escala. No caso de quendas procurarase a rotación do persoal.</p>
<p>c) Considerarase horario diúrno o que se realice entre as 8 e as 21 horas de outubro a marzo e entre as 7 e as 22 horas de abril a setembro.</p>
<p>d) Considerarase horario nocturno o que se realice entre as 21 e as 8 horas de outubro a marzo e entre as 22 e as 7 horas de abril a setembro.</p>
<p>e) No suposto de que unha xornada ou quenda se prolongue por necesidade da continuidade do servicio ou deba realizarse durante máis de 2 horas en horario nocturno, entenderase realizada integramente no devandito horario nocturno.</p>
<p>f) Consideraranse xornadas ou quendas de fin de semana ou festivo as que se realicen entre as 21 horas do venres ou día anterior ó festivo e as 8 horas do luns ou día seguinte ó festivo de outubro a marzo, e entre as 22 e as 7 horas, respectivamente, de abril a setembro.</p>
<p>g) No caso de xornadas ou quendas que se realicen en horario nocturno ou en fin de semana ou festivo, procurarase a rotación do persoal de xeito que, como máximo, cada axente non realice ó mes máis de 5 en horario nocturno nin máis de 4 en fin de semana nun máximo de 2 fins de semana, así como un máximo de 1 en festivo cun máximo anual de 3 festivos.</p>
<p>h) No caso da prolongación de xornada á que fai referencia o artigo 18 do regulamento da escala, por cada hora prolongada respecto á xornada fixada diminuirase en 1.25 horas, se se realiza en horario diúrno, ou en 1.50 horas se se realiza en horario nocturno ou en fin de semana ou festivo, a duración doutra ou doutras xornadas ordinarias nos dous meses seguintes, tendo en conta a petición do interesado e as necesidades do servicio.</p>
<p>Artigo 3º</p>
<p>Na fixación das xornadas extraordinarias ou gardas previstas no artigo 17 do regulamento da escala terase en contra o seguinte:</p>
<p>a) Procurarase a rotación do persoal de xeito que como máximo cada axente non realice ó mes máis de 16 destas gardas.</p>
<p>b) A súa duración máxima será de 12 horas cun descanso posterior de 36 horas, salvo que as necesidades derivadas da rotación do persoal non o permitan, e sen prexuízo do establecido no artigo 18 do regulamento da escala.</p>
<p>Capítulo II</p>
<p>Compensacións económicas</p>
<p>Artigo 4º</p>
<p>O persoal da escala percibirá as seguintes compensacións económicas en concepto de complemento de productividade de acordo co disposto no artigo 64.3 c) da Lei 4/1988, da función pública de Galicia:</p>
<p>1.1. Pola adaptación do seu horario ás necesidades do servicio, ata 6.250 ptas./mensuais.</p>
<p>1.2. Cando a adaptación do seu horario ás necesidades do servicio implique realizar xornadas ordinarias en fin de semana ou festivo ou en horario nocturno, ata 10.000 ptas./mensuais.</p>
<p>1.3. Cando a adaptación do seu horario ás necesidades do servicio implique realizar xornadas extraordinarias de garda de presencia física de 12 horas, ata 15.000 ptas./mensuais.</p>
<p>As compensacións económicas establecidas neste apartado 1 son incompatibles entre si.</p>
<p>2.1. Por cada xornada ordinaria realizada en fin de semana ou festivo en horario diúrno ou o resto dos días en horario nocturno ou, nestes últimos días, nos supostos previstos no apartado e) do artigo 2, 4.000 ptas.</p>
<p>2.2. Por cada xornada ordinaria realizada en fin de semana ou festivo en horario nocturno ou, nestes días, nos supostos previstos no apartado e) do artigo 2, 5.000 ptas.</p>
<p>2.3. Por cada xornada extraordinaria de garda de presencia física de 12 horas realizadas en máis dun 50% en sábado, domingo ou festivo, 9.000 ptas., e 6.000 ptas. o resto dos días.</p>
<p>A compensación económica establecida no punto 3 deste apartado 2 é incompatible coas establecidas nos seus puntos 1 e 2.</p>
<p>Artigo 5º</p>
<p>1. A percepción das compensacións establecidas no artigo anterior estará suxeita a que se dean as condicións sinaladas no apartado 1 e á efectiva prestación dos servicios previstos no apartado 2.</p>
<p>2. En calquera caso, a aplicación orzamentaria do complemento de productividade establecido por razón da actividade extraordinaria que regula esta orde quedará limitada ás dotacións orzamentarias que anualmente se establezan para a consellería,</p>
<p>tendo sempre en conta o disposto ó respecto na correspondente Lei de orzamentos xerais da Comunidade Autónoma para cada ano.</p>
<p>3. No presente exercicio de 1997, a dotación da Consellería de Agricultura, Gandería e Montes é de trescentos millóns de pesetas.</p>
<p>Disposición adicional</p>
<p>Dentro do marco establecido no artigo 21 do regulamento da escala procurarase que, durante os meses de xullo, agosto e setembro, alomenos un axente por comarca desfrute dunha quincena de vacacións.</p>
<p>Disposición derradeira</p>
<p>A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 18 de novembro de 1997.</p>
<p>Tomás Pérez Vidal</p>
<p>Conselleiro de Agricultura, Gandería e Montes</p>
<p>9587</p>

