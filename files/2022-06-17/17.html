---
date: '2022-06-17'
id: G0003-130622-0001
page: 34878
number: 116
agency: Servizo Galego de Saúde
section: IV. Oposicións e concursos.
title: >-
  RESOLUCIÓN do 10 de xuño de 2022, da Dirección Xeral de Recursos Humanos, pola
  que se modifica a Resolución do 15 de marzo de 2022 pola que se convoca
  concurso-oposición para o ingreso na categoría de enfermeiro/a, para ampliar o
  número de prazas.
range: Resolución
url: >-
  https://www.xunta.gal/dog/Publicados/2022/20220617/AnuncioG0003-130622-0001_gl.html
---
<p>O Decreto 30/2019, do 14 de marzo, polo que se aproba a oferta de emprego público correspondente a diversas categorías de persoal estatutario do Servizo Galego de Saúde para o ano 2019 (<em>Diario Oficial de Galicia</em> núm. 62, do 29 de marzo), o Decreto 220/2020, do 3 de decembro, polo que se aproba a oferta de emprego público correspondente ao ano 2020 (<em>Diario Oficial de Galicia</em> núm. 255, do 21 de decembro), e o Decreto 75/2021, do 8 de abril, polo que se aproba a oferta de emprego público correspondente a diversas categorías de persoal estatutario do Servizo Galego de Saúde para o ano 2021 (<em>Diario Oficial de Galicia</em> núm. 82, do 3 de maio), autorizaron a convocatoria dun total de mil setenta (1.070) prazas correspondentes á categoría de enfermeiro/a.</p>
    <p>Pola Resolución do 15 de marzo de 2022, da Dirección Xeral de Recursos Humanos (<em>Diario Oficial de Galicia</em> núm. 58, do 24 de marzo) convocouse concurso-oposición para o ingreso na categoría de enfermeiro/a, cuxo prazo de inscrición finaliza o 15 de xullo próximo.</p>
    <p>O Decreto 81/2022, do 25 de maio, polo que se aproba a oferta de emprego público extraordinaria para a estabilización do emprego temporal do persoal do Sistema público de saúde de Galicia, en desenvolvemento da Lei 20/2021, do 28 de decembro, de medidas urxentes para a redución da temporalidade no emprego público (<em>Diario Oficial de Galicia</em> núm. 102, do 30 de maio), autoriza a convocatoria, polo sistema de concurso-oposición, dun total de duascentas trinta (230) prazas da categoría de enfermeiro/a.</p>
    <p>No artigo 3.1 deste mesmo decreto establécese que o sistema de selección para a cobertura de tales prazas será o de concurso-oposición, cunha fase de oposición que terá unha valoración do sesenta por cento da puntuación total do proceso, e a fase de concurso, cunha valoración do corenta por cento da puntuación total, que terá en conta maioritariamente a experiencia profesional na categoría.</p>
    <p>Así mesmo, prevé a posibilidade de acumulación de probas nun mesmo exercicio e sesión, así como a redución da puntuación mínima exixida para superar tales probas e o carácter non eliminatorio dalgún/s exercicio/s.</p>
    <p>O proceso selectivo en tramitación respecta as exixencias contidas neste decreto, aprobado en execución da Lei 20/2021, do 28 de decembro, de medidas urxentes para a redución da temporalidade no emprego público. A puntuación máxima que se pode obter no proceso convocado é de 100 puntos, dos cales 60 corresponden á fase de oposición e 40 á fase de concurso.</p>
    <p>Para superar o exercicio eliminatorio da fase de oposición, a persoa aspirante debe obter o 35 % da puntuación máxima alcanzable nesta proba. Na fase de concurso, a valoración da experiencia profesional representa o 70 % da puntuación total da fase de concurso, asignando a maior puntuación á experiencia profesional na mesma categoría.</p>
    <p>En consecuencia, non tendo finalizado o prazo de inscrición no concurso-oposición convocado, razóns organizativas, asistenciais e de eficiencia na xestión dos procesos de selección, así como para simplificar a participación das persoas aspirantes evitando a inscrición en varias convocatorias, fan oportuna a tramitación dun único proceso ampliando o número de prazas convocadas coas resultantes da aprobación do Decreto 81/2022, do 25 de maio, de oferta de emprego público extraordinaria para a estabilización do emprego temporal do persoal do Sistema público de saúde de Galicia.</p>
    <p>Todo isto sen prexuízo da ampliación adicional que, de ser o caso, resulte da aprobación do decreto de oferta de emprego público para o ano 2022, en aplicación da taxa ordinaria prevista na Lei 22/2021, do 28 de decembro, de orzamentos xerais do Estado para o ano 2022.</p>
    <p>En virtude do exposto, este centro directivo, logo do seu tratamento na Mesa Sectorial de Negociación e no uso das competencias que lle atribúe o artigo 18.1.c) do Decreto 137/2019, do 10 de outubro, polo que se establece a estrutura orgánica do Servizo Galego de Saúde (<em>Diario Oficial de Galicia</em> núm. 208, do 31 de outubro),</p>
    <h2>RESOLVE:</h2>
    <p>Primeiro. Modificar o anexo I da Resolución do 15 de marzo de 2022, da Dirección Xeral de Recursos Humanos, pola que se convoca concurso-oposición para o ingreso na categoría de enfermeiro/a (<em>Diario Oficial de Galicia</em> núm. 58, do 24 de marzo).</p>
    <p>O número de prazas que se convoca neste proceso selectivo é o que se indica no anexo desta resolución, con expresión diferenciada das prazas polo seu sistema de acceso.</p>
    <p>Segundo. As bases, programa das probas selectivas, exercicios, baremo, prazo de inscrición, procedemento e prazo de acreditación de requisitos e méritos para este proceso serán os aprobados pola Resolución da Dirección Xeral de Recursos Humanos do 15 de marzo de 2022 (<em>Diario Oficial de Galicia</em> núm. 58, do 24 de marzo).</p>
    <p>Terceiro. Contra esta resolución, que pon fin á vía administrativa, poderase interpoñer recurso potestativo de reposición ante esta dirección, no prazo dun mes contado desde o día seguinte ao da súa publicación no <em>Diario Oficial de Galicia</em>, de conformidade co establecido nos artigos 123 e 124 da Lei 39/2015, do 1 de outubro, do procedemento administrativo común das administracións públicas, ou poderase impugnar directamente na xurisdición contencioso-administrativa nos termos da Lei 29/1998, do 13 de xullo.</p>
    <p>Santiago de Compostela, 10 de xuño de 2022</p>
    <footer><p>Ana María Comesaña Álvarez<br>Directora xeral de Recursos Humanos</p></footer>
    <h2>ANEXO I</h2>
    <h3>Prazas e titulación</h3>
    <table>
     <tbody>
      <tr>
       <td>Categoría</td>
       <td>Subgrupo</td>
       <td>Acceso libre</td>
       <td>Promoción interna</td>
       <td>Reserva 
        discapacidade</td>
       <td>Total</td>
       <td>Titulación</td>
      </tr>
      <tr>
       <td>Enfermeiro/a</td>
       <td>A2</td>
       <td>958</td>
       <td>268</td>
       <td>74</td>
       <td>1.300</td>
       <td>Título universitario oficial de grao en enfermaría, diplomatura universitaria de Enfermaría ou equivalente</td>
      </tr>
     </tbody>
    </table>

