---
date: '2000-01-18'
id: '2976'
page: 671
number: 11
agency: 'CONSELLERÍA DE PESCA, MARISQUEO E ACUICULTURA'
section: III. OUTRAS DISPOSICIÓNS
title: >-
  Orde do 10 de decembro de 1999 pola que se aproba a reordenación do polígono
  de bateas denominado Baiona, situado no distrito marítimo de Baiona, provincia
  de Pontevedra.
range: Orde
url: 'https://www.xunta.gal/dog/Publicados/2000/20000118/Anuncio2976_gl.html'
---
<p>O polígono de bateas denominados Baiona, situado no distrito marítimo de Baiona, foi creado por orde do Ministerio de Comercio do 14 de febreiro de 1974 (BOE do 28 de marzo).</p>
<p>O Real decreto 3318/1982, do 24 de xullo, transfírelle á Xunta de Galicia as competencias en materia de marisqueo e acuicultura con carácter de exclusivas, de acordo co artigo 27.15º do Estatuto de autonomía e o 148.1º 11 da Constitución. No exercicio destas competencias e no cumprimento do disposto no artigo 1 do Decreto 197/1986, do 12 de xuño, e o 3 do Regulamento para explotación de bateas situadas en zona marítima, aprobado polo Decreto 2559/1961, do 30 de novembro, a Consellería de Pesca, Marisqueo e Acuicultura, en virtude da Orde do 27-4-1988 (DOG nº 127, do 2 de xullo), declara de interese marisqueiro e urxente execución a revisión e a reordenación do polígono Baiona do distrito marítimo de Baiona.</p>
<p>En consecuencia, unha vez redactado o proxecto e o acordo de reordenación, tramitados conforme co procedemento establecido no Decreto 423/1993, do 17 de decembro (DOG nº 13, do 20 de xaneiro de 1994), e declarado firme o acordo de reordenación por resolución da Dirección Xeral de Recursos Mariños, do 8 de novembro de 1999, por proposta da Dirección Xeral de Recursos Mariños, esta consellería</p>
<p>DISPÓN:</p>
<p>Primeiro.-Queda constituído e delimitado o novo polígono A do distrito marítimo de Baiona, que subs</p>
<p>titúe o antiguo Baiona coa capacidade, situación e circunstancias que se indican no anexo desta orde.</p>
<p>Segundo.-As concesións administrativas de bateas existentes no polígono obxecto de reordenación e pertencentes ós concesionarios recoñecidos nas bases de revisión mantéñense nas mesmas condicións das respectivas ordes de outorgamento, excepto no que se refire á cuadrícula ou punto de fondeo, que quedan anuladas por esta orde e substituídas polas cuadrículas asignadas no acordo de reordenación.</p>
<p>Quedará igualmente rectificadas as concesións no referente ás dimensións do artefacto, número de cordas e cultivo autorizado, que terán que axustarse ás determinacións do Decreto 406/1996, do 7 de novembro (DOG nº 228), e o prazo da concesión, que se limita a 30 anos, conforme coa Lei 6/1993, do 11 de maio.</p>
<p>Terceiro.-Os concesionarios de bateas deberán traslada-los artefactos no prazo máximo de 3 meses, facendo efectiva a toma de posesión das novas cuadrículas. Transcorrido este prazo, a consellería incoará o correspondente expediente de caducidade por aplicación do Decreto 423/1993, do 17 de decembro, ás concesións das bateas que no estean no punto asignado no acordo de reordenación.</p>
<p>Cuarto.-Os artefactos fondeados no polígono pertencentes a propietarios que non fosen recoñecidos como concesionarios nas bases de revisión e os de propietario descoñecido serán considerados clandestinos, procedendo á súa retirada, en aplicación dos artigos 42 e 44 do Decreto 423/1993, do 17 de decembro.</p>
<p>Quinto.-As peticións de concesión administrativa de bateas referentes a cuadrículas antes existentes no polígono obxecto de reordenación e que estean en tramitación no momento de entrar en vigor esta orde quedan desestimadas en aplicación do artigo 5 do Decreto 406/1996, do 7 de novembro.</p>
<p>Disposición derrogatoria</p>
<p>Quedan derrogadas tódalas disposicións de igual ou inferior categoría que se opoñan ó disposto nesta orde, no ámbito da Comunidade Autónoma de Galicia, especialmente a Orde do 14 de febreiro de 1974, no relativo ó polígono Baiona do distrito marítimo de Baiona.</p>
<p>Disposición derradeira</p>
<p>Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 10 de decembro de 1999.</p>
<p>P.D. (Orde 17-12-1997,</p>
<p>DOG nº 246, do 22 de decembro)</p>
<p>Juan José Álvarez Pérez</p>
<p>Secretario xeral da Consellería de Pesca,</p>
<p>Marisqueo e Acuicultura</p>
<p>ANEXO</p>
<p>Situación xeográfica dos vértices, segundo as coordenadas obtidas da carta nº 4.167 de portos de Panxón e Baiona, publicada polo Instituto Hidrográfico da Mariña.</p>
<p>PolígonoVérticeLatitudeLonxitude</p>
<p>A  A 42º08,7630'N 08º50,1880'W</p>
<p>PolígonoVérticeLatitudeLonxitude</p>
<p>B 42º08,5960'N 08º50,0000'W</p>
<p>C 42º08,4780'N 08º50,1990'W</p>
<p>D 42º08,6450'N 08º50,3780'W</p>
<p>Consta de 16 puntos de fondeo ou caudrículas, das que se ocupan 14 con viveiros procedentes do antigo polígono.</p>

