---
date: '2001-02-20'
id: 31C2
page: 2
number: 36
agency: 'CONSELLERÍA DE CULTURA, COMUNICACIÓN SOCIAL E TURISMO'
section: I. DISPOSICIÓNS XERAIS
title: >-
  Decreto 44/2001, do 1 de febreiro, de refundición da normativa en materia do
  censo de asociacións e entidades culturais.
range: Decreto
url: 'https://www.xunta.gal/dog/Publicados/2001/20010220/Anuncio31C2_gl.html'
---
<p>A Comunidade Autónoma de Galicia de acordo co artigo 27.19º do Estatuto de autonomía, ten competencia exclusiva no fomento da cultura en Galicia,</p>
<p>sen prexuízo do establecido no artigo 149.2º da Constitución.</p>
<p>O desenvolvemento das funcións en materia de promoción cultural, así como a execución dos correspondentes programas da súa competencia, esixen a dispoñibilidade de datos actualizados das entidades e asociacións que, para estes efectos, manteñan relación cos servicios administrativos centrais ou provinciais. Con isto cúmprese, pola súa vez, a dobre finalidade dun máis rigoroso coñecemento, dunha banda, da realidade asociativa galega no ámbito sociocultural e, doutra, de racionalizar e axiliza-los procesos económico-administrativos, evitando reiteradas peticións de datos de identificación nos casos que así o requiran.</p>
<p>Neste decreto intégranse a Orde do 29 de outubro de 1986, pola que se establece o censo de asociacións e entidades culturais de Galicia, agás o seu artigo 1 que ó crear este censo permanece en vigor, e a Resolución do 26 de marzo de 1987, da Dirección Xeral de Cultura e do Patrimonio Histórico-Artístico, pola que se desenvolve o artigo 4 da devandita orde pola que se establece o censo de asociacións e entidades culturais.</p>
<p>Por todo isto, por proposta do conselleiro de Cultura, Comunicación Social e Turismo logo de deliberación do Consello da Xunta de Galicia na súa reunión do día un de febreiro de dous mil un,</p>
<p>DISPOÑO:</p>
<p>Artigo 1º.-Adscrición do censo de asociacións e entidades culturais.</p>
<p>O censo de asociacións e entidades culturais de Galicia levarase na correspondente unidade do centro directivo competente en materia de asociacións culturais, segundo o previsto na estructura orgánica da consellería que teña atribuídas as competencias en materia de cultura, encargándose a dita unidade da súa custodia así como de efectua-la inscrición nel, resolvendo o titular do referido centro directivo.</p>
<p>Artigo 2º.-Suxeitos inscribibles no censo.</p>
<p>1. Poderán solicitar inscribirse no censo as persoas xurídicas legalmente constituídas, que figuren nos rexistros correspondentes e que estean radicadas en Galicia, sempre que os seus estatutos recoñezan expresamente, de modo xeral e específico, os fins culturais da entidade en calquera dos campos, modalidades ou manifestacións do ámbito artístico-cultural, a promoción, investigación ou conservación do patrimonio cultural galego e a acción sociocultural.</p>
<p>2. As entidades que reúnan os requisitos anteriormente citados e estean radicadas fóra do territorio de Galicia poderán igualmente solicita-la súa inscrición sempre que do seu obxecto, expresado nos estatutos, se deduza claramente o seu interese para Galicia.</p>
<p>Artigo 3º.-Solicitudes de inscrición.</p>
<p>As solicitudes de inscrición conforme o modelo que figura no anexo I poderán presentarse en calquera dos lugares recollidos no artigo 38.4º da</p>
<p>Lei 30/1992, do 26 de novembro, de réxime xurídico das administracións públicas e do procedemento administrativo común, acompañadas da seguinte documentación:</p>
<p>a) Recoñecemento da inscrición polo organismo no que se formalice o seu rexistro.</p>
<p>b) Copia dos estatutos.</p>
<p>c) Cédula de identificación fiscal.</p>
<p>Artigo 4º.-Clasificación das entidades do censo.</p>
<p>1. O centro directivo competente realizará a correspondente clasificación, notificando ás entidades inscritas os números e claves da súa identificación no censo.</p>
<p>2. O dito centro directivo aplicará, para os efectos de clasificación, as claves que figuran no anexo II.</p>
<p>Artigo 5º.-Código de identificación do censo.</p>
<p>1. Rematada a clasificación, procederase a asignar con carácter provisional o código de identificación do censo (CIC), que se publicará no Diario Oficial de Galicia e se lles notificará ós interesados.</p>
<p>2. As entidades interesadas dispoñen dun prazo de trinta días para formular, perante o centro directivo competente, as propostas de modificación ou rectificación dunha ou varias das claves asignadas. Transcorrido este prazo, considerarase firme a inscrición das entidades que non formulen proposta de modificación.</p>
<p>Artigo 6º.-Inscricións en trámite.</p>
<p>Nas súas relacións co centro directivo competente, as asociacións e entidades poden facer figura-la expresión «en trámite», con plena validez, en relación coa inscrición no censo, sempre que tal situación sexa documentalmente demostrable.</p>
<p>Artigo 7º.-Inscrición nunha soa modalidade.</p>
<p>Cando unha asociación ou entidade estea incluída en máis dunha modalidade ou especialidade das que figuran no anexo II, será clasificada e inscrita por aquela que constitúa a súa denominación estatutaria ou, no seu defecto, pola que se considere que define de xeito máis comprensivo e específico os seus fins e actividades.</p>
<p>Artigo 8º.-Denegación da inscrición.</p>
<p>Se unha asociación ou entidade non reunise as condicións e requisitos para a súa inscrición no censo, notificaráselle por resolución motivada ó interesado.</p>
<p>O prazo de resolución é de tres meses, transcorrido o dito prazo sen resolución expresa, entenderase estimada a solicitude de inscrición. Contra tal resolución poderase recorrer en alzada perante o conselleiro competente en materia de cultura no prazo dun mes.</p>
<p>Artigo 9º.-Inscrición de entidades federadas e de asociacións con varias sedes.</p>
<p>A inscrición dunha federación non exclúe a das entidades que a integran, que poderán facela por separado. No caso das asociacións que teñan implantación en varios concellos ou provincias, inscribirase unicamente a referencia do domicilio ou sede principal.</p>
<p>Artigo 10º.-Orde de asignación das claves de identificación.</p>
<p>A asignación das claves de identificación, que conxuntamente integran o CIC, seguirá esta orde:</p>
<p>I. Clase:</p>
<p>Referencia ó seu grao de autonomía ou especialidade respecto do referido censo.</p>
<p>II. Grupo:</p>
<p>En función dos fins xerais ou específicos. Inclúe tamén as federacións e as radicadas fóra de Galicia.</p>
<p>III. Modalidade:</p>
<p>Descrición xenérica da súa actividade.</p>
<p>IV. Especialidade:</p>
<p>Descrición específica.</p>
<p>V. Provincia:</p>
<p>Onde teña a súa sede ou domicilio social.</p>
<p>VI. Concello:</p>
<p>Onde teña a súa sede ou domicilio social.</p>
<p>Artigo 11º.-Información ás delegacións provinciais.</p>
<p>O centro directivo competente fará chegar ás correspondentes delegacións provinciais notificación puntual de tódalas actuacións producidas na tramitación e curso das inscricións no censo referidas ó seu ámbito territorial.</p>
<p>Disposicións adicionais</p>
<p>Primeira.-A inscrición no censo constitúe requisito necesario para ter acceso ás subvencións convocadas en materia de promoción cultural.</p>
<p>Segunda.-As entidades e asociacións inscritas no censo non terán a obrigación de presentar na convocatoria das subvencións os documentos esixidos no artigo 3º deste decreto.</p>
<p>Disposición derrogatoria</p>
<p>Única.-Quedan derrogadas a Orde do 29 de outubro de 1986, pola que se establece o censo de asociacións e entidades culturais, excepto o artigo 1 polo que se crea o censo, e a Resolución do 26 de marzo de 1987, da Dirección Xeral de Cultura e do Patrimonio Histórico-Artístico, pola que se desenvolve o artigo 4 da devandita orde.</p>
<p>Disposicións derradeiras</p>
<p>Primeira.-Facúltase o conselleiro competente en materia de cultura, para que dicte as disposicións necesarias para o desenvolvemento e execución deste decreto.</p>
<p>Segunda.-Este decreto entrará en vigor ós vinte días da súa publicación no Diario Oficial de Galicia.</p>
<p>Santiago de Compostela, un de febreiro de dous mil un.</p>
<p>Manuel Fraga Iribarne</p>
<p>Presidente</p>
<p>Jesús Pérez Varela</p>
<p>Conselleiro de Cultura, Comunicación Social e Turismo</p>

