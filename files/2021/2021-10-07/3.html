---
date: '2021-10-07'
id: G0598-290921-0002
page: 48984
number: 194
agency: 'Consellería de Cultura, Educación e Universidade'
section: III. Outras disposicións.
title: >-
  ORDE do 28 de setembro de 2021 pola que se modifica a autorización do centro
  privado estranxeiro Eleven School, de Vigo (Pontevedra).
range: Orde
url: >-
  https://www.xunta.gal/dog/Publicados/2021/20211007/AnuncioG0598-290921-0002_gl.html
---
<p>Mediante a Orde da Consellería de Cultura, Educación e Ordenación Universitaria do 28 de xullo de 2017, autorizouse a apertura e funcionamento temporal do centro privado estranxeiro Eleven School, de Vigo, para impartir ensinanzas do currículo nacional de Inglaterra e País de Gales, para alumnado español e estranxeiro, prorrogada mediante distintas ordes desta consellería. </p>
    <p>A titularidade do centro educativo solicita a modificación da autorización e achega un certificado de acreditación do <em>British Council</em>, autorizando <em>Nursery</em> (de 3 a 4 anos de idade) a <em>Year 6</em> (de 10 a 11 anos de idade) para 150 postos escolares, válido ata o 31 de maio de 2025; e <em>Year 7</em> (de 11 a 12 anos de idade) a <em>Year 10</em> (de 14 a 15 anos de idade) para 30 postos escolares, válido ata o 31 de maio de 2023, do currículo nacional de Inglaterra.</p>
    <p>O Ministerio de Asuntos Exteriores, Unión Europea e Cooperación informa que non se aprecia disposición ningunha que impida o establecemento dun centro docente para impartir as devanditas ensinanzas e, tendo en conta o principio de reciprocidade, non existe inconveniente para a autorización. Así mesmo, o Ministerio de Educación e Formación Profesional, informa favorablemente a autorización das ensinanzas.</p>
    <p>Logo da tramitación do expediente de acordo co establecido no Real decreto 806/1993, do 28 de maio, sobre réxime de centros docentes estranxeiros en España, así como no Decreto 133/1995, do 10 de maio, de autorización de centros docentes privados para impartir ensinanzas de réxime xeral non universitarias, e coa Orde do 20 de setembro de 1995 que o desenvolve, por proposta da Dirección Xeral de Centros e Recursos Humanos,</p>
    <h2>DISPOÑO:</h2>
    <p>Artigo 1. Modificación da autorización </p>
    <p>Modificar a autorización do centro privado estranxeiro Eleven School, conforme coa seguinte configuración:</p>
    <p>Denominación xenérica: centro privado estranxeiro (CPREX).</p>
    <p>Denominación específica: <em>Eleven School</em>.</p>
    <p>Código do centro: 36024963.</p>
    <p>Titular: Eleven School, S.L.</p>
    <p>Enderezo: Camiño Real, nº 10, Parada.</p>
    <p>Parroquia: Matamá (San Pedro).</p>
    <p>Concello: Vigo.</p>
    <p>Código postal: 36213.</p>
    <p>Provincia: Pontevedra.</p>
    <p>Ensinanzas que se autorizan do sistema educativo do Reino Unido a alumnado español e estranxeiro, para un total de 180 postos escolares:</p>
    <p>• <em>Nursery</em> (de 3 a 4 anos de idade) a <em>Year 6</em> (de 10 a 11 anos de idade), para 150 postos escolares.</p>
    <p>• <em>Year 7</em> (de 11 a 12 anos de idade) a <em>Year 10</em> (de 14 a 15 anos de idade), para 30 postos escolares.</p>
    <p>Artigo 2. Ensinanzas de lingua e cultura</p>
    <p>O centro deberá complementar as ensinanzas autorizadas, de niveles equivalentes aos obrigatorios do sistema educativo español con ensinanzas de lingua española e de lingua galega, que deberán impartirse co mesmo deseño e horario establecidos nos correspondentes decretos da Comunidade Autónoma de Galicia. </p>
    <p>Así mesmo, a cultura española deberá desenvolver os contidos esenciais da correspondente área de coñecemento, recollidos na norma reguladora das ensinanzas.</p>
    <p>Artigo 3. Requisitos do profesorado</p>
    <p>O profesorado que imparta as ensinanzas mencionadas no artigo 2 deberá reunir os requisitos de titulación requiridos pola lexislación española para o nivel educativo, e terá os dereitos e obrigas que determina o artigo 12 do Real decreto 806/1993, do 28 de maio, sobre réxime de centros docentes estranxeiros en España.</p>
    <p>A Xefatura Territorial da Consellería de Cultura, Educación e Universidade de Pontevedra, logo do informe do Servizo Territorial de Inspección Educativa, aprobará expresamente a relación de persoal que imparta estas materias. </p>
    <p>Artigo 4. Validez da autorización</p>
    <p>A autorización a que fai referencia o artigo 1 desta orde terá validez ata a próxima inspección por parte do <em>British Council</em>, que terá lugar non máis tarde das seguintes datas: de <em>Nursery</em> a <em>Year 6</em>, ata o 31 de maio de 2025, e de <em>Year 7</em> a <em>Year 10</em>, ata o 31 de maio de 2023. </p>
    <p>Artigo 5. Inscrición no rexistro</p>
    <p>Esta orde dará lugar á correspondente inscrición no Rexistro de Centros da Comunidade Autónoma de Galicia.</p>
    <p>Artigo 6. Obrigas do centro</p>
    <p>O centro queda obrigado ao cumprimento da normativa vixente e sometido á inspección educativa da Consellería de Cultura, Educación e Universidade de conformidade co establecido no artigo 9 do Real decreto 806/1993, do 28 de maio, así como a solicitar unha nova autorización e inscrición no caso de que se produza calquera variación nos elementos e circunstancias que dan lugar a esta autorización.</p>
    <p>Disposición derradeira primeira. Recursos</p>
    <p>Contra esta orde, que esgota a vía administrativa, as persoas interesadas poderán formular recurso potestativo de reposición ante esta consellería, no prazo dun mes, contado a partir do día seguinte ao da súa publicación no <em>Diario Oficial de Galicia</em>, segundo o disposto nos artigos 123 e 124 da Lei 39/2015, do 1 de outubro, do procedemento administrativo común das administracións públicas, ou ben, directamente, recurso contencioso-administrativo no prazo de dous meses desde a mesma data, ante a Sala do Contencioso-Administrativo do Tribunal Superior de Xustiza de Galicia, de conformidade co artigo 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Disposición derradeira segunda. Entrada en vigor</p>
    <p>Esta orde entrará en vigor o día seguinte ao da súa publicación no <em>Diario Oficial de Galicia.</em></p>
    <p>Santiago de Compostela, 28 de setembro de 2021</p>
    <footer><p>Román Rodríguez González<br>Conselleiro de Cultura, Educación e Universidade</p></footer>

