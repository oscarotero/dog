---
date: '2021-08-09'
id: G0533-300721-0001
page: 39601
number: 151
agency: Consellería de Infraestruturas e Mobilidade
section: III. Outras disposicións.
title: >-
  ORDE do 30 de xullo de 2021 pola que se amplía o crédito existente para a
  concesión das axudas previstas na Orde do 29 de decembro de 2020 pola que se
  establecen as bases reguladoras para a concesión de axudas para a adquisición
  de vehículos adaptados a persoas con mobilidade reducida (Eurotaxi), vehículos
  taxi de emisións cero e vehículos taxi ECO, e se convocan para o exercicio
  2021, mediante tramitación anticipada (código de procedemento IF303A).
range: Orde
url: >-
  https://www.xunta.gal/dog/Publicados/2021/20210809/AnuncioG0533-300721-0001_gl.html
---
<p>O día 3 de febreiro de 2021 publicouse no Diario Oficial de Galicia a Orde do 29 de decembro de 2020 pola que se establecen as bases reguladoras para a concesión de axudas para a adquisición de vehículos adaptados a persoas con mobilidade reducida (Eurotaxi), vehículos taxi de emisións cero e vehículos taxi ECO, e se convocan para o exercicio 2021, mediante tramitación anticipada (código de procedemento IF303A).</p>
    <p>A finalidade da dita orde é favorecer o cumprimento do Real decreto 1554/2007, do 23 de novembro, polo que se regulan as condicións básicas de accesibilidade e non discriminación para o acceso e a utilización de modos de transporte para persoas con discapacidade, contribuíndo a garantir a mobilidade no transporte público de toda a cidadanía. Así mesmo, preténdese fomentar o uso de vehículos taxi de tipo emisións cero e ECO co obxecto de reducir as emisións gasosas no tráfico de vehículos.</p>
    <p>Na dita orde prevíase que as subvencións que se establezan para as actuacións obxecto destas axudas contarían cun orzamento de 350.000 euros financiados con cargo á aplicación orzamentaria 09.02.512A.770.0 dos orzamentos xerais da Comunidade Autónoma de Galicia para o ano 2021. </p>
    <p>A axuda por vehículo para taxi adaptado (Eurotaxi) será de 10.000 euros, para taxi de cero emisións de 6.000 euros e para taxi ECO de 4.000 euros.</p>
    <p>O artigo 5.4 da orde establece que o prazo de presentación de solicitudes remata o 14 de outubro de 2021. Non obstante, superouse amplamente o número de solicitudes para as cales existe cobertura orzamentaria suficiente para as liñas de taxi adaptado (Eurotaxi) e taxi ECO, o que permite constatar o interese do sector profesional tanto pola mellora da accesibilidade nos seus vehículos, así como o seu compromiso co ambiente e a redución das emisións de gases contaminantes.</p>
    <p>O artigo 3.2 da orde establece que a contía total máxima de subvencións concedidas entenderase sen prexuízo de ulteriores variacións que se poidan producir como consecuencia dunha maior dispoñibilidade orzamentaria, nos termos do artigo 31.2 da Lei 9/2007, do 13 de xuño, de subvencións de Galicia, que prevé, entre outras posibilidades de modificación orzamentaria, a da ampliación de crédito para atender as solicitude que se presenten. En aplicación disto efectuouse unha ampliación do crédito mediante a Orde do 2 de xullo de 2021 pola que se amplía o crédito existente para a concesión das axudas previstas na Orde do 29 de decembro de 2020 pola que se establecen as bases reguladoras para a concesión de axudas para a adquisición de vehículos adaptados a persoas con mobilidade reducida (Eurotaxi), vehículos taxi de emisións cero e vehículos taxi ECO, e se convocan para o exercicio 2021, mediante tramitación anticipada (código de procedemento IF303A), publicada no DOG do 9 de xullo de 2021, por un importe de 300.000 euros.</p>
    <p>De acordo co establecido na orde de axudas, transcorrida a data do 30 de xuño de 2021, o crédito resultante no conxunto das tres liñas unificarase e continuarán valorándose as solicitudes, para calquera das tres liñas, atendendo exclusivamente á orde de entrada, para o cal se deberán ter en conta tanto as solicitudes presentadas dentro do prazo anterior e que non puideron ser atendidas por insuficiencia do crédito inicial para esa liña como aquelas que se presenten posteriormente e ata a finalización do prazo o 14 de outubro de 2021. De acordo co establecido no mesmo artigo, estas solicitudes poderán ser atendidas con base nos incrementos do crédito que se producisen para tal fin.</p>
    <p>Visto o número de solicitudes presentadas e esgotado o crédito ampliado mediante a Orde do 2 de xullo de 2021, considérase conveniente realizar unha segunda ampliación do crédito tendo en conta o beneficio que suporá para o conxunto da sociedade tanto a incorporación progresiva de cada vez máis taxis adaptados para o transporte de persoas con mobilidade reducida, así como a introdución de vehículos máis eficientes en termos de emisión de gases contaminantes.</p>
    <p>De acordo co exposto e de conformidade coa Lei 9/2007, do 13 de xuño, de subvencións de Galicia, e o Decreto 11/2009, do 8 de xaneiro, polo que se aproba o seu regulamento,</p>
    <h2>DISPOÑO:</h2>
    <p>Artigo único. Ampliación de crédito</p>
    <p>Ampliar o importe total do crédito das axudas establecidas na Orde do 29 de decembro de 2020 pola que se establecen as bases reguladoras para a concesión de axudas para a adquisición de vehículos adaptados a persoas con mobilidade reducida (Eurotaxi), vehículos taxi de emisións cero e vehículos taxi ECO, e se convocan para o exercicio 2021, mediante tramitación anticipada (código de procedemento IF303A), Diario Oficial de Galicia nº 22, do 3 de febreiro de 2021, por un importe de 250.000 euros con cargo á aplicación orzamentaria 09.02.512A.770.0 dos orzamentos xerais da Comunidade Autónoma de Galicia para o ano 2021.</p>
    <p>Unha vez efectuada esta ampliación, o importe total destas axudas ascende a 900.000 euros. </p>
    <p>O prazo de presentación de solicitudes continúa aberto nos mesmos termos establecidos na orde de convocatoria destas axudas.</p>
    <p>Santiago de Compostela, 30 de xullo de 2021</p>
    <footer><p>Ethel Mª Vázquez Mourelle <br>Conselleira de Infraestruturas e Mobilidade</p></footer>

