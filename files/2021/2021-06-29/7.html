---
date: '2021-06-29'
id: G0474-220621-0001
page: 32817
number: 122
agency: Axencia Instituto Enerxético de Galicia
section: III. Outras disposicións.
title: >-
  RESOLUCIÓN do 22 de xuño de 2021 sobre ampliación do prazo establecido no
  artigo 5 da Resolución do 3 de agosto de 2020, pola que se establecen as bases
  reguladoras e se anuncia a convocatoria de subvencións para proxectos de
  enerxía fotovoltaica, para o ano 2020-2021, cofinanciadas polos fondos
  comunitarios derivados do programa operativo Feder Galicia 2014-2020, e se
  procede á selección das entidades colaboradoras que participarán na xestión
  destas subvencións (Diario Oficial de Galicia número 161, do 12 de agosto de
  2020).
range: Resolución
url: >-
  https://www.xunta.gal/dog/Publicados/2021/20210629/AnuncioG0474-220621-0001_gl.html
---
<p>O prazo máximo para resolver e notificar as resolucións de concesión deste procedemento será de catro meses, contados desde a data de finalización do período de presentación das solicitudes ou, de ser o caso, da súa emenda (artigo 23.2 das bases reguladoras).</p>
    <p> O prazo para presentar solicitudes rematou o 2 de setembro de 2020 e, unha vez finalizado o prazo de presentación das emendas e tras o informe dos servizos técnico e xurídico, reuniuse o comité de avaliación, que elaborou unha proposta dos solicitantes propostos para obter a subvención, así como o importe da subvención e, posteriormente, notificáronse as resolucións de concesión das axudas.</p>
    <p>De acordo co disposto no artigo 5 da Resolución do 3 de agosto de 2020 pola que se convocan estas axudas, a data límite para executar o proxecto e presentar a documentación xustificativa dos investimentos será o 30 de xuño de 2021.</p>
    <p>Por outra banda, remítese ao disposto con carácter xeral no artigo 32 da Lei 39/2015, do 1 de outubro, do procedemento administrativo común das administracións públicas (LPACAP), en que se indica que a ampliación poderá acordarse de oficio ou por instancia de parte antes do vencemento do prazo de que se trate e se as circunstancias así o aconsellan.</p>
    <p>No presente procedemento de concesión de axudas estanse a rexistrar numerosas solicitudes de prórroga por parte dos beneficiarios, motivadas polas dificultades existentes para executar e xustificar os investimentos subvencionados nas referidas datas límite, por cuestións orzamentarias, de procedemento de contratación das obras e demora nas entregas de materiais polos provedores e, ademais, non existe a posibilidade de causar prexuízos a terceiros.</p>
    <p>Por todo o anterior, sobre a base dos requisitos e condicións previstos na normativa anteriormente citada,</p>
    <p class="dog-titulo">DISPOÑO:</p>
    <p>Primeiro. Modificar a data límite para a execución e xustificación dos investimentos que figura no artigo 5 da Resolución do 3 de agosto de 2020 pola que se establecen as bases reguladoras das subvencións para proxectos de enerxía fotovoltaica para as anualidades 2020-2021, cofinanciadas polo Fondo Europeo de Desenvolvemento Rexional no marco do programa operativo Feder-Galicia 2014-2020, e se procede á selección das entidades colaboradoras que participarán na xestión destas subvencións, de xeito que o prazo límite para a execución dos investimentos vinculados aos proxectos subvencionados e para a xustificación dos gastos se amplía ata o 15 de setembro de 2021.</p>
    <p>Segundo. Publicar esta resolución no <em>Diario Oficial de Galicia</em> e na páxina web do Instituto Enerxético de Galicia (www.inega.gal), para os efectos previstos nos artigos 44 e 45.3 da Lei 39/2015, do 1 de outubro, do procedemento administrativo común das administracións públicas (LPACAP).</p>
    <p>Terceiro. De acordo co disposto no artigo 32.3 da LPACAP, contra o presente acordo non cabe recurso de ningún tipo.</p>
    <p>Santiago de Compostela, 22 de xuño de 2021 </p>
    <footer><p>Paula María Uría Traba<br>Directora do Instituto Enerxético de Galicia</p></footer>

