---
date: '2021-12-27'
id: G0599-141221-0006
page: 63916
number: 247
agency: Consellería de Emprego e Igualdade
section: III. Outras disposicións.
title: >-
  EXTRACTO da Resolución do 14 de decembro de 2021, da Secretaría Xeral da
  Igualdade, pola que se regulan as bases para a concesión, en réxime de
  concorrencia non competitiva, das axudas de indemnización económica, dirixidas
  ás fillas e fillos menores de 30 anos das vítimas mortais por violencia de
  xénero, así como a mulleres que resultasen gravemente feridas como
  consecuencia dunha agresión por violencia de xénero, no marco do Pacto de
  Estado contra a violencia de xénero, e se procede á súa convocatoria para o
  ano 2022 (código de procedemento SI460A).
range: Resolución
url: >-
  https://www.xunta.gal/dog/Publicados/2021/20211227/AnuncioG0599-141221-0006_gl.html
---
<p>BDNS (Identif.): 600754.</p>
    <p>De conformidade co previsto no artigo 17.3.b) e 20.8.a) da Lei 38/2003, do 17 de novembro, xeral de subvencións, publicase o extracto da convocatoria cuxo texto completo pode consultarse na Base de datos nacional de subvencións (BDNS) (http://www.pap.minhap.gob.es/bdnstrans/index):</p>
    <p>Primeiro. Persoas beneficiarias</p>
    <p>1. Poderán ser beneficiarias destas axudas as fillas e fillos menores de 30 anos das vítimas mortais por violencia de xénero, así como aquelas mulleres que resultasen gravemente feridas con lesións que requiran hospitalización, como consecuencia dunha agresión por violencia de xénero, que no momento dos feitos residan na Comunidade Autónoma de Galicia, e cumpran os seguintes requisitos, segundo o caso:</p>
    <p>a) Cada un dos fillos e fillas da vítima mortal da violencia de xénero, calquera que sexa a natureza da súa filiación, sempre que na data do falecemento da súa nai cumprisen algún dos seguintes requisitos:</p>
    <p>– Ser menores de idade e convivir coa nai, independentemente da renda familiar.</p>
    <p>– Ser maiores de idade ata 30 anos inclusive, e depender economicamente da nai e/ou do pai agresor. Entenderase que existe dependencia económica cando, na data do falecemento, as persoas beneficiarias convivisen coa nai e non percibiran rendas, de calquera natureza que, en cómputo anual, superasen 12 mensualidades do indicador público de renda de efectos múltiples (IPREM) vixente.</p>
    <p>b) As mulleres feridas gravemente, con lesións que requiran hospitalización, como consecuencia dunha agresión de violencia de xénero, sempre que na data en que producisen os feitos se cumprisen os seguintes requisitos:</p>
    <p>– Ser muller, maior de idade ou emancipada.</p>
    <p>– Estar empadroada e ter residencia efectiva en calquera dos concellos da Comunidade Autónoma de Galicia.</p>
    <p>No caso das mulleres estranxeiras, tamén será necesario ter permiso de residencia e de traballo.</p>
    <p>– Atoparse nunha situación de precariedade económica. Entenderase que se produce unha situación de precariedade económica cando os ingresos da unidade familiar de convivencia a que pertenza a beneficiaria divididos polo número de membros que a compoñen non superen o importe do IPREM vixente.</p>
    <p>– Resultar gravemente ferida, con lesións que requiran hospitalización por causa de violencia de xénero.</p>
    <p>2. Estas axudas de indemnización recollidas recoñeceranse cando o feito causante se producise con posterioridade ao 1 de xullo de 2020.</p>
    <p>Segundo. Obxecto</p>
    <p>Estas axudas concédense en réxime de concorrencia non competitiva e a súa finalidade é proporcionarlles apoio económico ás persoas beneficiarias citadas no punto anterior, cunha indemnización de axuda directa, co obxecto de garantir que o feito causante (morte da nai ou lesións graves, por mor dunha agresión por violencia de xénero) supoña un menor prexuízo económico para os fillos e fillas orfos, e para as propias vítimas gravemente feridas.</p>
    <p>Terceiro. Bases reguladoras</p>
    <p> Resolución do 14 de decembro de 2021, da Secretaría Xeral da Igualdade, pola que se regulan as bases para a concesión, en réxime de concorrencia non competitiva, das axudas de indemnización económica, dirixidas ás fillas e fillos menores de 30 anos das vítimas mortais por violencia de xénero, así como a mulleres que resultasen gravemente feridas como consecuencia dunha agresión por violencia de xénero, no marco do Pacto de Estado contra a violencia de xénero, e se procede á súa convocatoria para o ano 2022 (código de procedemento SI460A).</p>
    <p>Cuarto. Importe</p>
    <p>Para a concesión destas axudas destínase crédito por un importe total de setenta mil euros (70.000 €).</p>
    <p>O financiamento enmárcase nos fondos do Pacto de Estado contra a violencia de xénero, correspondentes á Comunidade Autónoma de Galicia para 2022.</p>
    <p>O importe das indemnizacións reguladas nesta resolución fíxase na cantidade de sete mil euros (7.000 €) por cada persoa beneficiaria.</p>
    <p>Quinto. Prazo de presentación de solicitudes</p>
    <p>O prazo de presentación de solicitudes comeza o día seguinte ao da publicación desta convocatoria no Diario Oficial de Galicia e rematará o 30 de novembro de 2022.</p>
    <p>Santiago de Compostela, 14 de decembro de 2021</p>
    <footer><p>Susana López Abella<br>Secretaria xeral da Igualdade</p></footer>

