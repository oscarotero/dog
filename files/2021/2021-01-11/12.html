---
date: '2021-01-11'
id: G0532-181220-0002
page: 841
number: 5
agency: 'Consellería de Medio Ambiente, Territorio e Vivenda'
section: III. Outras disposicións.
title: >-
  EXTRACTO da Orde do 17 de decembro de 2020 pola que se establecen as bases
  reguladoras das axudas para paliar os danos producidos polo xabaril nos
  cultivos agrícolas e se convocan para o ano 2021 (código de procedemento
  MT809E).
range: Orde
url: >-
  https://www.xunta.gal/dog/Publicados/2021/20210111/AnuncioG0532-181220-0002_gl.html
---
<p>BDNS (Identif.): 543560.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo pode consultarse na Base de datos nacional de subvencións (http://www.pap.minhap.gob.es/bdnstrans/index).</p>
    <p>Primeiro. Persoas beneficiarias</p>
    <p>a) As persoas, físicas ou xurídicas, titulares de explotacións agrarias onde se constaten os danos aos cultivos agrícolas producidos polo xabaril, inscritas no Rexistro de Explotacións Agrarias de Galicia (Reaga).</p>
    <p>b) As persoas, físicas ou xurídicas, titulares de explotacións agrarias de autoconsumo onde se constaten os danos aos cultivos agrícolas producidos polo xabaril.</p>
    <p>Segundo. Obxecto</p>
    <p>Establecer as bases reguladoras dunha liña de axudas a favor das persoas afectadas polos danos causados nos seus cultivos agrícolas polo xabaril, coa finalidade de compensar estes danos, e proceder á súa convocatoria para o ano 2021.</p>
    <p>Terceiro. Bases reguladoras e convocatoria</p>
    <p>Orde do 17 de decembro de 2020 pola que se establecen as bases reguladoras das axudas para paliar os danos producidos polo xabaril nos cultivos agrícolas e se convocan para o ano 2021 (código de procedemento MT809E).</p>
    <p>Cuarto. Contía</p>
    <p>O importe asignado é dun millón catrocentos corenta e sete mil trescentos euros (1.447.300 €).</p>
    <p>O importe das axudas por danos causados nos cultivos agrícolas polo xabaril figura no anexo I da orde.</p>
    <p>O importe máximo por persoa beneficiaria establécese en 2.000 €. No caso de que os danos excedan este importe, a persoa beneficiaria terá dereito a axuda máxima, é dicir, 2.000 €.</p>
    <p>Quinto. Prazo de presentación de solicitudes</p>
    <p>a) Para os danos comunicados entre o 11 de outubro de 2020 e a entrada en vigor desta orde, o prazo de presentación será dun mes contado a partir da entrada en vigor desta orde.</p>
    <p>b) Para os danos comunicados desde a entrada en vigor desta orde, o prazo de presentación da solicitude de axuda será dun mes contado desde o día seguinte ao da comunicación do dano ao teléfono 012, de acordo co establecido no artigo 6 da orde.</p>
    <p>Sexto. Outros datos</p>
    <p>Esta orde comprende as axudas para os danos producidos polo xabaril nos cultivos agrícolas que se comuniquen desde o 11 de outubro de 2020 ata o 10 de outubro de 2021.</p>
    <p>No prazo máximo de tres días desde a produción dos danos en cultivos agrícolas, as persoas físicas ou xurídicas, titulares de explotacións agrarias, e os de autoconsumo deberán poñelo en coñecemento da Consellería de Medio Ambiente, Territorio e Vivenda mediante unha chamada, no horario hábil, ao teléfono 012, na cal se lles facilitará un código de identificación que servirá para acreditar a chamada e identificar o expediente.</p>
    <p>O horario hábil de atención telefónica é desde as 8.00 ata as 20.00 horas, de luns a venres, e desde as 8.00 ata as 17.30, os sábados.</p>
    <p>Santiago de Compostela, 17 de decembro de 2020</p>
    <footer><p>Ángeles Vázquez Mejuto<br>Conselleira de Medio Ambiente, Territorio e Vivenda</p></footer>

