---
date: '2021-07-08'
id: G0596-300621-0006
page: 34838
number: 129
agency: 'Vicepresidencia segunda e Consellería de Economía, Empresa e Innovación'
section: I. Disposicións xerais.
title: >-
  DECRETO 98/2021, do 24 de xuño, polo que se crea o Consello de Cooperación de
  Consumo de Galicia.
range: Decreto
url: >-
  https://www.xunta.gal/dog/Publicados/2021/20210708/AnuncioG0596-300621-0006_gl.html
---
<p>O artigo 51.1 da Constitución española establece a garantía, por parte dos poderes públicos, da «defensa dos consumidores e usuarios», protexendo mediante procedementos eficaces a seguridade, a saúde e os lexítimos intereses económicos destes.</p>
    <p>Na Comunidade Autónoma de Galicia a competencia exclusiva en materia de «defensa do consumidor e usuario» está articulada no artigo 30.1.4 do Estatuto de autonomía de Galicia, nos termos do disposto nos artigo 38,131 e 149.1.11ª e 13ª da Constitución.</p>
    <p>Así mesmo, nos artigos 80.2, letra g) e 109.1, letra a) da Lei 5/1997, do 22 de xullo, de Administración local de Galicia, recoñécese ao municipio o exercicio de competencias en materia de defensa de persoas usuarias e consumidoras, nos termos da lexislación do Estado e da Comunidade Autónoma de Galicia, e á provincia o deber de asegurar a prestación integral e adecuada na totalidade do territorio provincial dos servizos de competencia municipal.</p>
    <p>De conformidade co anterior, ante a exixencia de crear un marco xurídico adecuado regulador das actuacións das distintas administracións públicas para a defensa das persoas consumidoras e usuarias no ámbito territorial da nosa comunidade autónoma, a Lei 2/2012, do 28 de marzo, galega de protección xeral das persoas consumidoras, dedica, dentro do título II, o seu capítulo IV, denominado «Competencias das entidades locais e coordinación e cooperación coa Administración autonómica competente en materia de consumo», á necesidade de que as administracións públicas da Comunidade Autónoma de Galicia, no exercicio das súas competencias e nos seus respectivos ámbitos territoriais, promovan e desenvolvan a defensa e protección das persoas consumidoras e usuarias, actuando nas súas relacións, de acordo cos principios de coordinación e cooperación.</p>
    <p>Do mesmo xeito, para facer efectivos tales principios de coordinación e colaboración entre a Administración autonómica e as das corporacións locais, a dita norma dispón no seu artigo 73.2 a creación dun órgano colexiado de coordinación, cooperación e participación entre a Administración autonómica e as entidades locais.</p>
    <p>Por tanto, para dar cumprimento ao establecido na devandita lei, a través do presente decreto procédese á creación do Consello de Cooperación de Consumo de Galicia. A través deste decreto lévase a cabo a regulación do obxecto, composición, finalidade e funcións do Consello, así como os demais aspectos organizativos e funcionais inherentes a este órgano colexiado.</p>
    <p>O presente decreto axústase aos principios de boa regulación recollidos no artigo 129.1 da Lei 39/2015, do 1 de outubro, do procedemento administrativo común das administracións públicas, conforme os cales deben actuar todas as administracións no exercicio da potestade regulamentaria. En particular, a norma responde á finalidade antes expresada; é eficaz ao ser o instrumento adecuado para a creación e regulación do Consello de Cooperación de Consumo de Galicia e resulta proporcionada ao cumprimento deste labor, sen afectar dereitos e deberes da cidadanía. Ademais, contribúe á satisfacción do principio de seguridade xurídica na organización da Administración autonómica facendo posible un coñecemento adecuado da súa estrutura e funcionamento, así como un fácil acceso á norma. Por último, satisfai o principio de eficiencia ao non impoñer cargas administrativas.</p>
    <p>Na súa virtude, por proposta do vicepresidente segundo e conselleiro de Economía, Empresa e Innovación, de acordo co Consello Consultivo e logo de deliberación do Consello da Xunta de Galicia, na súa reunión do día vinte e catro de xuño de dous mil vinte e un,</p>
    <h2>DISPOÑO:</h2>
    <p>Artigo 1. <em>Obxecto</em></p>
    <p>O obxecto do presente decreto é a creación, no ámbito da Comunidade Autónoma de Galicia, do Consello de Cooperación de Consumo de Galicia como órgano colexiado de coordinación, cooperación e participación entre a Administración autonómica e as entidades locais ao abeiro do artigo 73 da Lei 2/2012, do 28 de marzo, galega de protección xeral das persoas consumidoras e usuarias.</p>
    <p>Artigo 2. <em>Natureza, adscrición e finalidade</em></p>
    <p>1. O Consello de Cooperación de Consumo de Galicia ten a condición de órgano colexiado de carácter consultivo, asesor e participativo en materia de consumo.</p>
    <p>2. O dito consello quedará adscrito á consellería competente en materia de consumo.</p>
    <p>3. A súa finalidade será procurar a máxima coordinación, colaboración e participación entre a Administración autonómica e as entidades locais de Galicia naquelas materias que afecten a defensa e protección dos dereitos das persoas consumidoras e usuarias.</p>
    <p>Artigo 3. <em>Réxime xurídico</em></p>
    <p>O funcionamento e actuación do Consello de Cooperación de Consumo de Galicia axustarase ao establecido neste decreto, na Lei 40/2015, do 1 de outubro, de réxime xurídico do sector público, na Lei 16/2010, do 17 de decembro, de organización e funcionamento da Administración xeral e do sector público autonómico de Galicia, e na Lei 5/1997, do 22 de xullo, de Administración local de Galicia.</p>
    <p>Artigo 4. <em>Sede</em></p>
    <p>A sede do Consello de Cooperación de Consumo de Galicia establécese na do Instituto Galego do Consumo e da Competencia, sen prexuízo de que se poidan celebrar reunións noutros lugares.</p>
    <p>Artigo 5. <em>Funcións</em></p>
    <p>1. O Consello de Cooperación de Consumo de Galicia exercerá, sen prexuízo das que lle poidan ser encomendadas pola consellería competente en materia de consumo ou polo propio Instituto Galego do Consumo e da Competencia, as seguintes funcións:</p>
    <p>a) Servir de canle de colaboración, comunicación e información entre as autoridades de consumo da Administración autonómica e as entidades locais.</p>
    <p>b) Realizar propostas ou estudos de plans, programas ou accións conxuntos.</p>
    <p>c) Fomentar canles de información para a obtención de datos en materia de consumo.</p>
    <p>d) Promover o emprego racional de medios materiais e persoais da Administración autonómica galega e das entidades locais galegas.</p>
    <p>e) Propoñer actuacións de formación e perfeccionamento do persoal das distintas administracións públicas con tarefas específicas no ámbito do consumo.</p>
    <p>f) Propoñer campañas de control de mercado.</p>
    <p>g) Impulsar a colaboración das entidades locais na execución das campañas de control de mercado.</p>
    <p>h) Promover a cooperación das entidades locais no control de produtos inseguros, en especial os produtos incluídos na rede de alerta.</p>
    <p>i) Propoñer criterios de actuación común das entidades locais en materia de consumo.</p>
    <p>j) Exercer calquera outra función que se lle asigne legal ou regulamentariamente.</p>
    <p>2. O Consello, no exercicio das súas funcións, prestará especial atención ás previsións relativas a colectivos de protección especial, ás situacións de especial protección e ás previsións relativas á accesibilidade universal.</p>
    <p>Artigo 6. <em>Composición</em></p>
    <p>1. O Consello de Cooperación de Consumo de Galicia estará integrado polos seguintes membros:</p>
    <p>a) A persoa titular da Dirección do Instituto Galego do Consumo e da Competencia, que exercerá a Presidencia do Consello de Cooperación de Consumo de Galicia.</p>
    <p>b) Unha persoa en representación da consellería competente en materia de consumo.</p>
    <p>c) Unha persoa en representación da consellería competente en materia de Administración local.</p>
    <p>d) Unha persoa en representación da consellería competente en materia de saúde pública.</p>
    <p>e) Unha persoa en representación da consellería competente en materia do medio rural.</p>
    <p>f) Unha persoa en representación da consellería competente en materia do mar.</p>
    <p>g) Unha persoa en representación da consellería competente en materia de ambiente.</p>
    <p>h) Catro persoas en representación dos concellos de Galicia designados pola Federación Galega de Municipios e Provincias (Fegamp).</p>
    <p>2. Na composición do Consello de Cooperación de Consumo de Galicia procurarase acadar unha presenza equilibrada de mulleres e homes.</p>
    <p>3. Nas reunións do Consello participarán, como asistentes, con voz pero sen voto:</p>
    <p>a) A persoa responsable do servizo de protección ao consumidor do Instituto Galego do Consumo e da Competencia.</p>
    <p>b) A persoa responsable do servizo de vixilancia do mercado e seguridade dos produtos do Instituto Galego do Consumo e da Competencia.</p>
    <p>c) A persoa responsable do servizo de información, cooperación e fomento do Instituto Galego do Consumo e da Competencia.</p>
    <p>d) A persoa responsable da Escola Galega de Consumo do Instituto Galego do Consumo e da Competencia.</p>
    <p>4. Tanto os membros como os asistentes que compoñen o Consello de Cooperación de Consumo de Galicia non percibirán ningún tipo de retribución ou indemnización pola asistencia ou pertenza a el.</p>
    <p>Artigo 7. <em>Presidencia</em></p>
    <p>1. A Presidencia do Consello de Cooperación de Consumo de Galicia corresponde á persoa titular da Dirección do Instituto Galego do Consumo e da Competencia. </p>
    <p>2. Son funcións da Presidencia:</p>
    <p>a) Representar o Consello.</p>
    <p>b) Nomear os membros do Consello, por proposta de cada unha das consellerías ou entidades correspondentes,  que designarán un titular e o seu suplente.</p>
    <p>c) Acordar a convocatoria das sesións e a fixación da orde do día.</p>
    <p>d) Presidir as sesións, dirixindo e moderando os seus debates.</p>
    <p>e) Visar as actas e certificacións dos acordos do Consello, velando posteriormente polo seu cumprimento.</p>
    <p>f) Cantas outras funcións lle encomende o Consello ou sexan inherentes á Presidencia.</p>
    <p>2. En caso de ausencia, enfermidade e, en xeral, cando concorra algunha causa xustificada, será substituída pola persoa que corresponda na orde establecida no artigo 6.1.</p>
    <p>3. A Presidencia do Consello poderá nomear persoas asesoras, por razón das materias que se traten, que poderán asistir ás súas reunións.</p>
    <p>4. A persoa titular da Presidencia  do Consello de Cooperación de Consumo de Galicia non percibirá retribución ou indemnización pola asistencia ou pertenza a el.</p>
    <p>Artigo 8. <em>Secretaría</em></p>
    <p>1. A Secretaría do Consello de Cooperación de Consumo de Galicia recaerá nunha persoa funcionaria do Instituto Galego do Consumo e da Competencia, nomeada pola persoa titular da Presidencia.</p>
    <p>2. Son funcións da Secretaría:</p>
    <p>a) Velar pola legalidade formal e material das actuacións do Consello.</p>
    <p>b) Custodia e arquivamento da documentación dos órganos do Consello</p>
    <p>c) Preparar as reunións e asistir a elas con voz pero sen voto.</p>
    <p>d) Efectuar a convocatoria das sesións do Consello por orde da Presidencia.</p>
    <p>e) Recibir os actos de comunicación dos membros do Consello e, por tanto, as notificacións, peticións de datos, rectificacións ou calquera outra clase de escritos de que deba ter coñecemento.</p>
    <p>f) Redactar e autorizar as actas das sesións.</p>
    <p>g) Expedir certificacións das consultas, ditames e acordos aprobados e custodiar a documentación xerada con motivo da celebración das súas reunións.</p>
    <p>h) Cantas outras funcións sexan inherentes á Secretaría.</p>
    <p>3. En caso de ausencia, enfermidade e, en xeral, cando concorra algunha causa xustificada, a persoa titular da Secretaría será substituída por quen determine a persoa titular da Presidencia. O nomeamento pola Presidencia da persoa que deba substituir a persoa titular da Secretaría debe realizarse de acordo co previsto no artigo 18.1 da Lofaxga.</p>
    <p>4. A persoa titular da Secretaría non percibirá retribución ou indemnización pola asistencia ao órgano.</p>
    <p>Artigo 9. <em>Quórum</em></p>
    <p>O Consello de Cooperación de Consumo de Galicia entenderase validamente constituído, en primeira convocatoria, cando estean presentes a persoa titular da Presidencia, a persoa titular da Secretaría, ou as persoas suplentes de ambos, e a metade máis un do resto dos membros a que se refire o artigo 6.1.</p>
    <p>En caso de non chegar a este quórum, considerarase validamente constituído en segunda convocatoria, media hora despois da fixada para a primeira, coa presenza da persoa titular da Presidencia, a persoa titular da Secretaría, ou as persoas suplentes de ambos, e os membros presentes.</p>
    <p>Artigo 10. <em>Convocatoria e orde do día</em></p>
    <p>1. Corresponde á persoa que exerza a Presidencia do Consello a convocatoria das reunións por iniciativa propia e polo menos unha vez ao ano, ou cando o solicite, polo menos, a metade dos seus membros. A orde do día de cada reunión do Consello será proposta e fixada pola persoa titular da Presidencia.</p>
    <p>2. A convocatoria, que deberá acompañarse dos documentos necesarios cunha antelación mínima de 48 horas, terá que conter a orde do día prevista e fixada pola persoa titular da Presidencia para cada sesión e serán remitidas aos membros do Consello a través de medios electrónicos, salvo que non resulte posible.</p>
    <p>3. Cando o Consello teña que reunirse e os asuntos incluídos na súa orde do día o permita, a constitución e a adopción de acordos poderá efectuarse por medios electrónicos, que garantan a intercomunicación entre eles e a unidade de acto, tales como o correo electrónico, e os acordos entenderanse adoptados na sede do Consello.</p>
    <p>4. Os membros do Consello deberán recibir, cunha antelación mínima de 48 horas, a convocatoria coa orde do día. A información sobre os temas que figuren na orde do día estará ao dispor dos membros en igual prazo.</p>
    <p>Artigo 11. <em>Adopción de acordos</em></p>
    <p>1. A adopción de acordos requirirá a votación previa dos membros do Consello.</p>
    <p>2. As votacións realizaranse, salvo que expresamente se acorde outro procedemento, mediante manifestación oral de cada membro do sentido do seu voto.</p>
    <p>3. Os acordos do Consello tomaranse por maioría dos votos dos seus membros e, en caso de empate, a Presidencia terá voto dirimente.</p>
    <p>4. Non poderá ser obxecto de deliberación ou acordo ningún asunto que non figure na orde do día salvo que todos os membros do Consello asistan á reunión e sexa declarada a urxencia do asunto co voto favorable da maioría.</p>
    <p>Artigo 12. <em>Actas</em></p>
    <p>1. De cada sesión que celebre o Consello levantará acta a persoa titular da Secretaría, que especificará necesariamente as persoas asistentes, a orde do día da reunión, as circunstancias do lugar e tempo en que se celebrou, os puntos principais das deliberacións e o contido dos acordos adoptados. Os textos dos acordos, informes ou propostas serán incorporados, se for o caso, como anexos á acta.</p>
    <p>As sesións do Consello poderán ser gravadas.</p>
    <p>2. As actas serán redactadas e asinadas pola persoa titular da Secretaría, co visto e prace da persoa titular da Presidencia, e aprobaranse na mesma ou na seguinte sesión; con todo, a persoa titular da Secretaría poderá emitir certificacións sobre os acordos específicos que se adoptaron, sen prexuízo da ulterior aprobación da acta. Previamente á súa aprobación poderanse remitir a través de medios electrónicos, aos membros do Consello, os cales poderán manifestar polos mesmos medios a súa conformidade ou reparos ao texto, para efectos da súa posterior aprobación.</p>
    <p>Artigo 13. <em>Grupos de traballo</em></p>
    <p>1. O Consello de Cooperación de Consumo de Galicia poderá crear grupos de traballo para levar a cabo as tarefas técnicas que lles asigne o citado consello. A estes grupos de traballo poderán ser convidadas persoas expertas na materia que se vaia tratar.</p>
    <p>2. A dirección do grupo de traballo corresponderá a unha persoa representante do Instituto Galego do Consumo e da Competencia, designada pola Presidencia do Consello.</p>
    <p>3. Os grupos de traballo poderán funcionar por medios electrónicos, telefónicos ou audiovisuais, que garantan a intercomunicación entre eles, tales como a videoconferencia ou o correo electrónico.</p>
    <p>4. Na composición dos grupos de traballo procurarase acadar unha presenza equilibrada de mulleres e homes.</p>
    <p>5. Na creación destes grupos de traballo terase en conta a perspectiva da discapacidade como persoas consumidoras e usuarias, así como da accesibilidade universal.</p>
    <p>Disposición derradeira primeira. <em>Habilitación para o desenvolvemento normativo</em></p>
    <p>Facúltase a persoa titular da consellería de adscrición do Instituto Galego do Consumo e da Competencia para ditar, no ámbito das súas competencias, as disposicións necesarias para o desenvolvemento deste decreto.</p>
    <p>Disposición derradeira segunda. <em>Entrada en vigor</em></p>
    <p>O presente decreto entrará en vigor aos 20 días desde o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, vinte e catro de xuño de dous mil vinte e un</p>
    <footer><p>Alberto Núñez Feijóo<br>Presidente</p><p>Francisco José Conde López<br>Vicepresidente segundo e conselleiro de Economía, Empresa e Innovación</p></footer>

