---
date: '2021-07-08'
id: G0533-300621-0001
page: 34851
number: 129
agency: Consellería de Infraestruturas e Mobilidade
section: III. Outras disposicións.
title: >-
  DECRETO 100/2021, do 24 de xuño, polo que se aproba o Catálogo de estradas da
  Rede autonómica de estradas de Galicia.
range: Decreto
url: >-
  https://www.xunta.gal/dog/Publicados/2021/20210708/AnuncioG0533-300621-0001_gl.html
---
<p>Segundo o teor do número 3 do artigo 10 da Lei 8/2013, do 28 de xuño, de estradas de Galicia, o Catálogo de estradas da Rede autonómica de estradas de Galicia deberá ser aprobado por decreto do Consello da Xunta de Galicia, por proposta da consellería competente en materia de estradas.</p>
    <p>O 22 de xullo de 2003, de conformidade co previsto na entón vixente Lei 4/1994, do 14 de setembro, de estradas de Galicia, entrou en vigor o Decreto 308/2003, do 26 de xuño, polo que se aprobaba a relación de estradas de titularidade da Comunidade Autónoma de Galicia.</p>
    <p>A entrada en vigor da Lei 8/2013, do 28 de xuño, de estradas de Galicia, introduce o concepto de catálogo de estradas e defíneo no número 1 do seu artigo 10 como o instrumento público que serve para identificar, inventariar, clasificar e, se for o caso, categorizar funcionalmente as estradas das redes de cada Administración titular.</p>
    <p>Ademais, a citada Lei 8/2013, xunto co Regulamento xeral de estradas de Galicia, aprobado polo Decreto 66/2016, do 26 de maio, establecen unha nova clasificación técnica das estradas en autoestradas, autovías, vías para automóbiles e estradas convencionais, e unha nova categorización funcional das estradas en rede estruturante, rede complementaria e rede local.</p>
    <p>Por outro lado, a execución de novas estradas ou variantes de estradas existentes e a transferencia de titularidade de estradas ou treitos destas a outras administracións, entre outras actuacións, provocan que a relación de estradas autonómicas aprobada no ano 2003 resulte obsoleta.</p>
    <p>Por tanto, resulta xustificada a necesidade de aprobar un catálogo de estradas da Rede autonómica de estradas de Galicia, actualizado e adaptado á normativa vixente en materia de estradas, que substitúa a relación de estradas autonómicas aprobada no ano 2003.</p>
    <p>Por Resolución da Axencia Galega de Infraestruturas, do 16 de febreiro de 2021, aprobouse provisionalmente o Catálogo de estradas da Rede autonómica de estradas de Galicia.</p>
    <p>O Catálogo de estradas da Rede autonómica de estradas de Galicia someteuse a información pública mediante anuncio publicado no <em>Diario Oficial de Galicia</em> núm. 40, do 1 de marzo de 2021, a fin de que calquera persoa física ou xurídica puidese formular as alegacións que considerase pertinentes.</p>
    <p>O Catálogo de estradas da Rede autonómica de estradas de Galicia contén, de conformidade co previsto no número 2 do artigo 19 do Regulamento xeral de estradas de Galicia a clasificación técnica das estradas que forman parte da Rede autonómica de estradas de Galicia en autoestradas, autovías, vías para automóbiles e estradas convencionais, a súa identificación e denominación, os puntos inicial e final de cada un dos treitos que as constitúen e a súa respectiva lonxitude, así como a súa representación gráfica. Ademais, o Catálogo categoriza funcionalmente as estradas da Rede autonómica de estradas de Galicia en rede estruturante, rede complementaria e rede local.</p>
    <p>De conformidade co anteriormente exposto, por proposta da conselleira de Infraestruturas e Mobilidade, logo de deliberación do Consello da Xunta de Galicia na súa reunión do día vinte e catro de xuño de dous mil vinte e un,</p>
    <h2>DISPOÑO:</h2>
    <p>Artigo único</p>
    <p>Aprobar o Catálogo de estradas da Rede autonómica de estradas de Galicia.</p>
    <p>O documento pode consultarse na páxina web da Consellería de Infraestruturas e Mobilidade (https://infraestruturasemobilidade.xunta.gal/tema/c/CIV_Infraestruturas_Estradas).</p>
    <p>Disposición derrogatoria única</p>
    <p>Queda derrogado o Decreto 308/2003, do 26 de xuño, polo que se aproba a relación de estradas de titularidade da Comunidade Autónoma de Galicia.</p>
    <p>Disposición derradeira única</p>
    <p>Este decreto entrará en vigor ao día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, vinte e catro de xuño de dous mil vinte e un</p>
    <footer><p>Alberto Núñez Feijóo<br>Presidente</p><p>Ethel Mª Vázquez Mourelle<br>Conselleira de Infraestruturas e Mobilidade</p></footer>

