---
date: '2021-07-08'
id: L140-170621-0001
page: 34966
number: 129
agency: Concello de Laxe
section: VI. Anuncios. b) Administración local.
title: >-
  ANUNCIO da aprobación definitiva do Plan parcial do sector do solo urbanizable
  S-UBLE 1 do Plan xeral de ordenación municipal de Laxe.
range: Anuncio
url: >-
  https://www.xunta.gal/dog/Publicados/2021/20210708/AnuncioL140-170621-0001_gl.html
---
<p>O Pleno da Corporación, na sesión ordinaria de data 27 de maio de 2021 adoptou o seguinte acordo de aprobación do Plan parcial do sector de solo urbanizable S-UBLE 1 do PXOM de Laxe:</p>
    <p>«Primeiro. Asumir o punto XI do informe técnico de data 28.4.2021 en relación á resolución das alegacións presentadas durante o trámite de información pública pola entidade mercantil Urbalaxe, S.L. e pola Asociación Medioambiental Contramínate de Laxe e, en consecuencia:</p>
    <p>– Alegacións de Urbalaxe, S.L.:</p>
    <p>– Alegación nº 1: proponse a súa desestimación xa que non é unha alegación contra o plan parcial senón conta a edificabilidade establecida no PXOM para este sector o que resulta improcedente. </p>
    <p>– Alegación nº 2: proponse a súa estimación parcial e considéranse adecuados os novos prazos de execución da actuación introducidos no plan de etapas do plan parcial.</p>
    <p>– Alegación nº 3: proponse a súa desestimación polas razóns expostas no informe do equipo redactor.</p>
    <p>– Alegación nº 4: proponse a súa estimación parcial incorporando nos usos previstos na ordenanza zonal 1 o docente en categoría 2ª en planta baixa e desestimando o resto dos cambios propostos polos alegantes. Proponse a desestimación da parte da alegación referente á posibilidade de permitir o uso de vivenda unifamiliar en parcela independente ou acaroada debido a que suporía un cambio da categoría do uso residencial e a tipoloxía previstos no PXOM para este sector, vulnerando o principio de xerarquía normativa do planeamento.</p>
    <p>– Alegación nº 5: proponse a súa desestimación e infórmase favorablemente o incremento de altura de cornixa de 10,20 metros previsto no documento de aprobación inicial do plan parcial a 11,20 metros que se propón no presente.</p>
    <p>– Alegacións da Asociación Medioambiental Contramínate de Laxe: </p>
    <p>– Proponse a súa desestimación xa que se refire a aspectos que xa están previstos dunha forma suficiente no plan parcial.</p>
    <p>Segundo. Aprobar definitivamente o Plan parcial do sector de solo urbanizable S-UBLE 1 do PXOM do concello de Laxe, co reaxuste da súa delimitación, segundo a documentación técnica elaborada polos arquitectos Alfredo Garrote Pazos (arquitecto colexiado 1440 COAG) e Mónica Mesejo Conde (arquitecta colexiada 1475 COAG), presentada o 08/02/2021 (R.E. 202199900000074) coas modificacións resultantes das alegacións formuladas e dos informes emitidos.</p>
    <p>Terceiro. Publicar o acordo de aprobación definitiva, no prazo dun mes desde a súa adopción, no Diario Oficial de Galicia, para os efectos do establecido no artigo 82 da Lei 2/2016, do 10 de febreiro, do solo de Galicia. Xunto coa publicación deste acordo publicarase a indicación das medidas adoptadas para o seguimento dos efectos no ambiente da aplicación do plan que constan no punto 3.2. da parte xustificativa da memoria do plan parcial e a referencia ao enderezo electrónico en que figurará o contido íntegro do plan a disposición do público.</p>
    <p>Cuarto. Comunicar este acordo de aprobación definitiva á Consellaría de Medio Ambiente, Territorio e Vivenda (CMATV) en virtude do artigo 88 da Lei 2/2016, do 10 de febreiro, do solo de Galicia, e remitirlle un exemplar do plan parcial debidamente dilixenciado, aos efectos da súa inscrición no Rexistro de Planeamento Urbanístico de Galicia.</p>
    <p>Quinto. Publicar no Boletín Oficial da provincia a normativa e ordenanzas reguladoras do plan parcial.</p>
    <p>Sexto. Notificar o acordo de aprobación definitiva do plan parcial aos interesados e individualmente a todas as persoas titulares catastrais dos terreos afectados ás cales xa se lles tivese notificado a aprobación inicial, aos efectos do previsto no artigo 75.1 da LSG e 186.4 do RLSG.</p>
    <p>Sétimo. Remitir o documento do plan parcial aprobado definitivamente completo e dilixenciado á Dirección Xeral da Costa e do Mar para a Transición Ecolóxica y el Reto Demográfico, a través da Demarcación de Costas de Galicia, para a súa comprobación e constancia».</p>
    <p>Ao abeiro do disposto nos artigos 82 e 88 da Lei 2/2016, do 10 de febreiro, do solo de Galicia e dos artigos 199 e 208 do seu regulamento, as indicacións das medidas adoptadas para o seguimento dos efectos no ambiente de aplicación do plan, son os seguintes:</p>
    <p>Mediante Resolución do 7 de xuño de 2018 da directora xeral de Calidade Ambiental e Cambio Climático formulouse o informe ambiental estratéxico (I.A.E.) polo que se resolveu non someter ao procedemento de avaliación ambiental estratéxica ordinaria o Plan parcial do sector de solo urbanizable S-UBLE 1 no concello de Laxe (DOG núm. 128, do 5 de xuño).</p>
    <p>Non entanto, na mencionada resolución establécense unha serie de medidas adicionais que se van integrar no documento do plan parcial para limitar o alcance dos posibles efectos ambientais de carácter negativo que se poidan producir pola intervención, que se derivan en gran medida do informe realizado polo IET durante o período de consultas e que se concretan nunha serie de determinacións que incorporar ao plan parcial, que son as que se indican a continuación:</p>
    <p>– Restrinxiranse ao mínimo indispensable a ocupación do solo destinada ao novo equipamento e aos aparcamentos.</p>
    <p>– Estableceranse criterios para a naturalización e integración paisaxística dos proxectos de urbanización que se redacten, especialmente os dos aparcamentos, evitando o selado do terreo. Empregaranse especies vexetais autóctonas propias do contorno, fomentando a colonización por especies propias de áreas de influenza dunar onde as características do substrato o permitan.</p>
    <p>– Condicionarase o plan especial previsto para a ZV-5 coa finalidade de evitar a perda de conectividade ecolóxica no corredor do rego San Amedio; evitar a creación de presas que obstaculicen o paso dos peixes, restrinxir a iluminación pública no seu contorno e respectar a vexetación autóctona de ribeira.</p>
    <p>As medidas que se van adoptar no plan parcial para incorporar estas determinacións son as seguintes:</p>
    <p>a) En canto ao tema dos aparcadoiros, xa indicamos con anterioridade, a colisión que se produce co establecido na lexislación de costas en canto á disposición de prazas de aparcadoiro na zona de influencia. A redacción do plan parcial viuse como unha oportunidade para dotar de aparcadoiros a praia de Laxe fóra do dominio público marítimo terrestre e as súas zonas de protección, que están invadidas hoxe en día polos vehículos privados dos usuarios da praia. Esta é a única razón que impulsou a prever máis prazas de aparcadoiro que as estritamente necesarias por aplicación dos estándares legais establecidos na Lei do solo de Galicia e o seu regulamento.</p>
    <p>b) O tratamento das zonas que se van urbanizar, en especial, a zona de aparcadoiros proxéctase con pavimentos que garanten en gran medida a permeabilización do solo, como son o formigón con xunta aberta nas zonas de acceso e o cespeado portante nas prazas de estacionamento. En canto ás especies vexetais, establécense dous tratamentos, as plantacións vexetais das zonas máis «urbanas» como son a área de aparcadoiro e a praza pública inmediata, prevese mediante especies autóctonas adaptadas ás condicións climáticas das zonas de litoral venteado e que xa existen na contorna, como son o salgueiro (salix atrocinerea), aliso (altus glutinosa), érbedo (arbutus unedo), loureiro (laurus nóbilis) ou pereiras silvestres (pyrus cordata), doutra banda, o tratamento do espazo libre de maior entidade (ELP-2), consistirá unicamente nunha rexeneración e descontaminación, se é o caso, deixándoo en estado totalmente natural.</p>
    <p>As aplicacións destas medidas de urbanización garantiranse introducíndoas nas determinacións normativas de urbanización do plan parcial.</p>
    <p>c) Realmente resulta bastante dubidoso que se poidan dar condicionantes a un plan de desenvolvemento a través doutro, aínda que resulten complementarios, o correcto é que se faga a través do plan xeral, no entanto, daranse pautas indicativas na normativa do presente plan parcial.</p>
    <p>O contido íntegro do plan parcial estará á disposición do público no enderezo electrónico: www.concellodelaxe.com</p>
    <p>Contra o presente acordo, en aplicación do artigo 112.3 da Lei 39/2015, do 1 de outubro, do procedemento administrativo común das administracións públicas, e dado que aproba unha disposición de carácter xeral, poderá interporse recurso contencioso-administrativo, ante a Sala do Contencioso-Administrativo do Tribunal Superior de Xustiza de Galicia con sede na Coruña, no prazo de dous meses, contado desde o día seguinte ao da recepción da presente notificación, de conformidade co artigo 46 da Lei 29/1998, do 13 de xullo, da xurisdición contencioso-administrativa. Todo iso sen prexuízo de que poida interpor vostede calquera outro recurso que puidese considerar máis conveniente ao seu dereito.</p>
    <p>Laxe, 16 de xuño de 2021</p>
    <footer><p>José Luis Pérez Añón<br>Alcalde</p></footer>

