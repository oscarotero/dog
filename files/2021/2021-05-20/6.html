---
date: '2021-05-20'
id: G0532-100521-0003
page: 24752
number: 93
agency: 'Consellería de Medio Ambiente, Territorio e Vivenda'
section: III. Outras disposicións.
title: >-
  RESOLUCIÓN do 3 de maio de 2021, da Dirección Xeral de Ordenación do
  Territorio e Urbanismo, de aprobación definitiva da modificación puntual das
  normas subsidiarias de planeamento municipal do Concello de Lourenzá para a
  delimitación do núcleo rural tradicional do Bordón.
range: Resolución
url: >-
  https://www.xunta.gal/dog/Publicados/2021/20210520/AnuncioG0532-100521-0003_gl.html
---
<p>Con data do 4 de novembro de 2021 tivo entrada documentación datada en agosto de 2020, redactada polos arquitectos Ángel Luis Monteoliva Díaz, Pablo Mella Sánchez e Íñigo Miranda de Osset, con dilixencias de aprobación provisional polo Concello Pleno do 17 de setembro de 2020, para os efectos da súa aprobación definitiva.</p>
    <p>A Lei 2/2016, do 10 de febreiro, do solo de Galicia (LSG), establece no artigo 83.6 que as modificacións dos instrumentos de planeamento urbanístico que teñan por obxecto a delimitación de solo de núcleo rural se tramitarán segundo o procedemento establecido no artigo 78. </p>
    <p>O Servizo de Urbanismo fixo un requirimento de integridade documental o 4 de decembro de 2020, contestado polo Concello de Lourenzá achegando nova documentación o 8 de febreiro de 2021. Esta nova documentación inclúe unha addenda de documentación, asinada polos técnicos redactores, en que se emenden as deficiencias indicadas no citado requirimento.</p>
    <p>I. Antecedentes.</p>
    <p>I.1. Tramitación do expediente. De acordo coa documentación remitida polo Concello, cómpre mencionar as seguintes actuacións máis salientables:</p>
    <p>– Proxecto para a tramitación ambiental, datado en febreiro de 2018.</p>
    <p>– Informe ambiental estratéxico do 6.8.2018.</p>
    <p>– Anuncios de exposición pública e notificacións a propietarios, realizados en xaneiro de 2020, publicados no DOG, nos xornais <em>El Progreso</em> e <em>La Voz de Galicia</em> o 30.1.2020.</p>
    <p>– Proxecto para a aprobación inicial, datado en novembro de 2019.</p>
    <p>– Informes sectoriais emitidos por Subdelegación do Goberno (10.6.2020), Telecomunicacións (18.1.2021), CHC (2.3.2020 (non competente), Augas de Galicia (17.7.2020), AXI (23.3.2020), DXPC (2.4.2020 favorable condicionado), Ministerio de Defensa-Sub. X. Patrimonio (17.3.2020) e Ministerio de Fomento (5.9.2019, favorable condicionado).</p>
    <p>– Proxecto para a aprobación provisional, datado en agosto de 2020.</p>
    <p>– Informe técnico municipal previo á AP do 3.9.2020.</p>
    <p>– Informe xurídico da Secretaría do Concello previo á AP do 3.9.2020.</p>
    <p>– Certificación do acordo de aprobación provisional adoptado o 17.9.2020.</p>
    <p>I.2. Outros antecedentes. O Concello de Lourenzá conta cunhas normas subsidiarias de planeamento (NSP) aprobadas definitivamente con data do 31.1.1995, que delimitan solo non urbanizable de núcleo rural tradicional. O núcleo do Bordón non consta delimitado.</p>
    <p>II. Aspectos xerais. Contido.</p>
    <p>A proposta recolle a delimitación do núcleo rural do Bordón, cunha superficie de 1,8270 ha, caracterizado como rural tradicional (NRT). </p>
    <p>Ese núcleo non está incluído nas NSP. No expediente estúdanse as condicións para a súa delimitación segundo o contido na LSG e no seu regulamento (RLSG). O ámbito está ao carón da estrada de titularidade estatal N-634 e encóntrase incluído na zona de concentración parcelaria de Lourenzá-norte. Contén varios elementos patrimoniais, que se recollen nun catálogo. </p>
    <p>No proxecto que delimita o núcleo recóllense ordenanzas reguladoras e non se prevén espazos destinados a usos dotacionais.</p>
    <p>III. Análise e observacións.</p>
    <p>III.1. A delimitación dun núcleo rural non recollido no planeamento en vigor xustifica o interese público da modificación (artigo 83.1 da LSG).</p>
    <p>III.2. En relación coas determinacións exixibles, o asentamento delimitado conta co topónimo oficial do Bordón, recoñecido no Nomenclátor oficial de entidades da provincia de Lugo (Decreto autonómico 6/2000), e axústase ao establecido na lexislación urbanística.</p>
    <p>III.3. Para a súa inscrición no Rexistro de Planeamento achegarase un documento refundido do proxecto aprobado provisionalmente e a addenda de documentación, todo debidamente dilixenciado con referencia á aprobación do Pleno, incluídos o extracto da avaliación ambiental (artigo 25 NNTTPP, anexo 6) e a ficha de vixencia de planeamento tras a aprobación do documento en tramitación (artigo 26 NNTTPP, anexo 7). Tamén se achegarán os datos xeográficos en soporte vectorial xeorreferenciado.</p>
    <p>A competencia para resolver sobre a aprobación definitiva dunha modificación puntual de planeamento xeral que teña por obxecto delimitacións de solo de núcleo rural corresponde á Dirección Xeral de Ordenación do Territorio e Urbanismo, de conformidade co disposto no artigo 78.2.c), en relación co artigo 83.6 da Lei 2/2016, do 10 de febreiro, do solo de Galicia, en relación co Decreto 42/2019, do 28 de marzo, polo que se establece a estrutura orgánica da Consellería de Medio Ambiente, Territorio e Vivenda.</p>
    <p>IV. Resolución.</p>
    <p>Visto canto antecede, en virtude do establecido no artigo 78.2.c) en relación co artigo 83.6 da Lei 2/2016, do 10 de febreiro, do solo de Galicia,</p>
    <h2>RESOLVO:</h2>
    <p>Primeiro. Aprobar definitivamente a modificación puntual das normas subsidiarias do planeamento municipal do Concello de Lourenzá para a delimitación do núcleo rural tradicional do Bordón, coa suxeición á presentación do indicado no punto III.3 anterior. </p>
    <p>Segundo. De conformidade co artigo 88 da Lei 2/2016, do 10 de febreiro, do solo de Galicia, e co artigo 212.1 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro, a Dirección Xeral de Ordenación do Territorio e Urbanismo inscribirá de oficio a modificación puntual no Rexistro de Planeamento Urbanístico de Galicia.</p>
    <p>Terceiro. Notifíquese ao Concello e publíquese no <em>Diario Oficial de Galicia</em>, de conformidade co disposto no artigo 199.2 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro.</p>
    <p>Cuarto. De conformidade co disposto polos artigos 82 e 88.4 da Lei 2/2016, do 10 de febreiro, e 70 da Lei 7/1985, do 2 de abril, reguladora das bases do réxime local, o Concello deberá publicar a normativa da modificación aprobada no <em>Boletín Oficial</em> da provincia, unha vez inscrita esta no Rexistro de Planeamento Urbanístico.</p>
    <p>Quinto. Contra esta resolución cabe interpoñer recurso contencioso-administrativo, ante o Tribunal Superior de Xustiza de Galicia, no prazo de dous meses que se contarán desde o día seguinte ao da súa publicación, de conformidade co disposto nos artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 3 de maio de 2021</p>
    <footer><p>Mª Encarnación Rivas Díaz<br>Directora xeral de Ordenación do Territorio e Urbanismo</p></footer>

