---
date: '2021-05-10'
id: G2018-280421-0001
page: 23375
number: 87
agency: Universidade de Santiago de Compostela
section: IV. Oposicións e concursos.
title: >-
  RESOLUCIÓN do 26 de abril de 2021 pola que se convocan probas selectivas para
  cubrir dúas prazas da categoría profesional de socorrista, grupo IV.1, pola
  quenda de acceso libre, vacantes no cadro de persoal laboral.
range: Resolución
url: >-
  https://www.xunta.gal/dog/Publicados/2021/20210510/AnuncioG2018-280421-0001_gl.html
---
<p>O reitor, no uso das atribucións conferidas polo artigo 20 da Lei orgánica 6/2001, do 21 de decembro, de universidades, así como nos estatutos desta universidade e, co fin de atender de maneira estable as necesidades estruturais de persoal de administración e servizos desta universidade, en execución do establecido no anexo II, oferta de estabilización, da Resolución do 21 de decembro de 2018 (DOG do 31 de decembro) pola que se publica a oferta de emprego público do persoal de administración e servizos para o ano 2018, resolve convocar probas selectivas para cubrir dúas prazas da categoría profesional socorrista, grupo IV.1, vacante no seu cadro de persoal laboral, con suxeición ás seguintes</p>
    <p>Bases da convocatoria </p>
    <p>Todos os actos de relación entre as/os aspirantes e a USC derivados desta convocatoria se realizarán exclusivamente por medios electrónicos, ao abeiro do artigo 14 da Lei 39/2015, do 1 de outubro, do procedemento administrativo común das administracións públicas.</p>
    <p>1<em>. </em>Normas xerais.</p>
    <p>1.1<em>. </em>Convócanse probas selectivas para cubrir con persoal laboral fixo dúas prazas vacantes na categoría profesional socorrista, grupo IV.1, do Convenio colectivo para o persoal laboral da USC (DOG do 30 de decembro de 2008), pola quenda de acceso libre. As prazas correspóndense coa oferta estabilización de emprego público.</p>
    <p>1.2<em>. </em>O sistema de selección será o de concurso-oposición. No que se refire ás probas e valoracións axustaranse ao que se especifica no anexo I desta convocatoria.</p>
    <p>1.3<em>. </em>A adxudicación das prazas ás persoas aspirantes que superen o proceso selectivo efectuarase de acordo coa puntuación total obtida segundo o establecido no anexo I.</p>
    <p>1.4<em>. </em>O programa que rexerá na fase de oposición especifícase no anexo II.</p>
    <p>1.5<em>. </em>Na realización destas probas selectivas aplicaranse as seguintes normas e os seus desenvolvementos regulamentarios: Real decreto 5/2015, do 30 de outubro, polo que se aproba o texto refundido da Lei do estatuto básico do empregado público; Lei orgánica 4/2000, do 11 de xaneiro, sobre dereitos e liberdades dos estranxeiros en España e a súa integración social; Lei 2/2015, do 29 de abril, do emprego público de Galicia; os estatutos da USC, aprobados polo Decreto 14/2014, do 30 de xaneiro, da Xunta de Galicia; o Convenio colectivo do persoal laboral da USC (DOG do 30 de decembro de 2008) e as bases desta convocatoria.</p>
    <p>2<em>. </em>Requisitos das persoas aspirantes.</p>
    <p>2.1<em>. </em>Para ser admitidas á realización das probas selectivas, as persoas aspirantes deberán posuír no día de remate do prazo de presentación de solicitudes e mantelos ata o momento de formalización do contrato, os seguintes requisitos: </p>
    <p>a)<em> </em>Posuír a nacionalidade española ou a dalgún estado membro da Unión Europea ou nacional dalgún Estado, ao cal, en virtude de tratados internacionais celebrados pola Unión Europea e ratificados por España, lles sexa de aplicación a libre circulación de traballadores.</p>
    <p>Tamén poderán participar, calquera que sexa a súa nacionalidade, o cónxuxe dos españois e dos nacionais dalgún dos demais estados membros da Unión Europea, e cando así o prevexa o correspondente tratado, o dos nacionais dalgún Estado, ao cal, en virtude dos tratados internacionais celebrados pola Unión Europea e ratificados por España, lle sexa de aplicación a libre circulación de traballadores, sempre que non estean separados de dereito. Así mesmo, coas mesmas condicións, poderán participar os seus descendentes e os do seu cónxuxe, menores de 21 anos ou maiores da dita idade que vivan ás súas expensas. </p>
    <p>Quen, non sendo español nin nacional dun Estado membro da Unión Europea, se encontre en España en situación de legalidade, sendo titular dun documento que o habilite para residir e poder acceder sen limitacións ao mercado laboral.</p>
    <p>b)<em> </em>Ter cumpridos os 16 anos de idade e non exceder, de ser o caso, a idade máxima de xubilación forzosa.</p>
    <p>c)<em> </em>Estar en posesión do título de graduado en educación secundaria e obrigatoria, graduado escolar, FPI, ou equivalente ou certificado de profesionalidade. As persoas aspirantes con titulacións obtidas no estranxeiro deberán acreditar que están en posesión da correspondente validación ou credencial que acredite, de ser o caso, a homologación do título.</p>
    <p>d)<em> </em>Estar en posesión do distintivo de socorrista acuático da Comunidade Autónoma galega (Orde do 14 de maio de 2012).</p>
    <p>e)<em> </em>Será requisito indispensable para o ingreso, ter acreditada a aptitude médica para o desempeño. Para estes efectos, a persoa aspirante declara ao facer a solicitude de participación no proceso selectivo, que nesa data posúe a capacidade funcional para o desempeño das tarefas propias do posto e que non padece enfermidade física nin psíquica que lle impida realizar o traballo propio da categoría a que se pretende incorporar.</p>
    <p>f)<em> </em>Non ter antecedentes por delitos sexuais.</p>
    <p>g)<em> </em>Non estar separado/a de servizo de calquera das administracións públicas en virtude de expediente disciplinario, nin estar inhabilitado por sentenza firme para o exercicio da función pública.</p>
    <p>h)<em> </em>Non estar sancionado/a coa suspensión do dereito de concorrer a probas selectivas, segundo o artigo 70 do Convenio colectivo para persoal laboral da USC.</p>
    <p>i)<em> </em>Aboar as taxas por dereitos de exame, agás o previsto no punro 3.9.1 desta convocatoria para as persoas con discapacidade, para os membros de familias numerosas e para demandantes de emprego.</p>
    <p>3<em>. </em>Solicitudes.</p>
    <p>3.1<em>. </em>O prazo de presentación de solicitudes é de vinte días naturais, contados a partir do seguinte ao da publicación do anuncio desta convocatoria no <em>Boletín Oficial del Estado</em>.</p>
    <p>3.2<em>. </em>As persoas que desexen participar nesta probas selectivas deberán formalizar a súa solicitude, así como aboar a taxa correspondente, unicamente por medios electrónicos. Para iso empregarase exclusivamente o formulario electrónico habilitado ao respecto que figura no catálogo de procedementos da sede electrónica da USC:<br>https://sede.usc.es/formularios/solicitudes/seleccionPersoalLaboral.htm</p>
    <p>No momento de formalizar a súa solicitude as persoas aspirantes deberán acompañar a documentación que proceda segundo as bases da convocatoria.</p>
    <p>3.3<em>. </em>Para a presentación de solicitudes, as/os aspirantes deben posuír un destes medios de identificación electrónica válidos:</p>
    <p>– No caso de persoal da USC: credenciais corporativas.</p>
    <p>–<em> </em>No caso de persoal alleo á USC: certificados persoais clase 2CA, certificados incluídos no DNI electrónico ou claves concertadas do sistema Cl@ve.</p>
    <p>3.4<em>. </em>A solicitude presentarase acompañada da seguinte documentación:</p>
    <p>–<em> </em>Fotocopia do certificado de coñecemento de lingua galega (Celga 2 ou certificado de validación das materias de lingua galega, de acordo co previsto na Orde do 16 de xullo de 2007, pola que se regulan os certificados oficiais acreditativos dos niveis de coñecemento de lingua galega)<em>. </em>As persoas aspirantes que non presenten esta acreditación deberán realizar a proba de lingua galega prevista no anexo I.</p>
    <p>–<em> </em>Fotocopia do distintivo de socorrista acuático da Comunidade Autónoma galega (Orde do 14 de maio de 2012).</p>
    <p>Quen teña a condición de persoal fixo de administración e servizos da USC estará exento/a de xustificar documentalmente as condicións e requisitos xa probados para obter a súa anterior contratación ou nomeamento, debendo presentar unicamente a documentación requirida para este procedemento que non se atope debidamente acreditada no seu expediente persoal.</p>
    <p>As persoas aspirantes que non posúan a nacionalidade española e teñan dereito a participar deberán presentar:</p>
    <p>–<em> </em>Fotocopia do documento que acredite a súa nacionalidade e, se é o caso, os documentos que acrediten o vínculo de parentesco e o feito de vivir a expensas ou estar a cargo do nacional doutro Estado co que teñan o dito vínculo.</p>
    <p>–<em> </em>Declaración ou promesa da persoa aspirante de que non está separada de dereito do seu cónxuxe e, se é o caso, do feito de que vive ás súas expensas ou está ao seu cargo.</p>
    <p>–<em> </em>As persoas aspirantes que estean exentas de realizar a proba previa de acreditación do coñecemento do castelán, xuntarán para tal efecto, fotocopia dos diplomas de español como lingua estranxeira de nivel B2, C1 ou C2 ou equivalente. De non achegar esta certificación, non poderán ser declaradas exentas, e deberán realizar a proba a que se refire a base 6.5.</p>
    <p>3.5<em>. </em>A documentación xustificativa dos méritos que se valoran na fase de concurso será achegada coa solicitude, e non serán valorados méritos que non se atopen suficientemente acreditados documentalmente nin os presentados fóra do prazo establecido para a presentación de solicitudes. A acreditación farase da seguinte maneira:</p>
    <p>a)<em> </em>Certificado acreditativo dos servizos prestados, en que conste a categoría e os períodos en que se prestaron, expedido pola unidade de persoal da Administración pública correspondente. Así mesmo, deberase indicar na epígrafe correspondente da solicitude, se os servizos foron prestados na USC ou noutras administracións públicas. </p>
    <p>b)<em> </em>Fotocopia dos diplomas dos cursos de formación e cualificación profesional. </p>
    <p>O certificado acreditativo dos puntos indicados nas letras a) e b) anteriores (certificaranse os cursos que constan no expediente persoal), expedirase de oficio para as persoas aspirantes que presten ou prestasen servizos na USC.</p>
    <p>3.6<em>. </em>Os méritos da fase de concurso valoraranse con referencia á data do peche do prazo de presentación de solicitudes.</p>
    <p>3.7<em>. </em>En calquera momento, a universidade poderá requirir das persoas aspirantes, os orixinais ou copias debidamente compulsadas dos documentos que se correspondan coas simples presentadas.</p>
    <p>3.8<em>. </em>Os/as aspirantes cun grao de discapacidade igual ou superior ao 33 % poderán solicitar no formulario de inscrición do proceso selectivo, a adaptación de tempo e/ou medios para realización dos exercicios, reflectindo con claridade as necesidades que ten o/a candidato/a de adaptacións específicas e o seu motivo.</p>
    <p>3.9<em>. </em>Os dereitos de exame serán de 25,81 euros. Para realizar o seu ingreso, empregarase un dos seguintes medios accesibles desde o formulario de inscrición.</p>
    <p>–<em> </em>Aboamento con tarxeta bancaria a través da pasarela de pagamento do formulario.</p>
    <p>–<em> </em>Aboamento presencial nunha oficina de Abanca presentando a folla de liquidación que se deberá imprimir, unha vez realizada a inscrición no proceso selectivo, non sendo preciso comunicación posterior do pagamento por parte da persoa interesada.</p>
    <p>3.9.1<em>. </em>De acordo co sinalado no artigo 23.5 da Lei 6/2003, do 9 de decembro, de taxas, prezos e exaccións reguladoras da Comunidade Autónoma de Galicia, estarán exentas do pagamento: </p>
    <p>Do importe total da taxa:</p>
    <p>–<em> </em>As persoas con discapacidade igual ou superior ao 33 %.</p>
    <p>–<em> </em>As persoas que sexan membros de familias numerosas clasificadas na categoría especial.</p>
    <p>Do 50 % do importe da taxa:</p>
    <p>–<em> </em>As persoas que sexan membros de familias numerosas clasificadas na categoría xeral.</p>
    <p>–<em> </em>As persoas que figuren como demandantes de emprego desde, polo menos, seis meses inmediatamente anteriores á data de publicación da convocatoria das probas selectivas en que soliciten a súa participación e non estean a percibir prestación ou subsidio por desemprego.</p>
    <p>3.9.2<em>. </em>As circunstancias de exención e bonificación deberán ser acreditadas, segundo o suposto que corresponda, presentando, xunto coa solicitude de participación no proceso selectivo, a seguinte documentación:</p>
    <p>–<em> </em>Persoas con discapacidade: certificado do grao discapacidade.</p>
    <p>–<em> </em>Familia numerosa xeral ou especial: certificado de familia numerosa de carácter xeral ou especial ou carné familiar en que conste o dito carácter.</p>
    <p>–<em> </em>Demandantes de emprego:</p>
    <p>1º. Certificación expedida pola oficina de emprego en que conste que a persoa aspirante figura como demandante de emprego desde, polo menos, os seis meses anteriores á data de publicación desta convocatoria.</p>
    <p>2º. Certificación expedida polo Servizo Público de Emprego en que conste que na data de presentación da solicitude de participación no proceso selectivo non está a percibir prestación ou subsidio por desemprego.</p>
    <p>3.9.3<em>. </em>Serán excluídas todas aquelas persoas aspirantes que non aboen os dereitos de exame dentro do prazo habilitado para a presentación de solicitudes e non se concederá ningún prazo adicional para o seu aboamento.</p>
    <p>3.9.4<em>. </em>Unicamente procederá a devolución dos dereitos de exame ás persoas aspirantes que sexan excluídas por causas non imputables a elas. Para tal efecto, o reintegro realizarase de oficio, para o que terán que facer constar a entidade bancaria e o seu número de conta no recadro que figura na solicitude. De non figuraren estes datos, entenderase que renuncian á devolución dos dereitos de exame.</p>
    <p>3.10<em>. </em>No formulario de solicitude as/os aspirantes deberán asinar a declaración responsable que figura no documento, pola cal manifestan estar en posesión dos requisitos esixidos nas bases da convocatoria e comprométense a achegar a documentación que nela se indica.</p>
    <p>3.11<em>. </em>Este procedemento desenvolverase de forma electrónica polo que, se a persoa aspirante desexa recibir avisos das notificacións que a USC poña á súa disposición, é imprescindible que indique no punto de «Medios de aviso de notificación» do formulario, o teléfono e enderezo electrónico válidos. As notificacións electrónicas realizaranse por comparecencia en sede electrónica, para o acceso á cal se empregarán os medios de identificación que se indican na base 3.3.</p>
    <p>4<em>. </em>Admisión de persoas aspirantes.</p>
    <p>4.1<em>. </em>Rematado o prazo de presentación de solicitudes, o reitor ditará resolución declarando aprobada a listaxe provisional de persoas admitidas e excluídas. Nesta resolución, que se publicará no <em>Diario Oficial de Galicia</em>, indicarase o lugar no cal se atopa exposta ao público a listaxe completa de persoas aspirantes admitidas e excluídas, así como as causas que motivaran a exclusión e o prazo para reparalas.</p>
    <p>4.2<em>. </em>As persoas aspirantes excluídas ou que non figuren na relación de admitidas, disporán dun prazo de dez días hábiles, contados a partir do seguinte ao da publicación da citada resolución no <em>Diario Oficial de Galicia</em>, para poder emendar os defectos que motivaran a exclusión.</p>
    <p>Para emendar a exclusión ou omisión cubrirase o formulario de emendas do catálogo de procedementos na seguinte ligazón: https://sede.usc.es/formularios/solicitudes/emendaSelecPersoalLaboral.htm para o cal o/a aspirante deberá empregar os medios de identificación e sinatura que se indican no punto 3.3 desta convocatoria.</p>
    <p>4.3<em>. </em>As persoas aspirantes que, dentro do prazo sinalado, non emenden a exclusión ou aleguen a omisión, xustificando o dereito a seren incluídas na relación de persoas admitidas, serán definitivamente excluídas da realización das probas. </p>
    <p>4.4<em>. </em>Na resolución que aprobe a listaxe definitiva, que se publicará no <em>Diario Oficial de Galicia</em>, indicarase o día, a hora e o lugar de realización do primeiro exercicio. Esta resolución esgotará a vía administrativa, e poderase interpor contra ela recurso perante a xurisdición contencioso-administrativa, no prazo de dous meses contados desde o día seguinte ao da súa publicación de conformidade co disposto na Lei 29/1998, do 13 de xullo, reguladora da xurisdición contencioso-administrativa, ou recurso potestativo de reposición diante do reitor no prazo dun mes, de acordo co previsto na Lei 39/2015, do 1 de outubro, do procedemento administrativo común das administracións públicas.</p>
    <p>4.5<em>. </em>O feito de figurar na listaxe de persoas admitidas non prexulga que se lles recoñeza ás persoas interesadas a posesión de todos os requisitos esixidos, que terán que acreditarse no seu momento, de acordo co previsto na base 8.</p>
    <p>5<em>. </em>Tribunal.</p>
    <p>5.1<em>. </em>O tribunal cualificador destas probas selectivas terá a categoría segunda de conformidade cos grupos de clasificación para asistencias establecidos no Regulamento de indemnizacións por razón de servizo aprobado en Consello de Goberno da USC o 29 de decembro de 2020.</p>
    <p>5.2<em>. </em>O procedemento de actuación axustarase en todo momento ao disposto na Lei 39/2015, do 1 de outubro, do procedemento administrativo común das administracións públicas. </p>
    <p>5.3<em>. </em>Para os efectos de comunicación e demais incidencias, o tribunal terá a súa sede na Reitoría da USC.</p>
    <p>5.4<em>. </em>Os membros do tribunal deberán absterse de intervir notificándollo ao reitor da universidade, cando concorran neles as circunstancias previstas no artigo 23 da Lei 40/2015, do 1 de outubro, de réxime xurídico do sector público, ou se realizasen tarefas de preparación de persoas aspirantes a probas selectivas nos cinco anos anteriores á publicación desta convocatoria.</p>
    <p>O/a presidente/a solicitará dos membros do tribunal declaración escrita expresa de non estar incursos nas circunstancias previstas no dito artigo.</p>
    <p>Así mesmo, as persoas aspirantes poderán recusar os membros do tribunal cando concorran as circunstancias antes citadas.</p>
    <p>5.5<em>. </em>Antes do inicio das probas selectivas, a autoridade convocante publicará no <em>Diario Oficial de Galicia</em> resolución pola que se nomean os novos membros do tribunal que vaian substituír os que teñan perdida a súa condición por algunha das causas previstas na base 5.4.</p>
    <p>5.6<em>. </em>Logo da convocatoria do/da presidente/a constituirase o tribunal de acordo co previsto no artigo 17.1 da Lei 40/2015, coa asistencia tanto presencial como a distancia, da maioría absoluta dos seus membros titulares ou suplentes. Na dita sesión, o tribunal acordará todas as decisións que lle correspondan para o correcto desenvolvemento das probas selectivas.</p>
    <p>5.7<em>. </em>A partir da súa constitución, o tribunal, para actuar validamente, requirirá a asistencia presencial ou a distancia do/da presidente/a e do/da secretario/a, e da metade polo menos dos seus membros.</p>
    <p>5.8<em>. </em>Dentro da fase de oposición, o tribunal resolverá todas as dúbidas que puidesen xurdir na aplicación destas normas, así como o que se deberá facer nos casos non previstos.</p>
    <p>5.9<em>. </em>O órgano convocante, por proposta do tribunal, poderá dispor a incorporación aos seus traballos de asesores especialistas para as probas correspondentes aos exercicios que coide pertinentes, limitándose a prestar a súa colaboración nas súas especialidades técnicas. Os ditos asesores deberán posuír titulación de igual ou superior nivel ca exixida nesta convocatoria. O seu nomeamento farase público e seranlles de aplicación as causas de abstención e recusación, ao igual que aos restantes membros do tribunal.</p>
    <p>Así mesmo, o tribunal poderá dispor a incorporación con carácter temporal doutros/as funcionarios/as para colaborar no desenvolvemento do proceso selectivo, tal e como se prevé no artigo 12.4 do Real decreto 364/1995, do 10 de marzo.</p>
    <p>5.10<em>. </em>O tribunal adoptará as medidas precisas para que as persoas aspirantes ás que se refire o punto 3.8 participen en condicións de igualdade. Para tal efecto, o órgano de selección poderá requirir un informe e, se é o caso, a colaboración dos órganos técnicos da Administración laboral, sanitaria ou de asuntos sociais. Para os efectos de valorar a procedencia da concesión das adaptacións solicitadas, requirirase da persoa aspirante o correspondente certificado ou información adicional. A adaptación non se outorgará de forma automática, senón unicamente naqueles casos en que a discapacidade garde relación directa coa proba que se vaia realizar.</p>
    <p>5.11<em>. </em>O tribunal adoptará as medidas oportunas para garantir que os exercicios escritos sexan corrixidos sen que se coñeza a identidade das persoas aspirantes. O tribunal excluirá aquelas persoas aspirantes que consignen nas follas de exame, o seu nome, trazos, marcas ou signos que permitan coñecer a súa identidade.</p>
    <p>5.12<em>. </em>En ningún caso o tribunal poderá declarar que superaron as probas selectivas un número superior de persoas aspirantes que prazas convocadas. Calquera proposta de aprobados que contraveña o establecido será nula de pleno dereito.</p>
    <p>Malia o anterior, e co fin de asegurar a cobertura das prazas convocadas, cando se produza renuncia da persoa seleccionada antes da toma de posesión, ou non acredite os requisitos establecidos na convocatoria, o órgano convocante poderá requirir do tribunal de selección unha relación complementaria das persoas aprobadas que sigan por puntuación a persoa proposta, para a súa posible contratación como persoal laboral fixo.</p>
    <p>6<em>. </em>Desenvolvemento dos exercicios.</p>
    <p>6.1<em>. </em>A orde de actuación das persoas aspirantes iniciarase alfabeticamente pola primeira da letra Y de conformidade co establecido na Resolución do 29 de xaneiro de 2021, da Consellería de Facenda e Administración Pública.</p>
    <p>6.2<em>. </em>As persoas aspirantes serán convocadas para cada exercicio en único chamamento e serán excluídas da oposición as que non comparezan, agás nos casos de forza maior, debidamente xustificados e considerados polo tribunal.</p>
    <p>As mulleres embarazadas que teñan unha previsión de parto coincidente coas datas de realización de calquera dos exercicios derivada do seu avanzado estado de xestación, ou eventualmente nos primeiros días do puerperio, poderán poñelo en coñecemento do tribunal achegando á comunicación o correspondente informe médico oficial.</p>
    <p>A comunicación suporá o consentimento da interesada para permitir o acceso aos datos médicos necesarios relacionados coa situación. O tribunal baseándose na información recibida acordará, se procede ou non, realizar a proba nun lugar alternativo, aprazala ou adoptar ambas as medidas conxuntamente. Contra este acordo non cabe recurso, sen prexuízo de que as razóns da impugnación se inclúan noutro recurso admisible de acordo coas regras xerais do proceso selectivo.</p>
    <p>6.3<em>. </em>Os sucesivos anuncios de celebración dos demais exercicios efectuaranse nos locais onde se realizara a proba anterior, no taboleiro electrónico https://sede.usc.es/sede/publica/taboleiro/inicio.htm e na páxina web http://www.usc.es/gl/servizos/plan_pas/convocatorias.html, ou por calquera outro medio que se considere conveniente para asegurar a súa máxima divulgación, con doce horas, polo menos, de antelación ao comezo deste, se se trata do mesmo exercicio, ou de vinte e catro horas, se se trata dun novo.</p>
    <p>6.4<em>. </em>Para os efectos de cómputo de prazos desta convocatoria, o mes de agosto declárase inhábil.</p>
    <p>6.5<em>. </em>Persoas aspirantes con nacionalidade estranxeira.</p>
    <p>Con carácter previo á realización dos exercicios da fase de oposición, as persoas aspirantes que non posúan a nacionalidade española deberán acreditar o coñecemento do castelán mediante a realización dunha proba, en que se comprobará que posúen un nivel adecuado de comprensión e expresión oral e escrita nesta lingua.</p>
    <p>O contido desta proba axustarase ao disposto no artigo 3 do Real decreto 1137/2002, do 31 de outubro, polo que se regulan os diplomas de español como lingua estranxeira (DELE), para acreditar o nivel de competencia lingüística do diploma de español correspondente ao nivel intermedio. A proba cualificarase de apto ou non apto e será necesario obter a valoración de apto para pasar a realizar os exercicios da fase de oposición. </p>
    <p>Quedan eximidas de realizar esta proba as persoas aspirantes que acrediten conforme se indica na base 3, que están en posesión do diploma de español como lingua estranxeira dalgún dos niveis B2, C1 ou C2, ou equivalente e as/os nacionais de países cuxo idioma oficial sexa o español. </p>
    <p>6.6<em>. </em>O tribunal poderá requirir, en calquera momento do proceso selectivo, a acreditación da identidade das persoas admitidas. Así mesmo, se tivese coñecemento de que algunha das persoas aspirantes non cumpre algún dos requisitos exixidos por esta convocatoria, deberá propoñer a súa exclusión ao reitor da USC, logo de audiencia da persoa interesada.</p>
    <p>Contra esta exclusión poderase interpor recurso perante a mesma autoridade indicada no parágrafo anterior, no prazo dun mes contado a partir da notificación da exclusión.</p>
    <p>7<em>. </em>Listaxe de persoas aspirantes aprobadas.</p>
    <p>7.1<em>. </em>Concluído cada un dos exercicios da fase de oposición, o tribunal cualificador fará pública, no lugar ou lugares da súa celebración, no taboleiro electrónico https://sede.usc.es/sede/publica/taboleiro/inicio.htm, na páxina web: http://www.usc.es/gl/servizos/plan_pas/convocatorias.html, e naqueloutros que coide oportunos, a relación de persoas aspirantes que acadasen o mínimo establecido para superalo, con indicación da puntuación obtida.</p>
    <p>7.2<em>. </em>As persoas aspirantes disporán de tres (3) días hábiles, contados a partir do día seguinte á realización de cada exercicio, para presentar reclamacións ás preguntas formuladas polo tribunal no correspondente exercicio.</p>
    <p>7.3<em>. </em>Así mesmo, as persoas aspirantes disporán de sete (7) días hábiles, contados a partir do día seguinte ao da publicación das puntuacións do exercicio correspondente, para presentar reclamacións ás cualificacións.</p>
    <p>7.4<em>. </em>A listaxe coa valoración de méritos da fase de concurso publicarase unha vez realizado o derradeiro exercicio da fase de oposición. </p>
    <p>7.5<em>. </em>A publicación anterior irá acompañada da relación de persoas aspirantes que, segundo a orde de puntuación acadada por cada unha delas fosen seleccionadas, en que constará a cualificación final obtida en cada unha das fases: oposición e concurso e da proposta provisional de persoas seleccionadas segundo o previsto no anexo I.</p>
    <p>No caso de producirse empates na puntuación total das persoas aspirantes, estes dirimiranse atendendo sucesivamente aos seguintes criterios e por esta orde ata que se resolva o empate: maior puntuación na fase de oposición, na fase de coñecementos específicos, no terceiro exercicio, maior idade, e a orde alfabética establecida na base 6.1.</p>
    <p>7.6<em>. </em>Contra esta publicación, as/os aspirantes poderán presentar reclamación ante o tribunal no prazo de dez (10) días hábiles contados a partir do seguinte ao da publicación no taboleiro electrónico, a través do rexistro de entrada electrónico da USC<br>https://sede.usc.es/sede/publica/persoais/rexistroEntrada/acceso.htm, para o que o/a aspirante debe empregar os medios de identificación e sinatura que se indicaron no punto 3.3.</p>
    <p>7.7<em>. </em>Rematado o prazo de reclamacións, o tribunal publicará a proposta de contratación a favor das persoas aspirantes seleccionadas, tendo en conta o previsto no punto 5.12 desta convocatoria. Esta proposta será elevada ao reitor e publicarase no taboleiro electrónico https://sede.usc.es/sede/publica/taboleiro/inicio.htm e na páxina web: http://www.usc.es/gl/servizos/plan_pas/convocatorias.html</p>
    <p>8<em>. </em>Presentación de documentacion.</p>
    <p>8.1<em>. </em>No prazo de vinte (20) días naturais contados a partir do seguinte a aquel en que se fixese pública a proposta de contratación, as persoas aspirantes que figuren nela deberán presentar na Oficina de Asistencia en Materia de Rexistros da USC, orixinais e fotocopia da seguinte documentación:</p>
    <p>a)<em> </em>DNI ou do documento que acredite a nacionalidade.</p>
    <p>b)<em> </em>Documento, de ser o caso, que acredite a residencia legal en España.</p>
    <p>c)<em> </em>Titulación exixida na base 2.1.c)<em>. </em></p>
    <p>d)<em> </em>Acreditación do requisito exixido na base 2.1.d).<em> </em></p>
    <p>e)<em> </em>Certificado, de ser o caso, acreditativo de lingua galega indicado na base 3.4.</p>
    <p>f)<em> </em>Diploma de español como lingua estranxeira, de ser o caso, indicado na base 3.4.</p>
    <p>g)<em> </em>A acreditación do requisito exixido na base 2.1.e) farase mediante a presentación de certificado médico oficial ou informe de saúde emitido polo Servizo Galego de Saúde (Sergas)<em>. </em></p>
    <p>h)<em> </em>Certificado negativo de delitos sexuais.</p>
    <p>8.2<em>. </em>Ante a imposibilidade, debidamente xustificada, de presentar os documentos expresados na base anterior, poderá acreditarse que se reúnen as condicións exixidas na convocatoria mediante calquera medio de proba admitido en dereito.</p>
    <p>8.3<em>. </em>Quen dentro do prazo fixado e, salvo caso de forza maior, non presentase a documentación ou do seu exame se deducise que carece dalgún dos requisitos sinalados na base 2, non poderá ser contratado/a como persoal laboral fixo e quedarán anuladas as súas actuacións, sen prexuízo da responsabilidade en que incorrese por falsidade na solicitude inicial.</p>
    <p>9<em>. </em>Adxudicación do posto de traballo.</p>
    <p>9.1<em>. </em>As persoas seleccionadas deberán solicitar por orde de preferencia as prazas vacantes que previamente se lles oferten.</p>
    <p>9.2<em>. </em>A adxudicación de destinos efectuarase de acordo coa puntuación final obtida.</p>
    <p>9.3<em>. </em>O persoal con discapacidade igual ou superior ao 33 por cento, poderá pedir a adaptación do posto de traballo correspondente. Á solicitude deberá xuntarse un informe expedido polo órgano competente na materia, que acredite a procedencia da adaptación e a compatibilidade co desempeño das funcións que teña atribuídas o posto.</p>
    <p>10<em>. </em>Contratación como persoal laboral fixo.</p>
    <p>10.1<em>. </em>Concluído o proceso selectivo, as persoas aspirantes que o superasen serán contratadas como persoal laboral fixo. A súa contratación efectuarase no prazo dun mes contado a partir do día seguinte ao da publicación da resolución no <em>Diario Oficial de Galicia</em>.</p>
    <p>10.2<em>. </em>O período de proba será de dous meses, durante os cales o/a traballador/a terá os dereitos e obrigas correspondentes ao posto de traballo que desempeñe, agás os derivados da resolución da relación laboral, que poderá producirse por instancia de calquera das partes durante o seu transcurso. Este período de proba non será aplicable a quen estivese xa con anterioridade desenvolvendo as mesmas funcións na USC. </p>
    <p>11<em>. </em>Listaxes de espera.</p>
    <p>11.1<em>. </em>Elaborarase unha listaxe de espera, coas persoas aspirantes que superen algún exercicio da fase de oposición distinto do de galego. Para estes efectos, e co fin de determinar a opción, as persoas aspirantes indicaran o/os campus de preferencia no punto correspondente da solicitude.</p>
    <p>12<em>. </em>Norma derradeira.</p>
    <p>Contra a presente resolución, que esgota a vía administrativa, poderase interpoñer recurso contencioso-administrativo ante o Xulgado do Contencioso-Administrativo de Santiago de Compostela, no prazo de dous meses contados desde o día seguinte ao da súa publicación, de conformidade co disposto na Lei 29/1998, do 13 de xullo, reguladora da xurisdición contencioso-administrativa.</p>
    <p>Non obstante, as persoas interesadas poderán interpoñer recurso potestativo de reposición no prazo dun mes perante o órgano que a ditou. Neste caso non se poderá interpoñer o recurso contencioso-administrativo antedito mentres non se dite resolución expresa ou presunta do recurso administrativo de reposición, ao abeiro dos artigos 123 e seguintes da Lei 39/2015, do 1 de outubro, do procedemento administrativo común das administracións públicas.</p>
    <p>Santiago de Compostela, 26 de abril de 2021</p>
    <footer><p>Antonio López Díaz<br>Reitor da Universidade de Santiago de Compostela</p></footer>
    <h2>ANEXO I</h2>
    <p>Denominación das prazas: socorrista.</p>
    <p>O sistema selectivo será o de concurso-oposición e constará das fases, probas e cualificacións que a seguir se indican:</p>
    <p>I. Fase de oposición: consistirá na realización dos exercicios que a continuación se indican, agás a exención prevista na descrición do primeiro exercicio. </p>
    <p>Todos os exercicios terán carácter obrigatorio e eliminatorio, agás o cuarto que será obrigatorio e non eliminatorio.</p>
    <p>As persoas aspirantes deberán presentarse para a realización de cada proba co DNI ou documento fidedigno acreditativo da súa identidade, a xuízo do tribunal. Así mesmo, deberán presentarse provistas do correspondente lapis do nº 2 e goma de borrar para a realización dos exercicios tipo test.</p>
    <p>• Primeiro exercicio: estarán exentas de realizar este exercicio, as persoas aspirantes que acrediten documentalmente xunto coa solicitude, estar en posesión do certificado Celga 2 ou certificado de validación das materias de lingua galega, de acordo co previsto na Orde do 16 de xullo de 2007, pola que se regulan os certificados oficiais acreditativos dos niveis de coñecemento de lingua galega.</p>
    <p>Este exercicio terá a seguinte estrutura:</p>
    <p>– Primeira proba. Expresión escrita.</p>
    <p>As persoas aspirantes deberán redactar un texto seguindo unhas indicacións que se lle facilitarán por escrito. </p>
    <p>A duración desta proba será de 45 minutos.</p>
    <p>– Segunda proba. Comprensión oral.</p>
    <p>As persoas aspirantes escoitarán un texto (gravado ou lido no momento) e, nun cuestionario tipo test, deberán contestar unha batería de preguntas que asegure a comprensión do fragmento escoitado.</p>
    <p>A duración desta proba será de 15 minutos.</p>
    <p>– Terceira proba. Comprensión escrita.</p>
    <p>Ás persoas aspirantes proporcionaráselles un texto breve, sobre o cal se lles fará unha batería de preguntas tipo test de modo que se avalíe a súa capacidade de comprensión do texto.</p>
    <p>A duración desta proba será de 15 minutos.</p>
    <p>– Cuarta proba. Expresión oral.</p>
    <p>Consistirá nunha entrevista co persoal examinador, que nun modelo de folla de avaliación irá anotando distintos parámetros da fala da persoa entrevistada, tanto da súa fonética como da súa riqueza léxica, tanto da pronunciación como da sintaxe.</p>
    <p>A duración da entrevista será de 10 minutos.</p>
    <p>A valoración deste exercicio será de apto ou non apto.</p>
    <p>• Segundo exercicio: consistirá en contestar por escrito un cuestionario de 90 preguntas tipo test, máis 5 de reserva, con tres respostas alternativas das cales só unha será a correcta, propostas polo tribunal e correspondentes ao bloque de coñecementos específicos que figura no programa que se relaciona no anexo II.</p>
    <p>O tempo para a realización deste exercicio será de 95 minutos.</p>
    <p>Este exercicio cualificarase de 0 a 25 puntos e será necesario para superalo obter un mínimo do 60 % do total das respostas correctas, o que supón unha valoración de 15 puntos.</p>
    <p>• Terceiro exercicio: consistirá na realización de dúas probas prácticas, unha vinculada ao bloque II.B e outra ao bloque II.C, propostas polo tribunal, en que os/as aspirantes deberán demostrar as súas capacidades para o desempeño das funcións do posto de traballo.</p>
    <p>O tempo máximo para a realización deste exercicio será de 15 minutos para a proba vinculada ao bloque II.B e de 20 minutos para a proba vinculada ao bloque II.C.</p>
    <p>A puntuación deste exercicio será de 0 a 30 puntos e será necesario para superalo obter un mínimo de 4 puntos na proba vinculada ao bloque II.B e de 8,5 na proba vinculada ao bloque II.C.</p>
    <p>• Cuarto exercicio: obrigatorio e non eliminatorio. Consistirá en contestar por escrito un cuestionario de 30 preguntas tipo test, máis 3 de reserva, con tres respostas alternativas das que só unha será a correcta, propostas polo tribunal e correspondentes ao bloque de coñecementos non específicos do programa.</p>
    <p>O tempo para a súa realización será de 40 minutos e valorarase de 0 a 5 puntos.</p>
    <p>As preguntas adicionais de reserva substituirán, se fose o caso, ás anuladas pola súa orde.</p>
    <p>Antes da realización de cada exercicio, o tribunal deberá ter aprobados e publicados os criterios de avaliación e corrección. </p>
    <p>II. Fase de concurso: máximo 40 puntos.</p>
    <p>Experiencia: máximo 35 puntos.</p>
    <p>–<em> </em>Na mesma categoría e especialidade incluída na clasificación do Convenio colectivo vixente para o persoal laboral de administración e servizos da USC: valorarase con 0,40 puntos/mes. </p>
    <p>–<em> </em>Na mesma categoría e distinta especialidade incluída na clasificación do Convenio colectivo vixente para o persoal laboral de administración e servizos da USC: valorarase con 0,30 puntos/mes. </p>
    <p>–<em> </em>Na mesma categoría noutras administracións públicas: valorarase 0,10 puntos/mes.</p>
    <p>–<em> </em>Noutras categorías de persoal laboral de administración e servizos da USC: valorarase a 0,10 puntos/mes.</p>
    <p>Formación: valoraranse cursos de formación dispensados por centros e organismos oficiais e aqueles que estean debidamente homologados e que garden relación coas funcións da praza convocada, ata un máximo de 5 puntos, do seguinte xeito:</p>
    <p>Cursos de formación relacionados coa praza: </p>
    <p>–<em> </em>Cursos impartidos:<em> </em>0,03 puntos/hora.</p>
    <p>–<em> </em>Cursos de aptitude recibidos:<em> </em>0,02 puntos/hora. </p>
    <p>–<em> </em>Cursos de asistencia recibidos:<em> </em>0,01 puntos/hora.</p>
    <p>Cursos de formación de lingua galega:<em> </em></p>
    <p>–<em> </em>Celga 3<em>: </em>0,25 puntos.</p>
    <p>–<em> </em>Celga 4<em>: </em>0,50 puntos.</p>
    <p>–<em> </em>Celga 5<em>: </em>0,75 puntos.</p>
    <p>–<em> </em>Outros cursos de galego impartidos<em>: </em>0,03 puntos/hora.</p>
    <p>–<em> </em>Outros cursos de galego con aptitude<em>: </em>0,02 puntos/hora.</p>
    <p>–<em> </em>Outros cursos de galego con asistencia:<em> </em>0,01 puntos/hora. </p>
    <p>Cando existan distintos niveis do mesmo curso, só se valorará o de maior nivel. O Celga valorarase a partir do nivel superior ao exixido nesta convocatoria para o acceso.</p>
    <p>Nos cursos en que non figure o número de horas, a puntuación farase polo mínimo de 10 horas. </p>
    <p>A cualificación final do concurso-oposición virá determinada pola suma aritmética das puntuacións correspondentes á fase de oposición máis a obtida na fase de concurso de méritos, na forma establecida neste anexo.</p>
    <p>Para a valoración da experiencia acreditada en categorías equivalentes noutras administracións públicas prevista na fase de concurso e para a baremación das listaxes de espera, as dúbidas que xurdan resolveranse por unha comisión composta por dous representantes da Xerencia e dous en representación do Comité Intercentros. Esta comisión intervirá por petición do tribunal ou da unidade encargada da baremación das listaxes e poderá solicitar información complementaria ás persoas aspirantes en relación coas funcións e tarefas das categorías en cuestión, co fin de adoptar os acordos que procedan.</p>
    <h2>ANEXO II</h2>
    <h3>Programa</h3>
    <p>Denominación das prazas: socorrista.</p>
    <p>Coñecementos específicos:</p>
    <p>Bloque I. Normativa hixiénico-técnico-sanitaria que regula o uso e funcionamento das piscinas de uso colectivo:</p>
    <p>1<em>. </em>Os criterios técnico-sanitarios das piscinas no ámbito estatal e autonómico.</p>
    <p>2<em>. </em>Normativa da piscina da Universidade de Santiago de Compostela.</p>
    <p>Bloque II. O salvamento acuático en instalacións acuáticas:</p>
    <p>A. Prevención de situacións de risco e vixilancia en instalacións acuáticas:</p>
    <p>3<em>. </em>Principios xerais do socorrismo. Organización do socorrismo en instalacións acuáticas, recursos humanos e materiais en piscinas, parques acuáticos, piscinas naturais.</p>
    <p>4<em>. </em>Vixilancia e prevención de accidentes en instalacións acuáticas: elementos de risco na instalación acuática, comportamento da persoa afogada, prevención, vixilancia, riscos laborais, protocolos de actuación e plans de emerxencia.</p>
    <p>5<em>. </em>Comunicación aplicada a situacións de prevención de riscos: sistemas de comunicación interna e externa.</p>
    <p>B. Primeiros auxilios e actuación inicial en emerxencias nas instalacións acuáticas:</p>
    <p>6<em>. </em>Fundamentos dos primeiros auxilios: definición de accidente, urxencia e emerxencia; aspectos ético-legais na primeira persoa interveniente.</p>
    <p>7<em>. </em>Actuación da primeira persoa interveniente. Autoprotección do primeiro intervinte. Aproximación á persoa accidentada. Consideracións prácticas na alerta ante unha emerxencia: detección do problema; alerta; comunicacións internas e externas; xestión das actividades da instalación; rexistro de datos; colaboración cos SEM na asistencia e traslado; avaliación posterior e detección de posibles erros; elaboración do informe de asistencia; riscos na intervención; prevención de contaxios e enfermidades. Actuación ante un incidente de múltiples vítimas (ferramenta de triaxe S.H.O.R.T.)<em>. </em></p>
    <p>8<em>. </em>Técnicas e manobras da primeira asistencia á persoa accidentada: valoración primaria e secundaria da vítima; soporte vital básico; RCP básica e desobstrución da vía aérea por corpo estraño; uso de desfibrilador externo automatizado; primeiros auxilios ante hemorraxias, traumatismos, queimaduras, feridas, picaduras, contusións, parto extrahospitalario e outras situacións de urxencia.</p>
    <p>9<em>. </em>Intervención en afogamentos e persoas lesionadas medulares no ambiente acuático. Técnicas de mobilización e inmobilización da vítima.</p>
    <p>C. Intervención e rescate en instalacións acuáticas.</p>
    <p>10<em>. </em>Técnicas de entrada á auga, aproximación, control e extracción da vítima consciente e inconsciente no medio acuático.</p>
    <p>11<em>. </em>Técnicas de natación e mergullo aplicadas ao rescate de accidentados/as no medio acuático.</p>
    <p>12<em>. </em>Características da auga e consideracións relativas á roupa e calzado.</p>
    <p>13<em>. </em>Organización do salvamento e socorrismo. Análise da situación, toma de decisións e execución das accións de rescate.</p>
    <p>14<em>. </em>A utilización de material auxiliar de rescate acuático.</p>
    <p>15<em>. </em>Técnicas de aproximación, control, transferencia e extracción da persoa accidentada, con e sen posible lesión raquimedular.</p>
    <p>Coñecementos non específicos: </p>
    <p>1<em>. </em>A Constitución española: dereitos fundamentais e liberdades públicas.</p>
    <p>2<em>. </em>O Convenio colectivo para o persoal laboral da USC.</p>
    <p>3<em>. </em>Estatutos da USC: do persoal de administración e servizos.</p>
    <p>4<em>. </em>Estatutos da USC: órganos xerais da universidade.</p>
    <p>5<em>. </em>Lei de prevención de riscos laborais: dereitos e obrigas.</p>
    <p>6<em>. </em>Dereitos e deberes lingüísticos na USC.</p>
    <p>7<em>. </em>Políticas públicas para a igualdade efectiva de homes e mulleres. </p>
    <p>Nota: as referencias normativas deste programa poden verse afectadas polas modificacións que se produzan ata a data do exame, e nese caso deben entenderse referidas á lexislación en vigor.</p>
    <h2>ANEXO III</h2>
    <h3>Tribunal</h3>
    <p>Denominación das prazas: socorrista.</p>
    <p>Tribunal titular:</p>
    <p>Presidente: Juan Manuel Suárez Vilas, funcionario de carreira, subgrupo C1 do Concello de Oleiros.</p>
    <p>Vogais:</p>
    <p>José Luis Mallón Lata, persoal laboral fixo do grupo III da USC. </p>
    <p>José Ángel Díaz Pérez, persoal laboral fixo do grupo IV.1 da USC. </p>
    <p>María del Carmen Espiñeira Regueiro, persoal laboral fixo do grupo IV.1 da USC. </p>
    <p>Secretaria: María Dolores Pasarín Pereira, funcionaria de carreira da escala administrativa da USC, que actuará con voz e voto.</p>
    <p>Tribunal suplente:</p>
    <p>Presidente: Manuel Moya García, funcionario de carreira, subgrupo A1 da Universidade da Coruña. </p>
    <p>Vogais:</p>
    <p>Miguel Magán Sarandeses, persoal laboral fixo do grupo I da USC. </p>
    <p>Fernando Hervella Gómez, persoal laboral fixo do grupo IV.1 da USC. </p>
    <p>María Dolores Chedas Hervés, persoal laboral fixo do grupo IV.1 da USC. </p>
    <p>Secretaria: Rosalía Meitín Suárez, funcionaria de carreira da escala administrativa da USC, que actuará con voz e voto.</p>

