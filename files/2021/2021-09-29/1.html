---
date: '2021-09-29'
id: G0533-210921-0001
page: 47635
number: 188
agency: Consellería de Infraestruturas e Mobilidade
section: III. Outras disposicións.
title: >-
  DECRETO 126/2021, do 9 de setembro, polo que se declara en concreto a
  utilidade pública e se dispón a urxente ocupación dos bens e dereitos
  afectados polo proxecto de construción de mellora da seguridade viaria (MSV) e
  mellora da accesibilidade na PO-330, de clave PO/19/158.06, no concello de
  Vigo.
range: Decreto
url: >-
  https://www.xunta.gal/dog/Publicados/2021/20210929/AnuncioG0533-210921-0001_gl.html
---
<p>Antecedentes:</p>
    <p>Primeiro. O día 12 de febreiro de 2021 publicouse no <em>Diario Oficial de Galicia</em> (núm. 29) o Anuncio do 28 de xaneiro de 2021 polo que se somete ao trámite de información pública o proxecto de construción de mellora da seguridade viaria (MSV) e mellora da accesibilidade na PO-330, de clave PO/19/158.06, así como a relación individual de bens, dereitos e propietarios afectados polo proxecto referenciado.</p>
    <p>Segundo. Tras a análise dos informes, alegacións e certificados presentados, o 6 de agosto de 2021 aprobouse o expediente de información pública e definitivamente o proxecto de construción de mellora seguridade viaria (MSV) e mellora da accesibilidade na PO-330, de clave PO/19/158.06.</p>
    <p>O presente proxecto ten por obxecto mellorar a seguridade viaria na estrada PO-330, en especial no treito comprendido entre os puntos quilométricos 5+700 e 6+800, identificado como treito de concentración de accidentes (TCA), mediante a mellora das interseccións, da visibilidade dos pasos de peóns e da accesibilidade existente, así como a urbanización dos primeiros 450 m da estrada en Pereiró (reorganización dos espazos dispoñibles). </p>
    <p>A competencia para a execución da expropiación forzosa, no ámbito das estradas non incorporadas á rede do Estado, con itinerarios que se desenvolvan integramente no seu territorio, correspóndelle á Comunidade Autónoma de Galicia, ao abeiro do punto dous do artigo 28 do Estatuto de autonomía de Galicia, aprobado pola Lei orgánica 1/1981, do 6 de abril.</p>
    <p>Correspóndelle ao Consello da Xunta de Galicia, como órgano equivalente ao Consello de Ministros no ámbito da Administración autonómica, o recoñecemento concreto da utilidade pública e a declaración da urxente ocupación dos bens afectados pola expropiación a que dá lugar a realización da obra, segundo o previsto nos artigos 10 e 52 da Lei do 16 de decembro de 1954, de expropiación forzosa.</p>
    <p>Na súa virtude, por proposta da conselleira de Infraestruturas e Mobilidade e logo da deliberación do Consello da Xunta de Galicia na súa reunión do día nove de setembro de dous mil vinte e un,</p>
    <h2>DISPOÑO:</h2>
    <p>Artigo único</p>
    <p>Declarar, en concreto, a utilidade pública e a necesidade de urxente ocupación, para os efectos de expropiación forzosa, dos bens e dereitos que se concretan no expediente administrativo instruído, así como en calquera das modificacións que sexa necesario realizar para a execución do proxecto de construción de mellora da seguridade viaria (MSV) e mellora da accesibilidade na PO-330, de clave PO/19/158.06.</p>
    <p>Santiago de Compostela, nove de setembro de dous mil vinte e un</p>
    <footer><p>Alberto Núñez Feijóo<br>Presidente</p><p>Ethel Mª Vázquez Mourelle<br>Conselleira de Infraestruturas e Mobilidade</p></footer>

