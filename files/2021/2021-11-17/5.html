---
date: '2021-11-17'
id: O150-091121-0001
page: 56474
number: 221
agency: Escola Galega de Administración Pública
section: III. Outras disposicións.
title: >-
  RESOLUCIÓN do 9 de novembro de 2021 pola que se convoca o Taller de
  contratación pública. Role play xurídico-práctico.
range: Resolución
url: >-
  https://www.xunta.gal/dog/Publicados/2021/20211117/AnuncioO150-091121-0001_gl.html
---
<p>Tras aprobar o Consello Reitor o programa de actividades formativas da Escola Galega de Administración Pública (EGAP) para o ano 2021, de conformidade co artigo 6.2 da Lei 4/1987, do 27 de maio, de creación da Escola Galega de Administración Pública, modificada pola Lei 10/1989, do 10 de xullo,</p>
    <h2>RESOLVO:</h2>
    <p>Convocar o Taller de contratación pública. Role play xurídico-práctico, de acordo coas bases que se indican a seguir:</p>
    <p>Primeira. <em>Obxectivos</em></p>
    <p>O Universo EGAP Innova é un proxecto multidisciplinar e transversal da Escola Galega de Administración Pública que se desenvolve co obxectivo principal de contribuír, a través de novas prácticas formativas que implican a participación do alumnado, a autoxestión da aprendizaxe e a identificación de novas oportunidades, á innovación e ao cambio nas administracións públicas.</p>
    <p>Ao abeiro desta iniciativa, co desenvolvemento desta actividade, perséguense os seguintes obxectivos:</p>
    <p>• Comprender e coñecer todas as fases do procedemento de contratación.</p>
    <p>• Ser capaz de redactar os documentos que compoñen o expediente de contratación.</p>
    <p>• Alertar sobre as dificultades e principais incidencias da contratación pública.</p>
    <p>• Determinar as exixencias de solvencia de forma adecuada.</p>
    <p>• Diferenciar os tipos de criterios de adxudicación, coñecer os riscos e posibilidades de elección.</p>
    <p>• Ser capaz de redactar un prego de condicións e coñecer as posibles vulnerabilidades e os defectos frecuentes.</p>
    <p>• Comprender a dificultade de redactar un modificado previsto.</p>
    <p>• Comprender como redactar condicións especiais de execución e, en relación con iso, coñecer as exixencias do Real decreto lei 14/2019, do 31 de outubro.</p>
    <p>• Aprender cal é o contido mínimo dun documento de contrato.</p>
    <p>Segunda. <em>Contidos</em></p>
    <p>Trataranse dunha forma práctica, consistente na realización de distintas tarefas que se propoñerán ao longo da actividade, e no uso de técnicas de dinámica de grupo como o role play (simulación ou xogo de roles), os seguintes temas:</p>
    <p>I. A configuración do obxecto do contrato.</p>
    <p>II. A elección do procedemento de adxudicación. Breve guía de procedementos. Especialidades.</p>
    <p>III. A redacción de criterios de solvencia.</p>
    <p>IV. Os criterios de adxudicación de contratos.</p>
    <p>V. A redacción de modificados previstos.</p>
    <p>VI. A redacción de condicións de execución.</p>
    <p>VII. A redacción de penalidades.</p>
    <p>VIII. A redacción de actas.</p>
    <p>IX. A redacción do documento contractual.</p>
    <p>Terceira. <em>Persoas destinatarias</em></p>
    <p>O taller está dirixido ao persoal empregado público, en situación de servizo activo ou asimilada, das administracións públicas da Comunidade Autónoma de Galicia e dos seus entes públicos instrumentais e das universidades do Sistema universitario de Galicia que presten servizo en unidades de contratación e que se encadren nalgunha das seguintes categorías:</p>
    <p>a) Grupo A (subgrupos A1 e A2) do persoal funcionario.</p>
    <p>b) Grupos I e II do persoal laboral.</p>
    <p>Cuarta. <em>Desenvolvemento</em></p>
    <p>Lugar: Escola Galega de Administración Pública (EGAP), rúa Madrid, 2-4, Santiago de Compostela.</p>
    <p>Data: o luns 29 de novembro de 2021.</p>
    <p>Horario: de mañá.</p>
    <p>Duración: 6 horas lectivas.</p>
    <p>Quinta. <em>Número de prazas</em></p>
    <p>Cincuenta (50).</p>
    <p>Sexta. <em>Inscrición</em></p>
    <p>1. A inscrición nesta actividade formativa só poderá realizarse por vía telemática accedendo ao enderezo https://egap.xunta.gal/matricula. As solicitudes entenderanse presentadas unha vez que se complete correctamente o proceso de matriculación.</p>
    <p>2. Antes de formalizar a súa inscrición nesta actividade todas as persoas deberán introducir ou actualizar os datos da súa área de matrícula, de acordo coas persoas destinatarias e requisitos de selección establecidos na bases terceira e oitava respectivamente.</p>
    <p>3. As persoas que oculten ou falseen datos esenciais para a selección serán automaticamente excluídas da actividade solicitada e pasarán ao final das listaxes de todas as actividades formativas que soliciten e cuxo prazo de matrícula comece dentro do ano seguinte contado desde que se detecte o feito.</p>
    <p>4. As persoas interesadas deberán seleccionar primeiro a área en que está integrada esta actividade (Réxime xurídico e actividade financeira das administracións públicas) e despois seleccionar en «nome do curso» o Taller de contratación pública. Role play xurídico-práctico.</p>
    <p>5. O prazo para a inscrición nesta actividade estará aberto desde as 8.00 horas do día seguinte ao da publicación desta resolución no <em>Diario Oficial de Galicia</em> ata as 23.55 horas do día 22 de novembro de 2021.</p>
    <p>Poderá obterse calquera outra información, desde as 8.30 horas ata as 14.30 horas, nos teléfonos 981 54 62 39 e 981 54 62 41, ou por correo electrónico dirixido a novas.egap@xunta.gal</p>
    <p>Sétima. <em>Comprobación de datos</em></p>
    <p>1. Para a tramitación do procedemento consultaranse os datos das persoas interesadas necesarios para realizar o proceso de selección desta actividade formativa.</p>
    <p>2. No caso de que as persoas interesadas se opoñan a esta consulta deberán enviar un correo electrónico a novas.egap@xunta.gal coa indicación expresa a este respecto, no cal deberán achegar a documentación que acredite a Administración a que pertenzan, a súa situación administrativa e o tipo de persoal.</p>
    <p>3. Excepcionalmente, no caso de que algunha circunstancia imposibilite a obtención dos citados datos, poderase solicitar ás persoas interesadas a presentación dos documentos correspondentes.</p>
    <p>4. A presentación da solicitude comportará a autorización da persoa solicitante ao órgano xestor para pedir as certificacións necesarias para realizar a selección de acordo cos criterios da EGAP.</p>
    <p>Oitava. <em>Criterios de selección</em></p>
    <p>A orde de admisión virá determinada pola data e hora de presentación das solicitudes.</p>
    <p>Novena. <em>Publicación das listaxes do alumnado seleccionado</em></p>
    <p>A EGAP publicará no enderezo <a href="https://egap.xunta.gal">https://egap.xunta.gal</a> unha relación das persoas seleccionadas, así como un número adecuado de reservas, no caso de que o número de solicitudes recibidas sexa superior ao número de prazas, de acordo co disposto no artigo 45.1.b) da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro).</p>
    <p>Entenderase que as persoas que non figuren en ningunha das relacións foron excluídas por algunha das razóns expresadas nas bases da convocatoria, ocupan un posto máis afastado na listaxe de agarda ou están excluídas de acordo co disposto no ordinal segundo, punto 6º, da Resolución do 4 de xaneiro de 2008 pola que se actualizan os criterios de participación nas actividades formativas da Escola Galega de Administración Pública (DOG núm. 7, do 10 de xaneiro).</p>
    <p>Décima. <em>Cambios ou substitucións na selección, renuncia e asistencia</em></p>
    <p>1. En ningún caso serán admitidos cambios ou substitucións entre as persoas seleccionadas.</p>
    <p>2. Renuncia:</p>
    <p>a) As persoas seleccionadas só poderán renunciar á actividade formativa:</p>
    <p>• Por causa de forza maior suficientemente acreditada.</p>
    <p>• Por necesidades do servizo debidamente motivadas por parte das persoas responsables dos centros directivos.</p>
    <p>• Por razóns de conciliación familiar.</p>
    <p>• Por outras causas xustificadas documentalmente.</p>
    <p>b) A renuncia deberá ser comunicada enviando un correo electrónico a novas.egap@xunta.gal, cunha antelación mínima de tres días anteriores ao comezo desta actividade formativa, sen prexuízo do previsto no artigo 16.4 da Lei 39/2015, do 1 de outubro, do procedemento administrativo común das administracións públicas (BOE do 2 de outubro). Na páxina web da Escola estará dispoñible un modelo de renuncia.</p>
    <p>c) As persoas que incumpran o previsto nas letras a) e b) pasarán ao final das listaxes de espera de todas as actividades formativas que soliciten e cuxo prazo de matrícula comece dentro do ano seguinte contado a partir do día da finalización desta actividade.</p>
    <p>3. A asistencia e a puntualidade:</p>
    <p>a) Serán obrigatorias a asistencia ás sesións da actividade formativa e a puntualidade.</p>
    <p>b) Durante a actividade formativa realizaranse controis de asistencia e puntualidade.</p>
    <p>c) As faltas de asistencia:</p>
    <p>1. Non poden superar en ningún caso o 10 % das horas lectivas presenciais. En todo caso, as faltas de asistencia deberán xustificarse documentalmente ante as persoas responsables da actividade formativa nun prazo máximo de 10 días contados a partir do día da finalización desta actividade. As persoas que incumpran o especificado anteriormente perderán o dereito ao certificado de asistencia desta actividade formativa.</p>
    <p>2. Aquelas persoas cuxas faltas de asistencia superen o 50 % das horas lectivas pasarán ao final das listaxes de espera de todas as actividades formativas que soliciten e cuxo prazo de matrícula comece dentro do ano seguinte contado a partir do día da finalización destas actividades.</p>
    <p>Décimo primeira. <em>Certificado de asistencia oficial</em></p>
    <p>Ao final desta actividade emitirase un certificado electrónico de asistencia, descargable desde a área de matrícula (https://egap.xunta.gal/matricula/), a aquelas persoas inscritas que participasen asiduamente e sempre que a súa asistencia fose igual ou superior ao 90 % das horas lectivas programadas. Este documento estará asinado electronicamente pola EGAP e incluirá, de forma expresa, o contido, a carga lectiva, a data e o lugar de realización da actividade, así como un código de verificación electrónica (CVE) para contrastar a súa autenticidade.</p>
    <p>Décimo segunda. <em>Facultades da EGAP</em></p>
    <p>1. A EGAP reserva para si a facultade de interpretar e de resolver as incidencias que poidan xurdir no desenvolvemento desta actividade, así como a facultade de cancelala se o escaso número de solicitudes non xustifica a súa realización, caso en que se empregarán os medios de notificación ás persoas interesadas previstos na normativa vixente.</p>
    <p>2. A EGAP garantirá na acción derivada desta convocatoria a promoción da igualdade real e efectiva entre mulleres e homes, a eliminación de calquera tipo de discriminación e o fomento dos dereitos de conciliación.</p>
    <p>Santiago de Compostela, 9 de novembro de 2021</p>
    <footer><p>Sonia Rodríguez-Campos González<br>Directora da Escola Galega de Administración Pública</p></footer>

