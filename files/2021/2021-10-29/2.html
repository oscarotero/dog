---
date: '2021-10-29'
id: G0596-261021-0010
page: 53090
number: 209
agency: 'Vicepresidencia segunda e Consellería de Economía, Empresa e Innovación'
section: III. Outras disposicións.
title: >-
  ORDE do 26 de outubro de 2021 pola que se amplía o prazo de xustificación das
  subvencións convocadas ao abeiro da Orde do 16 de xullo de 2021 pola que se
  establecen as bases reguladoras para a concesión, en réxime de concorrencia
  competitiva, das subvencións ás asociacións de comerciantes sen ánimo de lucro
  para a dinamización dos centros comerciais abertos e prazas de abastos de
  Galicia, e se procede á súa convocatoria para o ano 2021 (código de
  procedemento CO300A).
range: Orde
url: >-
  https://www.xunta.gal/dog/Publicados/2021/20211029/AnuncioG0596-261021-0010_gl.html
---
<p>A Orde do 16 de xullo de 2021 (DOG núm. 143, do 28 de xullo) establece as bases reguladoras para a concesión, en réxime de concorrencia competitiva, das subvencións ás asociacións de comerciantes sen ánimo de lucro para a dinamización dos centros comerciais abertos e prazas de abastos de Galicia, e procede á súa convocatoria para o ano 2021 (código de procedemento CO300A).</p>
    <p>No artigo 1.3, parágrafo segundo, das bases reguladoras establécese a consideración de actuacións subvencionables, sempre que estas sexan realizadas e efectivamente pagadas entre o 1 de xaneiro e a data límite de xustificación establecida no artigo 18.</p>
    <p>Pola súa parte, o artigo 18.1 das bases reguladoras dispón que o pagamento da subvención quedará condicionado á presentación, nos lugares sinalados no artigo 3 da convocatoria e ata o 30 de outubro de 2021, dunha copia da documentación especificada no citado artigo 18.</p>
    <p>Tendo en conta o longo proceso de avaliación, co fin de optimizar os procesos de xestión e dado que non se causa prexuízo a terceiros, procede modificar o artigo 18.1 das bases reguladoras, ampliando o prazo ata unha data que permita a mellor xustificación por parte das entidades beneficiarias.</p>
    <p>A teor do exposto, en virtude das competencias que ten atribuídas a Vicepresidencia Segunda e Consellería de Economía, Empresa e Innovación en materia de comercio interior, e no exercicio das atribucións que me foron conferidas, </p>
    <h2>DISPOÑO:</h2>
    <p>Artigo único. Modificación do artigo 18.1 do anexo I da Orde do 16 de xullo de 2021 pola que se establecen as bases reguladoras para a concesión, en réxime de concorrencia competitiva, das subvencións ás asociacións de comerciantes sen ánimo de lucro para a dinamización dos centros comerciais abertos e prazas de abastos de Galicia, e se procede á súa convocatoria para o ano 2021 (código de procedemento CO300A).</p>
    <p>O primeiro parágrafo do artigo 18.1 do anexo I da referida orde queda redactado nos seguintes termos:</p>
    <p>«O pagamento da subvención quedará condicionado á presentación, nos lugares sinalados no artigo 4 da convocatoria, e ata o 15 de novembro de 2021, dunha copia da seguinte documentación:»</p>
    <p>Disposición derradeira única. <em>Entrada en vigor</em></p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>. </p>
    <p>Santiago de Compostela, 26 de outubro de 2021</p>
    <footer><p>Francisco José Conde López<br>Vicepresidente segundo e conselleiro de Economía, Empresa e Innovación</p></footer>

