---
date: '2021-10-29'
id: G0597-261021-0002
page: 53190
number: 209
agency: Consellería de Facenda e Administración Pública
section: IV. Oposicións e concursos.
title: >-
  ACORDO do 25 de outubro de 2021, da comisión designada para xulgar o proceso
  para a adquisición da condición de persoal funcionario de carreira da escala
  auxiliar do Servizo de Prevención e Defensa contra Incendios Forestais, do
  corpo de auxiliares de carácter técnico de Administración especial da
  Comunidade Autónoma de Galicia, subgrupo C2, polo persoal laboral fixo de
  diversas categorías e postos pertencentes aos grupos IV e V do V Convenio
  colectivo do persoal laboral da Xunta de Galicia, mediante o seu cambio de
  vínculo xurídico, convocado pola Resolución do 25 de agosto de 2021 (Diario
  Oficial de Galicia número 170, do 3 de setembro), polo que se fai pública a
  data, a hora e o lugar de realización da proba tipo test.
range: Acordo
url: >-
  https://www.xunta.gal/dog/Publicados/2021/20211029/AnuncioG0597-261021-0002_gl.html
---
<p>En sesión que tivo lugar o 25 de outubro de 2021, a comisión nomeada pola Resolución do 17 de xullo de 2020, modificada pola Resolución do 20 de xullo de 2021 (DOG núm. 152, do 30 de xullo de 2020, e 145, do 30 de xullo de 2021), para cualificar o proceso para a adquisición da condición de persoal funcionario de carreira da escala auxiliar do Servizo de Prevención e Defensa contra Incendios Forestais do corpo de auxiliares de carácter técnico de Administración especial da Comunidade Autónoma de Galicia, subgrupo C2, do persoal laboral fixo de diversas categorías e postos pertencentes aos grupos IV e V do V Convenio colectivo do persoal laboral da Xunta de Galicia, mediante o seu cambio de vínculo xurídico, convocado pola Resolución do 25 de agosto de 2021 (DOG núm. 170, do 3 de setembro), acordou, de conformidade co disposto na base II.3.6 da convocatoria e nas normas xerais para a realización da proba tipo test dos procesos de funcionarización, que a proba terá lugar o 28 de novembro de 2021, ás 16.00 horas, no pavillón nº 1 do recinto da Feira Internacional de Galicia en Silleda.</p>
    <p>As persoas aspirantes deberán ir provistas de DNI ou doutro documento fidedigno que, a xuízo da comisión, acredite a súa identidade. Ademais, deberán ir provistas de bolígrafo de cor azul ou negra.</p>
    <p>Segundo o establecido na base II.1 da convocatoria, as persoas aspirantes poderán servirse de textos legais sen comentarios. En relación con estes, admitiranse as súas versións consolidadas, aquelas nas cales figuren notas de vixencia e/ou referencias cruzadas a outras normas e os subliñados simples.</p>
    <p>Non se poderá acudir á realización da proba con reproducións da batería de preguntas publicada na páxina web (https://www.xunta.gal/funcion-publica/funcionarizacion). Se as persoas aspirantes acudisen á proba con este material ou con outro non autorizado polas bases ou pola comisión, seralles retirado antes ou durante a súa realización. No suposto de que algunha persoa aspirante fixese uso do material descrito durante a realización da proba, a comisión poderá decidir a súa inmediata expulsión.</p>
    <p>Será obrigatorio o uso da máscara durante toda a realización da proba, agás cando se trate de persoas que presenten algún tipo de enfermidade ou dificultade respiratoria que se poida ver agravada polo seu uso, neste caso deberán achegar á Dirección Xeral da Función Pública a correspondente xustificación no prazo de 5 días, contados a partir do día seguinte ao da publicación deste acordo no <em>Diario Oficial de Galicia</em>, de non facelo, non se permitirá o acceso sen a máscara.</p>
    <p>Non se permitirá o acceso á aula en que se realice a proba con teléfonos móbiles, axendas electrónicas, reloxos intelixentes ou calquera outro material ou instrumento de que se poida valer a persoa aspirante para auxiliarse na realización dela, nin se habilitará ningún servizo de recollida dos devanditos dispositivos.</p>
    <p>Santiago de Compostela, 25 de outubro de 2021</p>
    <footer><p>Rubén Plaza Martínez<br>Presidente da comisión </p></footer>

