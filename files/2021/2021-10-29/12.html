---
date: '2021-10-29'
id: G0256-281021-0004
page: 53180
number: 209
agency: Axencia Turismo de Galicia
section: III. Outras disposicións.
title: >-
  RESOLUCIÓN do 28 de outubro de 2021 pola que se modifican os prazos de
  execución e xustificación previstos para as anualidades de 2021 e 2022 na
  Resolución do 3 de febreiro de 2021 pola que se establecen as bases
  reguladoras para a concesión, en réxime de concorrencia competitiva, de
  subvencións a entidades organizadoras de congresos, seminarios, convencións,
  incentivos ou calquera outro evento relativo ao turismo de reunións en
  Galicia, e se procede á súa convocatoria para os anos 2021 e 2022, que serán
  susceptibles de financiamento no marco do eixe REACT-UE do programa operativo
  Feder Galicia 2014-2020 (código de procedemento TU403A).
range: Resolución
url: >-
  https://www.xunta.gal/dog/Publicados/2021/20211029/AnuncioG0256-281021-0004_gl.html
---
<p>O 17 de febreiro de 2021, publicouse no <em>Diario Oficial de Galicia</em> núm. 32 a Resolución do 3 de febreiro de 2021 pola que se establecen as bases reguladoras para a concesión, en réxime de concorrencia competitiva, de subvencións a entidades organizadoras de congresos, seminarios, convencións, incentivos ou calquera outro evento relativo ao turismo de reunións en Galicia, e se procede á súa convocatoria para os anos 2021 e 2022, que serán susceptibles de financiamento no marco do eixe REACT-UE do programa operativo Feder Galicia 2014-2020 (código de procedemento TU403A).</p>
    <p>A dita resolución ten por obxecto fixar as bases reguladoras e a convocatoria das subvencións, en réxime de concorrencia competitiva, a entidades promotoras de congresos, seminarios, convencións ou calquera outro evento relativo ao turismo de reunións que fomenten e promocionen a actividade congresual e que se desenvolvan no territorio da Comunidade Autónoma de Galicia.</p>
    <p>O artigo 20.2 establece que para cobrar a subvención concedida o beneficiario disporá dos seguintes prazos: </p>
    <p>– Se o proxecto ou actuación subvencionada se executa entre o 1 de abril de 2021 e o 31 de outubro de 2021, o prazo de xustificación rematará o 15 de novembro de 2021.</p>
    <p>– Se o proxecto ou actuación subvencionada se executa entre o 1 de novembro de 2021 e o 31 de outubro de 2022, o prazo de xustificación rematará o 15 de novembro de 2022.</p>
    <p>No presente procedemento de concesión de axudas estanse a rexistrar numerosas solicitudes de prórroga por parte dos beneficiarios, motivadas polas dificultades existentes para executar e xustificar os investimentos subvencionados nas referidas datas límite, debido ás restricións á mobilidade impostas como consecuencia da pandemia da COVID-19 e sen que exista ademais a posibilidade de causar prexuízos a terceiras persoas.</p>
    <p>O artigo 45.3 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia, establece a posibilidade de que o órgano concedente das subvencións outorgue, salvo precepto en contra contido nas bases reguladoras, unha ampliación do prazo establecido para presentar a xustificación, que non excederá a metade deste e sempre que con iso non se prexudiquen dereitos de terceiros; en consonancia co disposto, con carácter xeral, no artigo 32 da Lei 39/2015, do 1 de outubro, do procedemento administrativo común das administracións públicas, no que se indica que a ampliación poderá acordarse de oficio ou por instancia de parte, antes do vencemento do prazo de que se trate e se as circunstancias así o aconsellan. </p>
    <p>Polo exposto,</p>
    <h2>RESOLVO:</h2>
    <p>Primeiro. Ampliar os prazos de execución e xustificación dos proxectos que, presentados ao abeiro da Resolución do 3 de febreiro de 2021 pola que se establecen as bases reguladoras para a concesión, en réxime de concorrencia competitiva, de subvencións a entidades organizadoras de congresos, seminarios, convencións, incentivos ou calquera outro evento relativo ao turismo de reunións en Galicia, e se procede á súa convocatoria para os anos 2021 e 2022, que serán susceptibles de financiamento no marco do eixe REACT-UE do programa operativo Feder Galicia 2014-2020 (código de procedemento TU403A), se executen no primeiro dos períodos previstos no artigo 20.2 da Resolución do 3 de febreiro de 2021, de xeito que:</p>
    <p>– Se o proxecto ou actuación subvencionado se executa entre o 1 de abril de 2021 e o 30 de novembro de 2021, o prazo de xustificación finalizará o 10 de decembro de 2021.</p>
    <p>Segundo. Modificar o prazo de execución dos proxectos que, presentados ao abeiro da Resolución do 3 de febreiro de 2021 pola que se establecen as bases reguladoras para a concesión, en réxime de concorrencia competitiva, de subvencións a entidades organizadoras de congresos, seminarios, convencións, incentivos ou calquera outro evento relativo ao turismo de reunións en Galicia, e se procede á súa convocatoria para os anos 2021 e 2022, que serán susceptibles de financiamento no marco do eixe REACT-UE do programa operativo Feder Galicia 2014-2020 (código de procedemento TU403A), se executen no segundo dos períodos previstos no artigo 20.2 da Resolución do 3 de febreiro de 2021, de xeito que:</p>
    <p>– Se o proxecto ou actuación subvencionado se executa entre o 1 de decembro de 2021 e o 31 de outubro de 2022, o prazo de xustificación finalizará o 15 de novembro de 2022.</p>
    <p>Santiago de Compostela, 28 de outubro de 2021</p>
    <footer><p>Mª Nava Castro Domínguez<br>Directora da Axencia Turismo de Galicia</p></footer>

