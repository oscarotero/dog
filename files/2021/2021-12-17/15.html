---
date: '2021-12-17'
id: G0427-091221-0001
page: 62150
number: 241
agency: Consellería do Mar
section: IV. Oposicións e concursos.
title: >-
  RESOLUCIÓN do 3 de decembro de 2021 pola que se dá publicidade da convocatoria
  do proceso selectivo para a cobertura temporal por persoal funcionario
  interino dun posto reservado á escala de mestres/as de taller de institutos
  politécnicos marítimo-pesqueiros.
range: Resolución
url: >-
  https://www.xunta.gal/dog/Publicados/2021/20211217/AnuncioG0427-091221-0001_gl.html
---
<p>A Consellería do Mar, dentro da súa estrutura orgánica, conta co Instituto Politécnico Marítimo-Pesqueiro de Vigo como un dos centros de ensinanzas náuticas e marítimo-pesqueiras dependentes dela, no cal se imparten ensinanzas tanto regradas como non regradas. Para o correcto funcionamento destes centros resulta imprescindible que os seus cadros de persoal docente permanezan estables, motivo polo que, en caso de vacante, enfermidade ou ausencia, a Consellería do Mar solicita a cobertura temporal dos postos o antes posible, mediante o procedemento establecido no Decreto 37/2006, do 2 de marzo, polo que se regula o nomeamento de persoal interino para o desempeño con carácter transitorio de prazas reservadas a funcionarios e a contratación temporal de persoal laboral da Xunta de Galicia.</p>
    <p>Ao estar vacante no Instituto Politécnico Marítimo-Pesqueiro de Vigo un posto reservado á escala de mestres/as de taller de institutos politécnicos marítimo-pesqueiros, solicitouse a cobertura do posto polo procedemento establecido no Decreto 37/2006, do 2 de marzo, á Dirección Xeral da Función Pública, órgano competente para a selección e o nomeamento de persoal funcionario interino, que non puido seleccionar o persoal adecuado por non existir na lista da correspondente especialidade aspirantes que reunisen os requisitos establecidos. Polo anterior, e debido á urxente e inaprazable necesidade de cubrir o posto, ao tratarse dun servizo público de carácter esencial, a mesma dirección xeral autorizou excepcionalmente a Consellería do Mar para iniciar un procedemento similar ao establecido no artigo 7.5.b.2 do V Convenio colectivo único para o persoal laboral da Xunta de Galicia, para a cobertura do posto, e emitiu informe favorable sobre as súas bases, aprobadas por esta consellería. </p>
    <p>En consecuencia, e de acordo co disposto no artigo 30.1.1 e 3 do Estatuto de autonomía de Galicia, e en uso das facultades que me confire a Lei 1/1983, do 22 de febreiro, reguladora da Xunta e da súa Presidencia, e demais normativa de aplicación,</p>
    <h2>RESOLVO:</h2>
    <p>Anunciar a convocatoria do proceso selectivo para a cobertura temporal por persoal funcionario interino dun (1) posto reservado á escala de mestres/as de taller de institutos politécnicos marítimo-pesqueiros, no Instituto Politécnico Marítimo-Pesqueiro de Vigo.</p>
    <p>As bases e condicións constan na páxina web da Consellería do Mar http://mar.xunta.gal</p>
    <p>Para participaren nesta convocatoria as persoas interesadas utilizarán o modelo de solicitude que se inclúe nas bases da convocatoria.</p>
    <p>Santiago de Compostela, 3 de decembro de 2021</p>
    <footer><p>A conselleira do Mar<br>P.D. (Orde do 8.9.2017)<br>Silvia Cortiñas Fernández<br>Secretaria xeral técnica da Consellería do Mar</p></footer>

