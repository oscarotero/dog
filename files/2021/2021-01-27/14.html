---
date: '2021-01-27'
id: G0426-190121-0003
page: 5018
number: 17
agency: Consellería do Medio Rural
section: III. Outras disposicións.
title: >-
  ORDE do 19 de xaneiro de 2021 pola que se modifica temporalmente o prego de
  condicións da indicación xeográfica protexida Ternera Gallega.
range: Orde
url: >-
  https://www.xunta.gal/dog/Publicados/2021/20210127/AnuncioG0426-190121-0003_gl.html
---
<p>No DOG núm. 74 do día 17 de abril do ano pasado publicouse a Orde do 15 de abril de 2020 pola que se modifica temporalmente o prego de condicións da indicación xeográfica protexida Ternera Gallega. </p>
    <p>Esta modificación respondía á situación excepcional provocada pola pandemia da COVID-19, que obrigou a adoptar medidas extraordinarias a gobernos e autoridades sanitarias de todo o mundo. En España, esas medidas concretáronse naquel momento inicial da pandemia no Real decreto 463/2020, do 14 de marzo, polo que se declara o estado de alarma para a xestión da situación de crise sanitaria ocasionada pola COVID-19 durante quince días; o Real decreto 476/2020, do 27 de marzo, que prorrogou o devandito estado de alarma ata o 12 de abril de 2020, e nas súas prórrogas e modificacións posteriores. Estas normas obrigaron a tomar medidas excepcionais que afectaron a actividade económica en xeral e, consecuentemente, a diferentes ámbitos da produción e a comercialización agroalimentaria.</p>
    <p>Así, as citadas normas supuxeron a aplicación de medidas restritivas para o movemento das persoas e para a actividade de determinados establecementos, en particular os de hostalaría e restauración. Estas restricións afectaron de xeito notable a comercialización da carne de vacún en xeral e á indicación xeográfica protexida (IXP) Ternera Gallega en particular, porque comercializa unha boa parte da súa produción neses establecementos.</p>
    <p>Por iso, logo da petición feita polo Consello Regulador das Indicacións Xeográficas Protexidas de Carne de Vacún de Galicia, mediante a citada Orde do 15 de abril de 2020 a Consellería do Medio Rural aprobou unha modificación temporal do prego de condicións da IXP Ternera Gallega consistente en permitir a conxelación das carnes, práctica prohibida expresamente na epígrafe E (método de obtención) do prego de condicións. O mantemento da certificación de Ternera Gallega en pezas de carne que os operadores autorizados conxelasen durante un período de tempo delimitado permitiría posteriormente a súa saída equilibrada ao mercado e serviría para atenuar as dificultades que as medidas de contención estaban a provocar na cadea de produción, especialmente nas gandarías e industrias. De acordo con esta modificación temporal, a carne da IXP Ternera Gallega sometida a un proceso de conxelación podería comercializarse ata o 31.12.2020.</p>
    <p>Esta modificación temporal atopaba a súa base legal na normativa europea que regula as denominacións de orixe e indicacións xeográficas protexidas, que se recolle, nos seus aspectos fundamentais, no Regulamento (UE) núm. 1151/2012 do Parlamento europeo e do Consello, do 21 de novembro de 2012, sobre os réximes de calidade dos produtos agrícolas e alimenticios. En concreto, no artigo 53.3 recóllese a posibilidade de modificacións temporais dos pregos de condicións das denominacións de orixe e indicacións xeográficas rexistradas derivadas de medidas sanitarias ou fitosanitarias obrigatorias impostas polas autoridades públicas. A dita previsión desenvolveuse posteriormente no artigo 6.3 do Regulamento delegado (UE) núm. 664/2014 da Comisión, do 18 de decembro de 2013, en que se establece que os devanditos cambios poden ser adoptados polos Estados membros, que os deben facer públicos e comunicalos á Comisión, xunto coas razóns en que se baseen, como moi tarde dúas semanas despois da súa aprobación. O formato desta comunicación á Comisión recóllese no anexo VIII do Regulamento de execución (UE) núm. 668/2014 da Comisión, do 13 de xuño de 2014.</p>
    <p>Unha vez decaído o estado de alarma establecido mediante o citado Real decreto 463/2020, do 14 de marzo, e tras entrar na denominada «nova normalidade», as autoridades estatais e autonómicas tomaron diversas medidas de acordo coa evolución da pandemia, medidas que supuxeron en moitos casos a prolongación das restricións tanto da mobilidade das persoas como da actividade do sector da hostalaría e a restauración. En particular, o goberno central aprobou o Real decreto 926/2020, do 25 de outubro, polo que se declarou de novo o estado de alarma e os gobernos das comunidades autónomas aprobaron diversas medidas para restrinxir a mobilidade das persoas e a interacción social.</p>
    <p>De acordo co exposto, a través do Decreto 202/2020, do 3 de decembro, do presidente da Xunta de Galicia, adóptanse medidas no territorio da Comunidade Autónoma de Galicia para facer fronte á crise sanitaria, na condición de autoridade competente delegada no marco do disposto polo Real decreto 926/2020, do 25 de outubro, polo que se declara o estado de alarma para conter a propagación de infeccións causadas polo SARS-CoV-2, e as súas ulteriores modificacións. Ademais, aprobouse tamén a Orde do 3 decembro de 2020 pola que se establecen medidas de prevención específicas como consecuencia da evolución da situación epidemiolóxica derivada da COVID-19 na Comunidade Autónoma de Galicia, e demais normativa concordante.</p>
    <p>Todo isto fai que a comercialización da carne certificada baixo a IXP Ternera Gallega siga a atravesar unha situación de dificultade, o que motivou ao Consello Regulador das Indicacións Xeográficas Protexidas de Carne de Vacún de Galicia que xestiona a dita IXP, logo dun acordo adoptado polo seu Pleno o pasado día 17 de decembro, a solicitar á Consellería do Medio Rural que a posibilidade de comercialización das carnes amparadas pola indicación xeográfica protexida Ternera Gallega sometidas a procesos de conxelación se manteña ata o día 30.6.2021.</p>
    <p>Por todo o anterior, considerando que a solicitude presentada cumpre as condicións establecidas no Regulamento (UE) núm. 1151/2012 do Parlamento Europeo e do Consello, do 21 de novembro de 2012, sobre os réximes de calidade dos produtos agrícolas e alimenticios e as súas normas de desenvolvemento e de acordo coas competencias da Consellería do Medio Rural nesta materia,</p>
    <h2>RESOLVO:</h2>
    <p>Primeiro. Aprobar unha modificación temporal do prego de condicións da IXP Ternera Gallega de acordo co seguinte:</p>
    <p>Na epígrafe E) Método de obtención, no parágrafo sétimo, substitúese o texto:</p>
    <p>«As carnes que sufran procesos de conxelación perderán a protección da IXP»,</p>
    <p>Por este outro:</p>
    <p>«As pezas de carne amparadas pola protección da IXP Ternera Gallega, procedentes de canais certificados durante a vixencia do estado de alarma e/ou medidas similares en España adoptadas polas autoridades estatais ou autonómicas competentes que provoquen restricións na comercialización da carne de vacún nos establecementos de hostalaría e restauración como consecuencia da COVID-19 poderán someterse a procesos de conxelación mentres duren estas medidas. En todo caso, estas pezas de carne poderán comercializarse baixo a protección da IXP ao consumidor final só ata o 30.6.2021. Ademais, as ditas pezas de carne conxeladas deberán cumprir os requisitos aplicables á comercialización de carne conxelada de vacún, especialmente no relativo á información ao consumidor sobre o proceso de conxelación e a data de consumo preferente, así como á excepcionalidade da súa comercialización baixo a protección da IXP».</p>
    <p>Segundo. Remitir esta resolución, xunto co resto da documentación pertinente, ao Ministerio de Agricultura, Pesca e Alimentación, para os efectos da súa transmisión á Comisión Europea, de acordo co procedemento legal establecido.</p>
    <p>Esta resolución esgota a vía administrativa e fronte a ela os interesados poden interpor con carácter potestativo un recurso de reposición ante a persoa titular da Consellería do Medio Rural no prazo dun mes, segundo dispoñen os artigos 123 e 124 da Lei 39/2015, do 1 de outubro, do procedemento administrativo común das administracións públicas, ou un recurso contencioso-administrativo ante o Tribunal Superior de Xustiza de Galicia, de conformidade co establecido no artigo 10 da Lei 29/1998, do 13 de xullo, reguladora da xurisdición contencioso-administrativa, no prazo de dous meses, computados ambos os prazos desde o día seguinte ao da publicación desta resolución no Diario Oficial de Galicia.</p>
    <p>Santiago de Compostela, 19 de xaneiro de 2021</p>
    <footer><p>José González Vázquez<br>Conselleiro do Medio Rural</p></footer>

