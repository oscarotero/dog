---
date: '2021-01-27'
id: G0597-220121-0002
page: 4781
number: 17
agency: Consellería de Facenda e Administración Pública
section: I. Disposicións xerais.
title: >-
  DECRETO 10/2021, do 21 de xaneiro, polo que se modifica o Decreto 237/2007, do
  5 de decembro, polo que se crea a Xunta Consultiva de Contratación
  Administrativa da Comunidade Autónoma de Galicia e se regulan a súa
  composición e funcións.
range: Decreto
url: >-
  https://www.xunta.gal/dog/Publicados/2021/20210127/AnuncioG0597-220121-0002_gl.html
---
<p>O tempo transcorrido desde a creación, no ano 2007, da Xunta Consultiva de Contratación Administrativa da Comunidade Autónoma de Galicia, exixe unha revisión da estrutura e funcións deste órgano colexiado, atendendo á experiencia do camiño percorrido e aos cambios normativos que en materia de contratación derivan da entrada en vigor da Lei 9/2017, do 8 de novembro, de contratos do sector público, pola que se traspoñen ao ordenamento xurídico español as directivas do Parlamento Europeo e do Consello 2014/23/UE e 2014/24/UE, do 26 de febreiro de 2014, así como das leis de transparencia: Lei 19/2013, do 9 de decembro, de transparencia, acceso á información pública e bo goberno, e Lei 1/2016, do 18 de xaneiro, de transparencia e bo goberno, de ámbito estatal e autonómico, respectivamente.</p>
    <p>Así, a Lei 9/2017, do 8 de novembro, prevé no seu artigo 78.2, como función deste órgano consultivo, a emisión dun informe preceptivo con carácter previo á autorización excepcional do Consello da Xunta de Galicia para subscribir contratos con persoas non clasificadas cando o requisito da clasificación sexa en principio exixible. Tamén recolle a mesma norma a competencia deste órgano, no seo da regulación dos expedientes declarativos de prohibicións de contratar, de formular a proposta de resolución nos supostos legalmente previstos nos artigos 72 e 73.</p>
    <p>Igual argumento cabe sobre a obriga, recollida no artigo 132 da Lei 9/2017, do 8 de novembro, de notificarlle á Comisión Galega da Competencia calquera feito, de que teña coñecemento no exercicio das súas funcións, que poida constituír infracción da lexislación de defensa da competencia.</p>
    <p>Non só a nova lei de contratos, senón outras normas de desenvolvemento alteran o réxime competencial das xuntas consultivas de contratación de ámbito autonómico. Así, o artigo 9.7 do Real decreto 55/2017, do 3 de febreiro, polo que se desenvolve a Lei 2/2015, do 30 de marzo, de desindexación da economía española, establece a obriga deste órgano de emitir informe preceptivo sobre a estrutura de custos de determinados contratos en que se prevé a revisión periódica e predeterminada de prezos.</p>
    <p>Doutra banda, a experiencia acumulada nos trece anos transcorridos desde a creación do órgano permite describir e deseñar, con mais precisión, unha serie de funcións que neste tempo se asentaron como fundamentais na súa actividade. Así, a estreita colaboración da Xunta Consultiva coa Escola Galega de Administración Pública na aprendizaxe dos empregados públicos amosouse como tarefa esencial cara á profesionalización do persoal destinado nas unidades de contratación, impulsando a súa formación e o seu desenvolvemento profesional. Tamén a asistencia a foros e encontros con outras administracións públicas, agrupacións empresariais ou organizados polas universidades galegas –con grupos de investigación moi activos na materia– exixe potenciar a función deste órgano como xerador de espazos colaborativos e comúns que redunden nun maior coñecemento da contratación pública desde todas as perspectivas posibles. Difundir e favorecer o intercambio de experiencias, de coñecementos e a aprendizaxe da xestión contractual convértese para este órgano colexiado nun obxectivo estratéxico da súa actividade.</p>
    <p>A modificación do artigo 7, referido á Presidencia do órgano, vén motivada polos cambios operados a través do Decreto 110/2020, do 6 de setembro, polo que se establece a estrutura orgánica da Xunta de Galicia, e do Decreto 130/2020, do 17 de setembro, polo que se fixa a estrutura orgánica das vicepresidencias e das consellerías da Xunta de Galicia, segundo o cal a Dirección Xeral de Avaliación e Reforma Administrativa mudou a súa dependencia orgánica e queda vinculada á Consellería de Facenda e Administración Pública.</p>
    <p>A Dirección Xeral de Avaliación e Reforma Administrativa xa tiña atribuídas as funcións en materia de racionalización, simplificación e transparencia na xestión dos procedementos administrativos. O carácter transversal das licitacións públicas, por tratarse de procesos comúns a todos os departamentos, e a súa contribución ao mantemento da actividade dos sectores produtivos converten o de contratación nun dos procedementos administrativos por excelencia. Por esta razón, e coa nova estrutura, o departamento aspira a integrar as unidades con atribucións en materia de administracións públicas e de transparencia, o que xustifica a oportunidade de cambiar a adscrición da Secretaría da Xunta Consultiva de Contratación Administrativa, vinculada orixinariamente á Secretaría Xeral Técnica e do Patrimonio, para incluíla no ámbito da Dirección Xeral de Avaliación e Reforma Administrativa, como órgano encargado de promover, planificar e coordinar os procesos de racionalización, simplificación e modernización dos procedementos administrativos, así como de promover a implantación da Administración electrónica, xestionar e coordinar desde a perspectiva funcional os sistemas de xestión dos procedementos administrativos que sirvan de base do sistema de información da Administración autonómica, así como velar pola transparencia na súa xestión.</p>
    <p>En consecuencia, polo seu coñecemento do procedemento e das dificultades da súa aplicación, así como polo seu papel na transparencia do proceso, a Secretaría da Xunta Consultiva de Contratación Administrativa constitúe a unidade máis adecuada para asistir a dirección xeral na execución, desde a perspectiva da contratación pública, das competencias a ela atribuídas en materia de procedementos administrativos, transparencia e proposta das políticas de mellora da contratación pública da Administración autonómica e das súas entidades.</p>
    <p>O decreto contén un artigo único, polo que se modifica o Decreto 237/2007, do 5 de decembro, polo que se crea a Xunta Consultiva de Contratación Administrativa da Comunidade Autónoma de Galicia e se regulan a súa composición e funcións. En concreto, modifícanse o artigo 2, sobre as competencias, o artigo 7, a Presidencia, o artigo 9, a Secretaría, e o artigo 10, sobre o réxime de funcionamento. Así mesmo, establécese que todas as referencias á «Consellería de Economía e Facenda» contidas no Decreto 237/2007, do 5 de decembro, se entenderán feitas á «Consellería de Facenda e Administración Pública», en virtude da nova estrutura orgánica da Xunta de Galicia prevista no Decreto 110/2020, do 6 de setembro.</p>
    <p>Na elaboración desta disposición observáronse os trámites previstos na Lei 16/2010, do 17 de decembro, de organización e funcionamento da Administración xeral e do sector público autonómico de Galicia, e na restante normativa de obrigado cumprimento.</p>
    <p>A norma adecúase aos principios de boa regulación do artigo 129 da Lei 39/2015, do 1 de outubro, do procedemento administrativo común das administracións públicas. Así, en aplicación dos principios de necesidade, eficacia, proporcionalidade e eficiencia, a norma persegue un interese xeral, que é actualizar a estruturación e funcións da Xunta Consultiva de Contratación Administrativa, atendendo á experiencia e aos cambios normativos que en materia de contratación pública se produciron desde a súa creación, recollendo as normas necesarias para tal fin. En virtude do principio de seguridade xurídica, a norma garda coherencia co resto do ordenamento xurídico e, en cumprimento do principio de transparencia, identifícanse con claridade nela os obxectivos perseguidos e, ademais, durante a súa tramitación promoveuse a participación da cidadanía, directamente e a través das organizacións interesadas, mediante os trámites de audiencia e publicación no Portal de transparencia e Goberno aberto da Xunta de Galicia.</p>
    <p>Na súa virtude, por proposta do conselleiro de Facenda e Administración Pública, de acordo co Consello Consultivo e logo de deliberación do Consello da Xunta de Galicia na súa reunión do día vinte e un de xaneiro de dous mil vinte e un,</p>
    <h2>DISPOÑO:</h2>
    <p>Artigo único. Modificación do Decreto 237/2007, do 5 de decembro, polo que se crea a Xunta Consultiva de Contratación Administrativa da Comunidade Autónoma de Galicia e se regulan a súa composición e funcións</p>
    <p>O Decreto 237/2007, do 5 de decembro, polo que se crea a Xunta Consultiva de Contratación Administrativa da Comunidade Autónoma de Galicia e se regulan a súa composición e funcións, queda modificado como segue:</p>
    <p>Un. O artigo 2 queda redactado da seguinte maneira:</p>
    <p>«Artigo 2. Competencias</p>
    <p>Correspóndelle á Xunta Consultiva de Contratación Administrativa:</p>
    <p>1. Emitir informe con carácter facultativo sobre aquelas cuestións que, en materia de contratación administrativa, sometan á súa consideración as entidades enumeradas no artigo 1.</p>
    <p>2. Emitir informe preceptivo con carácter previo á autorización excepcional do Consello da Xunta de Galicia para subscribir contratos con persoas non clasificadas cando o requisito da clasificación sexa en principio exixible.</p>
    <p>3. Emitir informe preceptivo sobre a estrutura de custos de determinados contratos en que se prevé a revisión periódica e predeterminada de prezos, de conformidade co disposto no artigo 9.7 do Real decreto 55/2017, do 3 de febreiro, polo que se desenvolve a Lei 2/2015, do 30 de marzo, de desindexación da economía española.</p>
    <p>4. Formular a proposta de resolución nos expedientes de declaración de prohibición de contratar nos supostos legalmente previstos.</p>
    <p>5. Ademais, no ámbito da Administración autonómica, os seus organismos autónomos, sociedades públicas, fundacións do sector público autonómico e demais entidades de dereito público vinculadas ou dependentes da Comunidade Autónoma de Galicia, emitirá informe preceptivo sobre as cuestións seguintes:</p>
    <p>a) Os proxectos e anteproxectos normativos que afecten a contratación administrativa cuxa aprobación sexa competencia da Xunta de Galicia ou dos seus conselleiros ou conselleiras e non fosen elaborados ou propostos pola propia Xunta Consultiva de Contratación.</p>
    <p>b) Os pregos de cláusulas administrativas xerais e os pregos de prescricións técnicas xerais.</p>
    <p>c) Os pregos de cláusulas administrativas particulares e os pregos de prescricións técnicas particulares que propoñan a inclusión de estipulacións contrarias aos respectivos pregos xerais.</p>
    <p>d) As demais cuestións determinadas polas disposicións vixentes.</p>
    <p>6. Elaborar e propor as normas, instrucións e medidas que considere precisas para a mellora e eficacia da contratación da Administración autonómica, os seus organismos e sociedades, fundacións do sector público e demais entidades de dereito público dela dependentes.</p>
    <p>7. Aprobar e elevar á consellería de que dependa a Xunta Consultiva de Contratación Administrativa, para a súa remisión ao Consello da Xunta, a memoria anual sobre a xestión contractual da Comunidade Autónoma nos seus aspectos administrativos, económicos e técnicos, con proposta das medidas pertinentes para a mellora da eficacia da contratación.</p>
    <p>8. Colaborar, no ámbito das súas funcións, cos organismos homónimos das comunidades autónomas e da Administración xeral do Estado.</p>
    <p>9. Notificarlle á Comisión Galega da Competencia calquera feito de que teña coñecemento, no exercicio das súas funcións, que poida constituír infracción da lexislación de defensa da competencia.</p>
    <p>En particular, comunicará calquera indicio de acordo, decisión ou recomendación colectiva, ou práctica concertada ou conscientemente paralela entre os licitadores, que teña por obxecto, produza ou poida producir o efecto de impedir, restrinxir ou falsear a competencia no proceso de contratación.</p>
    <p>10. Coordinar o cumprimento das obrigas de información que impón a normativa contractual.</p>
    <p>11. Especificamente, correspóndenlle todas aquelas competencias que a lexislación estatal lles atribúe ás xuntas consultivas de contratación administrativa das comunidades autónomas.</p>
    <p>12. A Xunta Consultiva de Contratación Administrativa constitúese como centro de coñecemento na materia e, como tal, impulsará a formación, investigación e innovación dos recursos referidos á contratación pública en Galicia. Destacan entre as súas funcións as seguintes:</p>
    <p>– Elaborar estudos, informes e propostas sobre contratación pública.</p>
    <p>– Formular recomendacións, en especial no relativo á homoxeneización e simplificación da documentación dos procesos e á utilización dos medios electrónicos, informáticos e telemáticos na contratación administrativa.</p>
    <p>– Promover a colaboración en xestión do coñecemento entre as distintas administracións públicas de Galicia, favorecendo o intercambio de experiencias e a aprendizaxe.</p>
    <p>– Impulsar e colaborar en actividades de formación en materia de contratación pública e promover o acceso a cursos e conferencias. </p>
    <p>– Xerar ámbitos ou espazos para incubar ideas e favorecer a investigación en colaboración co ámbito académico galego.</p>
    <p>– Articular as necesidades de coñecemento e aprendizaxe que xurdan de persoas e equipos.</p>
    <p>– Informar sobre normativa, documentos de interese, titoriais, guías, investigacións, tendencias e boas prácticas en materia de contratación pública».</p>
    <p>Dous. O artigo 7 queda redactado como segue:</p>
    <p>«Artigo 7. Presidencia</p>
    <p>1. A Presidencia da Xunta Consultiva de Contratación Administrativa da Comunidade Autónoma exerceraa a persoa titular da Dirección Xeral de Avaliación e Reforma Administrativa e terá as funcións que o artigo 16 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, lles atribúe aos presidentes de órganos colexiados, dirimindo co seu voto os empates.</p>
    <p>2. Nos casos de vacante, ausencia, enfermidade ou outra causa legal, a persoa que ocupe a Presidencia será substituída nas súas funcións por quen desempeñe a Vicepresidencia do Pleno».</p>
    <p>Tres. O artigo 9 queda redactado como segue:</p>
    <p>«Artigo 9. Secretaría </p>
    <p>A Secretaría é o órgano de apoio técnico e administrativo da Xunta Consultiva de Contratación Administrativa. Constituirase como unidade permanente, con nivel de subdirección xeral, adscrita á Dirección Xeral de Avaliación e Reforma Administrativa.</p>
    <p>A persoa titular da Secretaría deberá ser licenciada ou con grao en Dereito, con experiencia en materia de contratación administrativa. Asistirá con voz e voto ás reunións do Pleno e da Comisión Permanente, estudará e elaborará as propostas de acordos en relación cos asuntos e expedientes de competencia da Xunta Consultiva e, en xeral, desenvolverá as demais funcións que o artigo 18 da Lei 16/2010, do 17 de decembro, e demais normativa aplicable, lles atribúe aos secretarios dos órganos colexiados, así como as que lle asigne a Presidencia. </p>
    <p>Entre as súas funcións estará a xestión e actualización do Rexistro de Contratos do Sector Público Autonómico de Galicia e do Rexistro Xeral de Contratistas da Comunidade Autónoma de Galicia».</p>
    <p>Catro. O artigo 10 queda redactado da seguinte maneira:</p>
    <p>«Artigo 10. Réxime de funcionamento</p>
    <p>O réxime de funcionamento dos órganos da Xunta Consultiva de Contratación Administrativa da Comunidade Autónoma de Galicia e, de ser o caso, das comisións non permanentes que poidan crearse, en canto a convocatorias, constitución e adopción de acordos, axustarase ao establecido na sección 3ª do capítulo I do título I da Lei 16/2010, do 17 de decembro, e demais normativa aplicable, e será competente o Pleno da Xunta Consultiva para establecer ou complementar as súas propias normas de funcionamento».</p>
    <p>Cinco. Todas as referencias á «Consellería de Economía e Facenda» contidas no decreto se entenderán feitas á «Consellería de Facenda e Administración Pública».</p>
    <p>Disposición derrogatoria única. Derrogación normativa</p>
    <p>Quedan derrogadas as disposicións de igual ou inferior rango que se opoñan ao disposto neste decreto.</p>
    <p>Disposición derradeira primeira. Desenvolvemento</p>
    <p>Autorízase a persoa titular da Consellería de Facenda e Administración Pública para ditar as disposicións necesarias para o desenvolvemento desta norma.</p>
    <p>Disposición derradeira segunda. Entrada en vigor</p>
    <p>Este decreto entrará en vigor o 1 de febreiro de 2021.</p>
    <p>Santiago de Compostela, vinte e un de xaneiro de dous mil vinte e un</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Valeriano Martínez García<br>Conselleiro de Facenda e Administración Pública</p>

