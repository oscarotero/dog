---
date: '2021-03-02'
id: G0533-220221-0003
page: 12563
number: 41
agency: Consellería de Infraestruturas e Mobilidade
section: III. Outras disposicións.
title: >-
  RESOLUCIÓN do 16 de febreiro de 2021, da Dirección Xeral de Mobilidade, pola
  que se convocan as probas de constatación da cualificación inicial para o
  exercicio da actividade de condutor/a profesional de determinados vehículos
  destinados ao transporte de mercadorías ou de viaxeiros/as por estrada, que
  terán lugar na Comunidade Autónoma de Galicia no ano 2021, en desenvolvemento
  do Real decreto 1032/2007, do 20 de xullo (Boletín Oficial del Estado número
  184, do 2 de agosto) e da Orde do 19 de novembro de 2009, da Consellería de
  Medio Ambiente, Territorio e Infraestruturas (Diario Oficial de Galicia número
  233, do 27 de novembro) (códigos de procedemento IF310D/IF310E).
range: Resolución
url: >-
  https://www.xunta.gal/dog/Publicados/2021/20210302/AnuncioG0533-220221-0003_gl.html
---
<p>A Directiva 2003/59/CE do Parlamento Europeo e do Consello, do 15 de xullo de 2003, relativa á cualificación inicial e á formación continua dos condutores de determinados vehículos destinados ao transporte de mercadorías ou de viaxeiros por estrada, pola que se modifican o Regulamento (CEE) núm. 3820/85 do Consello e a Directiva 91/439/CEE do Consello, establece unha nova formación obrigatoria para determinados condutores profesionais.</p>
    <p>En desenvolvemento destas previsións ditouse o Real decreto 1032/2007, do 20 de xullo, polo que se regulan a cualificación inicial e a formación continua dos condutores de determinados vehículos destinados ao transporte por estrada, que no capítulo VI (artigos 14 a 17) e no anexo V recolle a regulación dos exames para a obtención do certificado de aptitude profesional acreditativo da cualificación inicial.</p>
    <p>O artigo 15 do referido Real decreto 1032/2007, do 20 de xullo, establece que deberán convocarse exames polo menos seis veces ao ano e que o órgano competente poderá publicar unha vez ao ano todas as convocatorias referidas a este, indicando os prazos de inscrición correspondentes a cada convocatoria. Igualmente, o artigo 14 da mesma norma establece que o exame deberá ser superado no prazo de 6 meses contado desde a finalización do curso de formación acreditativo da cualificación inicial para a obtención do certificado de aptitude profesional. Este curso deberá repetirse no suposto de ter transcorrido o referido prazo sen a superación da proba.</p>
    <p>A convocatoria destas probas correspóndelle á Xunta de Galicia con base na delegación de competencias efectuada pola Lei orgánica 5/1987, do 30 de xullo, de delegación de competencias do Estado nas comunidades autónomas en relación cos transportes por estrada e por cable.</p>
    <p>Con base nas ditas previsións ditouse a Orde do 19 de novembro de 2009, da Consellería de Medio Ambiente, Territorio e Infraestruturas, pola que se estableceron as bases e as regras de desenvolvemento das probas de constatación da cualificación inicial para o exercicio da actividade de condutor profesional de determinados vehículos destinados ao transporte de mercadorías ou de viaxeiros por estrada que terán lugar na Comunidade Autónoma de Galicia, e se estableceu unha habilitación á persoa titular da Dirección Xeral de Mobilidade para levar a cabo as sucesivas convocatorias de exame.</p>
    <p>Na súa virtude, de conformidade coas previsións contidas na Lei orgánica 5/1987, do 30 de xullo, na Directiva 2003/59/CE do Parlamento Europeo e do Consello, do 15 de xullo de 2003, no Real decreto 1032/2007, do 20 de xullo, polo que se regula a cualificación inicial e a formación continua dos condutores de determinados vehículos destinados ao transporte por estrada, e na Orde do 19 de novembro de 2009, </p>
    <h2>DISPOÑO:</h2>
    <p>1. Convocatoria.</p>
    <p>Convócanse, para o ano 2021, as probas de constatación da cualificación inicial para o exercicio da actividade de condutor/a profesional de determinados vehículos destinados ao transporte de mercadorías ou de viaxeiros/as por estrada que terán lugar na Comunidade Autónoma de Galicia, de acordo co calendario e demais condicións previstas nesta resolución. Os procedementos asociados a esta norma son o de inscrición ás ditas probas (anexo I-IF310D) e o de devolución de taxas en relación coa dita inscrición (anexo II-IF310E).</p>
    <p>2. Calendario.</p>
    <p>No ano 2021 realizaranse seis convocatorias, tanto para as categorías D1, D1 + E, D e D + E, como para as categorías C1, C1 + E, C e C + E, que se desenvolverán de acordo co seguinte calendario e prazos de inscrición:</p>
    <table>
     <thead>
      <tr>
       <td>Convocatoria</td>
       <td>Intervalo de celebración</td>
       <td>Prazo de inscrición</td>
      </tr>
     </thead>
     <tbody>
      <tr>
       <td>1ª</td>
       <td>22.3.2021 a 24.4.2021</td>
       <td>15 días, contado desde o día seguinte ao da publicación desta resolución</td>
      </tr>
      <tr>
       <td>2ª</td>
       <td>10.5.2021 a 29.5.2021</td>
       <td>Desde que remate o prazo para a anterior convocatoria e ata o 12.4.2021</td>
      </tr>
      <tr>
       <td>3ª</td>
       <td>7.7.2021 a 31.7.2021</td>
       <td>Desde que remate o prazo para a anterior convocatoria e ata o 18.6.2021</td>
      </tr>
      <tr>
       <td>4ª</td>
       <td>7.9.2021 a 4.10.2021</td>
       <td>Desde que remate o prazo para a anterior convocatoria e ata o 20.8.2021</td>
      </tr>
      <tr>
       <td>5ª</td>
       <td>20.10.2021 a 8.11.2012</td>
       <td>Desde que remate o prazo para a anterior convocatoria e ata o 10.10.2021</td>
      </tr>
      <tr>
       <td>6ª</td>
       <td>24.11.2021 a 18.12.2021</td>
       <td>Desde que remate o prazo para a anterior convocatoria e ata o 15.11.2021</td>
      </tr>
     </tbody>
    </table>
    <p>En atención á evolución da situación sanitaria provocada pola pandemia da COVID-19, as anteriores datas poderán ser obxecto de ulterior modificación, mesmo unificando a celebración de convocatorias de exame, información que publicaría a Dirección Xeral de Mobilidade na sección «Formación» da web https://infraestruturasemobilidade.xunta.gal.</p>
    <p>3. Órgano responsable da tramitación.</p>
    <p>O órgano responsable da tramitación dos procedementos regulados nesta resolución é a Dirección Xeral de Mobilidade da Xunta de Galicia.</p>
    <p>4. Inscrición.</p>
    <p>4.1. Solicitudes.</p>
    <p>a) As solicitudes deberán presentarse obrigatoriamente por vía electrónica na sede electrónica do Ministerio de Fomento. Con esta finalidade poderase acceder á sede electrónica da Xunta de Galicia, https://sede.xunta.gal, procedemento IF310D (anexo I), onde se amosará o enlace á sede electrónica do Ministerio de Fomento en que se deberá realizar a inscrición cubrindo os datos requiridos para tal efecto. </p>
    <p>b) As persoas aspirantes excluídas ou non admitidas á realización das probas poderán solicitar a devolución das taxas que aboasen, de ser o caso, a través do procedemento IF310E, para o cal presentarán unha solicitude axustada ao modelo normalizado que se inclúe como anexo II desta resolución.</p>
    <p>c) As solicitudes de devolución de taxas (IF 310E-anexo II) presentaranse obrigatoriamente por vía electrónica a través do formulario normalizado dispoñible na sede electrónica da Xunta de Galicia, https://sede.xunta.gal. Para a presentación das solicitudes poderá empregarse calquera dos mecanismos de identificación e sinatura admitidos pola sede electrónica da Xunta de Galicia, incluído o sistema de usuario e clave Chave 365 (https://sede.xunta.gal/chave365). </p>
    <p>d) Ao abeiro do establecido no artigo 10.4 da Lei 4/2019, do 17 de xullo, de administración dixital de Galicia, nos procedementos regulados nesta resolución é obrigatoria a presentación electrónica, tanto das solicitudes como da documentación complementaria, dada a necesidade de inscrición na sede electrónica do Ministerio de Fomento para a comprobación de requisitos de acceso ás probas en todo o territorio estatal e tendo en conta tamén que está dirixido a un colectivo profesional de transportistas de mercadorías e de viaxeiros que, para o exercicio de traballos asociados coa dita profesión, deberán dispoñer de medios para a tramitación electrónica, especialmente nos casos de traballo por conta propia, en que xa resulta obrigatoria de acordo coa lexislación vixente.</p>
    <p>4.2. Documentación complementaria necesaria para a tramitación do procedemento.</p>
    <p>A documentación complementaria do procedemento de inscrición ás probas (IF310D-anexo I) presentarase obrigatoriamente por vía electrónica, para o cal deberá achegarse na opción habilitada para tal efecto dentro da mesma aplicación do Ministerio de Fomento utilizada para a inscrición. As persoas interesadas responsabilizaranse da veracidade dos documentos que presenten. </p>
    <p>A documentación complementaria que se deberá presentar será o impreso de liquidación de taxas, que estará dispoñible na sede electrónica da Xunta de Galicia, https://sede.xunta.gal, ou pode recollerse na Dirección Xeral de Mobilidade, servizos de Mobilidade de cada provincia, ou nos departamentos territoriais da consellería, polo importe que estableza para o efecto a Lei 6/2003, do 9 de decembro, de taxas, prezos e exaccións reguladoras da Comunidade Autónoma de Galicia.</p>
    <p>Excepcionalmente, a Administración poderá requirir a exhibición do documento orixinal para o cotexo da copia electrónica presentada, segundo o disposto no artigo 28.5 da Lei 39/2015, do 1 de outubro.</p>
    <p>4.3. Comprobación de datos.</p>
    <p>4.3.1. Para a tramitación deste procedemento consultaranse automaticamente os datos incluídos nos seguintes documentos en poder da Administración actuante ou elaborados polas administracións públicas, agás que a persoa interesada se opoña á súa consulta:</p>
    <p>a) DNI/NIE en vigor da persoa solicitante.</p>
    <p>b) DNI/NIE en vigor da persoa representante, de ser o caso.</p>
    <p>c) Certificado de residencia da persoa solicitante.</p>
    <p>4.3.2. No caso de que as persoas interesadas se opoñan á consulta, deberán indicalo no recadro habilitado no formulario correspondente e achegar os documentos.</p>
    <p>4.3.3. Excepcionalmente, no caso de que algunha circunstancia imposibilitase a obtención dos citados datos, poderáselles solicitar ás persoas interesadas a presentación dos documentos correspondentes.</p>
    <p>4.4. Trámites administrativos posteriores á presentación de solicitudes.</p>
    <p>Todos os trámites administrativos que as persoas interesadas deban realizar tras a presentación da solicitude deberán ser efectuados electronicamente accedendo á Carpeta cidadá da persoa interesada dispoñible na sede electrónica da Xunta de Galicia (https://sede.xunta.gal) co código IF310D (anexo I) para o procedemento de inscrición ás probas e co código IF310E (anexo II) para o procedemento de devolución das taxas. </p>
    <p>Sobre este procedemento administrativo poderase obter información adicional na Dirección Xeral de Mobilidade, a través dos seguintes medios:</p>
    <p>a) O enderezo electrónico: formacion.transportes@xunta.gal.</p>
    <p>b) O teléfono 881 99 50 77.</p>
    <p>Todos os trámites administrativos que as persoas interesadas deban realizar durante a tramitación do procedemento de devolución de taxas (IF310E) deberán ser realizados electronicamente accedendo á Carpeta cidadá da persoa interesada, dispoñible na sede electrónica da Xunta de Galicia.</p>
    <p>4.5. Exención da taxa de inscrición para as probas.</p>
    <p>De acordo co establecido na Lei 6/2003, do 9 de decembro, de taxas, prezos e exaccións reguladoras da Comunidade Autónoma de Galicia, terán dereito á exención da taxa do procedemento de inscrición (IF310D-anexo I) as persoas que figuren como demandantes de emprego desde, polo menos, os seis meses anteriores á data da convocatoria das probas en que soliciten a súa participación e non estean a percibir prestación ou subsidio por desemprego. O órgano responsable do procedemento comprobará de oficio os ditos requisitos agás que, excepcionalmente, sexa necesario o requirimento á persoa interesada da acreditación documental das ditas circunstancias, debido á imposibilidade de realizar a dita comprobación ou cando sexa necesario, a xuízo do órgano responsable, para acreditar de forma fidedigna o cumprimento dos ditos requisitos. </p>
    <p>5. Publicación e notificación de actos administrativos.</p>
    <p>5.1. Publicación de resolucións e actos administrativos no procedemento de inscrición (IF310D-anexo I).</p>
    <p>As resolucións e os actos administrativos derivados do procedemento de inscrición para as probas (IF310D-anexo I) serán obxecto de publicación de conformidade co establecido no artigo 45 da Lei 39/2015, do 1 de outubro, do procedemento administrativo común das administracións públicas. </p>
    <p>A publicación realizarase na páxina web da Dirección Xeral de Mobilidade,<br>https://infraestruturasemobilidade.xunta.gal/mobilidade.</p>
    <p>5.2. Publicación de resolucións e actos administrativos no procedemento de devolución de taxas (IF310E-anexo II).</p>
    <p>5.2.1. As notificacións de resolucións e actos administrativos no procedemento de devolución de taxas (IF310E-anexo II) practicaranse só por medios electrónicos, nos termos previstos na normativa reguladora do procedemento administrativo común.</p>
    <p>5.2.2. As notificacións electrónicas realizaranse mediante o Sistema de notificación electrónica de Galicia-Notifica.gal, dispoñible a través da sede electrónica da Xunta de Galicia (https://sede.xunta.gal). Este sistema remitirá ás persoas interesadas avisos da posta á disposición das notificacións á conta de correo electrónico e/ou teléfono móbil que consten na solicitude. Estes avisos non terán, en ningún caso, efectos de notificación practicada e a súa falta non impedirá que a notificación sexa considerada plenamente válida.</p>
    <p>5.2.3. Neste caso, as persoas interesadas deberán crear e manter o seu enderezo electrónico habilitado único a través do Sistema de notificación electrónica de Galicia-Notifica.gal, para todos os procedementos administrativos tramitados pola Administración xeral e do sector público autonómico. En todo caso, a Administración xeral poderá de oficio crear o indicado enderezo, para os efectos de asegurar que as persoas interesadas cumpran a súa obriga de relacionarse por medios electrónicos.</p>
    <p>5.2.4. As notificacións entenderanse practicadas no momento en que se produza o acceso ao seu contido e rexeitadas cando transcorresen dez días naturais desde a posta á disposición da notificación sen que se acceda ao seu contido.</p>
    <p>5.2.5. Se o envío da notificación electrónica non é posible por problemas técnicos, a Administración xeral e do sector público autonómico practicará a notificación polos medios previstos na normativa reguladora do procedemento administrativo común.</p>
    <p>Santiago de Compostela, 16 de febreiro de 2021</p>
    <footer><p>Ignacio Maestro Saavedra<br>Director xeral de Mobilidade</p></footer>

