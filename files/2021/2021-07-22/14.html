---
date: '2021-07-22'
id: G0596-010721-0003
page: 37546
number: 139
agency: 'Vicepresidencia segunda e Consellería de Economía, Empresa e Innovación'
section: VI. Anuncios. a) Administración autonómica.
title: >-
  RESOLUCIÓN do 30 de xuño de 2021, da Xefatura Territorial de Pontevedra, de
  autorización administrativa previa, declaración, en concreto, de utilidade
  pública e a necesidade da urxente ocupación que leva implícita e de
  autorización administrativa de construción dunha instalación eléctrica no
  concello de Mos (expediente IN407A 2020/216-4).
range: Resolución
url: >-
  https://www.xunta.gal/dog/Publicados/2021/20210722/AnuncioG0596-010721-0003_gl.html
---
<p>Feitos:</p>
    <p>Primeiro. O 26 de novembro de 2020, a empresa UFD Distribución Electricidad, S.A. solicitou a autorización administrativa previa, autorización administrativa de construción e declaración de utilidade pública da instalación eléctrica denominada substitución apoio na LMT ATI712 e instalación RC.</p>
    <p>Examinado o proxecto de execución, conclúese que a instalación consiste en substituír o apoio existente HV-400/11 (A4SNNOMLX//D1-92-2) por un apoio C-2000/12 no circuíto aéreo da liña de media tensión ATI712, no tramo ATI7120556. As obras sitúanse no lugar da Rúa, na parroquia de Santa Eulalia, no concello de Mos (Pontevedra).</p>
    <p>Segundo. O 16 de decembro de 2020, esta xefatura territorial solicitou o preceptivo informe ás distintas administracións, organismos ou, de ser o caso, empresas de servizos de interese xeral afectadas. Non se emitiron condicionados por parte dos organismos afectados.</p>
    <p>Terceiro. Mediante escrito do 15 de decembro de 2020, esta xefatura territorial notificou a solicitude da autorización administrativa previa, a autorización administrativa de construción e a declaración de utilidade pública da instalación eléctrica referida ás persoas que figuran afectadas pola declaración de utilidade pública na relación de bens e dereitos achegada pola empresa promotora. Ademais, para aqueles casos en que non foi posible efectuar notificacións, o 15 de marzo de 2021 publicouse o correspondente anuncio no taboleiro de edictos único do <em>Boletín Oficial del Estado</em> co fin de realizar a notificación por comparecencia. Transcorrido o prazo establecido no dito anuncio non compareceu ningunha persoa interesada.</p>
    <p>Cuarto. O proxecto someteuse ao trámite de información pública mediante Resolución do 15 de decembro de 2020 publicada nos seguintes medios:</p>
    <p>DOG (<em>Diario Oficial de Galicia</em>): 12 de xaneiro de 2021.</p>
    <p>BOPPO (<em>Boletín Oficial</em> da provincia de Pontevedra): 4 de xaneiro de 2021.</p>
    <p>Xornal <em>Faro de Vigo</em>: 21 de decembro de 2020.</p>
    <p>Taboleiro de anuncios do Concello de Mos desde o 16 de decembro de 2020 ao 28 de xaneiro de 2021 conforme o certificado expedido polo propio concello.</p>
    <p>Quinto. Recibíronse as alegacións presentadas por Carmen Renda Carrera en que indica que a notificación viña dirixida a Carmen Renda García, e é o nome correcto da titular da propiedade Carmen Renda Carrera. Destaca que a instalación desta infraestrutura supón un perigo potencial para as persoas que desenvolven tarefas agrícolas na leira, de xeito destacado durante o uso de maquinaria. Ademais, alega que o aproveitamento da propiedade se ve limitado como consecuencia do paso desta instalación, e terá que respectar unha distancia, por exemplo, para a plantación de árbores froiteiras ou construcións. Así mesmo, expón que os traballos necesarios para esta instalación ocasionarían danos e perdas derivados da ocupación temporal do terreo para o desenvolvemento das actividades necesarias da instalación, explotación e mantemento de liña. Por último, declara que existe alternativa de paso por terreos de dominio público sen ter que facer uso de expropiación, e propón que podería levarse perfectamente soterrada polo camiño municipal desde o punto baixo ata o barrio superior onde se atopa o transformador, tal e como está desde este último cara arriba.</p>
    <p>Sexto. As alegacións presentadas foron trasladadas á empresa promotora. A continuación resúmese a contestación de UFD Distribución Electricidad, S.A.:</p>
    <p>En relación cos apelidos da alegante, UFD corrixiu a titularidade da parcela número 2 a nome de Carmen Renda Carrera na relación de bens e dereitos de afectados.</p>
    <p>Declara que o obxecto do proxecto é mellorar a calidade de subministración eléctrica, para o cal se mellora a liña existente na zona substituíndo o apoio existente HV-400/11 por un apoio C-2000/12, ao substituír o van augas abaixo e ao retensar o van augas arriba. Polo tanto, afirma que non se causa máis afección á parcela da xa existente e ao non modificar a altura da liña non afecta as tarefas agrícolas.</p>
    <p>Destaca que o apoio que se vai substituír se encontra no límite entre dúas parcelas con referencias catastrais 36033A0200001760000SL e 360033A0200001750000SP, e é a segunda a que nos ocupa e independente á parcela indicada con vivenda que linda con ela.</p>
    <p>Ademais, destaca que como indica o artigo 162 do Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedemento de autorización de instalacións eléctricas, a servidume de paso de enerxía eléctrica non impide ao dono do predio servinte cercalo ou edificar sobre el, deixando a salvo a dita servidume, sempre que sexa autorizada pola Administración competente que tomará en especial consideración a normativa vixente en materia de seguridade, así mesmo entenderá que a servidume foi respectada cando o peche, plantación ou edificación construída polo propietario non afecte a propia servidume e a seguridade da instalación, persoas e bens. Neste caso trátase dunha liña aérea en que queda limitada a plantación de árbores e prohibida a construción de edificios e instalacións industriais na faixa definida pola proxección sobre o terreo dos condutores extremos nas condicións máis desfavorables, incrementada coas distancias regulamentarias a ambos lados desa proxección, estando a parcela xa sometida a esas limitacións xa que se mantén a servidume existente.</p>
    <p>Por último, contesta que tal e como indica o artigo 158 do RD 1955/2000, efectivamente a servidume de paso aéreo permítelle á UFD o dereito de paso ou acceso para atender o establecemento, vixilancia, conservación, reparación da liña eléctrica e podas de árbores, algo que xa tiña dereito de facer pola servidume establecida.</p>
    <p>Sétimo. Os servizos técnicos da Xefatura Territorial á vista da documentación contida no expediente emitiron informe favorable sobre a solicitude de autorización.</p>
    <p>Consideracións legais e técnicas.</p>
    <p>Primeiro. A Xefatura Territorial de Pontevedra é competente para resolver este expediente con fundamento no Decreto 230/2020, do 23 de decembro, da Vicepresidencia Segunda e Consellería de Economía, Empresa e Innovación, polo que se establece a estrutura orgánica da Vicepresidencia Segunda e Consellería de Economía, Empresa e Innovación (DOG nº 5, do 11 de xaneiro de 2021), e no Decreto 9/2017, do 12 de xaneiro, da Consellería de Economía, Emprego e Industria, polo que se establecen os órganos competentes para a resolución dos procedementos de autorización de instalacións eléctricas que sexan competencia da Comunidade Autónoma de Galicia (DOG nº 22, do 1 de febreiro).</p>
    <p>Segundo. A lexislación de aplicación a este expediente é:</p>
    <p>Lei 24/2013, do 26 de decembro, do sector eléctrico.</p>
    <p>Lei 39/2015, do 1 de outubro, do procedemento administrativo común das administracións públicas.</p>
    <p>Lei 40/2015, do 1 de outubro, de réxime xurídico do sector público.</p>
    <p>Lei 3/2007, do 9 de abril, de prevención e defensa contra os incendios forestais de Galicia.</p>
    <p>Lei do 16 de decembro de 1954, sobre expropiación forzosa.</p>
    <p>Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica.</p>
    <p>Real decreto lei 23/2020, do 23 de xuño, polo que se aproban medidas en materia de enerxía e noutros ámbitos para a reactivación económica.</p>
    <p>Real decreto 223/2008, do 15 de febreiro, polo que se aproban o Regulamento sobre condicións técnicas e garantías de seguridade en liñas eléctricas de alta tensión e as súas instrucións técnicas complementarias ITC-LAT 01 a 09.</p>
    <p>Real decreto 337/2014, do 9 de maio, polo que se aproban o Regulamento sobre condicións técnicas e garantías de seguridade en instalacións eléctricas de alta tensión e as súas instrucións técnicas complementarias ITC-RAT 01 a 23.</p>
    <p>Decreto do 26 de abril de 1957 polo que se aproba o Regulamento da Lei de expropiación forzosa.</p>
    <p>Terceiro. As características técnicas deste proxecto substitución apoio na LMT ATI712 e instalación RC, para o cal UFD Distribución Electricidad, S.A. solicita a autorización administrativa de construción, autorización administrativa de construción e declaración de utilidade pública, son:</p>
    <p>Substitución do apoio HV-400/11 na LMT ATI712, tramo ATI7120556, por un apoio C-2000-12, no cal se instala un reconectador (RC). LMT aérea a 15 kV, con condutor LA-56, de 73 metros de lonxitude, con orixe no apoio proxectado C-2000-12 e final no apoio existente A4R8CUA7//C1-92-3.</p>
    <p>As instalacións están situadas na Rúa, Santa Eulalia, no concello de Mos (Pontevedra).</p>
    <p>Cuarto. Con respecto ás alegacións presentadas, visto o contido destas e as respostas do promotor, exponse o seguinte:</p>
    <p>No que respecta ao apelido da titular da parcela número 2, cabe destacar que UFD xa procedeu ao cambio da relación de bens e dereitos afectados figurando Carmen Renda Carrera como titular da parcela.</p>
    <p>En relación co perigo potencial para as persoas que desenvolvan tarefas agrícolas, no plano 5/6 do proxecto de execución presentado indícase que a distancia entre o condutor e o terreo é de 8,69 metros. Neste caso hai que ter en conta o que dispón a ITC-LAT 07 do RD 223/2008. O punto 5 desta ITC establece que a altura dos apoios será a necesaria para que os condutores queden situados por riba de calquera punto do terreo a unha altura mínima de Dadd + Del = 5,3 + Del en metros cun mínimo de 6 metros, porén en lugares de difícil acceso estas distancias poderán ser reducidas nun metro. Ademais a ITC tamén establece que cando as liñas atravesan explotacións gandeiras pechadas ou explotacións agrícolas a altura mínima será de 7 metros, co obxectivo de evitar accidentes por proxección de auga ou por circulación de maquinaria agrícola, camións e outros vehículos. Polo tanto, a distancia é suficiente segundo o establecido na normativa vixente.</p>
    <p>No tocante á limitación do aproveitamento da propiedade, poderase poñer de manifesto esta circunstancia na presentación da folla de aprecio durante a fase de expropiación, momento no cal, o titular concretará o valor que estime como se indica no artigo 30 e seguintes da Lei do 16 de decembro de 1954 sobre a expropiación forzosa.</p>
    <p>Por outra parte, no que atinxe á alternativa proposta, esta non está claramente formulada. Para que un trazado alternativo prospere téñense que dar todas as condicións establecidas no artigo 161 do RD 1995/2000, do 1 de decembro. É preciso neste sentido traer a colación a Sentenza 1819/2006, do 29 de novembro, ditada polo TSX de Galicia no Recurso 7206/2003, en cuxo fundamento cuarto di: «Ao considerar que á vista do exposto e do aclarado polo perito no momento da ratificación do seu informe, é complicado sinalar sen xénero de dúbidas, cal sería desde todos os intereses públicos e privados afectados o trazado preferible de entre os catro en presenza (o aprobado e as tres posibles variacións examinadas como factible tamén polo perito) pois para practicar a correspondente comparación tense que valorar o conxunto de circunstancias técnicas, económicas e de causación de prexuízos que existe en cada unha das opinións de referencia, e é certo que á Sala lle resulta dificil unha ou outra, xa que presentan todas vantaxes nuns dos aspectos e incovenientes noutros deles; pois, o que non cabe é miralos unicamente desde a prespectiva da conveniencia da parte aquí recorrente; xa que iso supoñería descoidar os demais intereses implicados en cada trazado; todo o cal ten que prever a Administracións cando aprobe unha das opcións; e neste caso, aceptou a proposta pola aquí codemandada; a cal, ao implicar unha substancial igualdade en consecuencias de conxunto –e non só ao mirar os intereses da aquí recorrente– coas demais opinións, debe ser respectada».</p>
    <p>Conforme con todo o indicado,</p>
    <p class="dog-titulo">RESOLVO:</p>
    <p>Primeiro. Outorgarlle á empresa UFD Distribución Electricidad S.A. as autorizacións administrativas previa e de construción da instalación de distribución de enerxía eléctrica denominada substitución apoio na LMT ATI712 e instalación RC, cuxas características se axustarán en todas as súas partes ás que figuran no proxecto de execución, ás condicións técnicas e de seguridade establecidas nos regulamentos de aplicación e ás condición establecidas nos condicionados dos organismos que constan no expediente.</p>
    <p>Segundo. Declarar a utilidade pública, en concreto, da citada instalación eléctrica, o que leva implícito a necesidade de ocupación dos bens ou de adquisición dos dereitos afectados e implica a urxente ocupación para os efectos do artigo 52 da Lei de expropiación forzosa.</p>
    <p>A empresa UFD Distribución Electricidad, S.A. asegurará o mantemento e a vixilancia correcta das instalacións durante a construción e despois da súa posta en servizo, co fin de garantir que en todo momento se manterán as condicións regulamentarias de seguridade. En todo momento deberanse cumprir as normas e directrices vixentes que resulten de aplicación, en particular, canto establece o Real decreto 223/2008, do 15 de febreiro, polo que se aproban o Regulamento sobre condicións técnicas e garantías de seguridade en liñas eléctricas de alta tensión e as súas instrucións técnicas complementarias ITC-LAT 01 a 09.</p>
    <p>Esta autorización outórgase sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para a realización das obras da instalación autorizada.</p>
    <p>Contra a presente resolución, que non é definitiva en vía administrativa, poderase interpoñer recurso de alzada ante o vicepresidente segundo e conselleiro de Economía, Empresa e Innovación da Xunta de Galicia, no prazo dun (1) mes, contado a partir do día seguinte ao da súa notificación ou publicación, de acordo co disposto nos artigos 121 e 122 da Lei 39/2015, do 1 de outubro, do procedemento administrativo común das administracións públicas, sen prexuízo de que os interesados poidan interpoñer calquera outro recurso que consideren pertinente.</p>
    <p>Pontevedra, 30 de xuño de 2021</p>
    <footer><p>Tomás Nogueiras Nieto<br>Xefe territorial de Pontevedra</p></footer>

