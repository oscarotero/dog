---
date: '2021-02-18'
id: G0528-030221-0002
page: 10504
number: 33
agency: Axencia Galega da Calidade Alimentaria
section: III. Outras disposicións.
title: >-
  EXTRACTO da Resolución do 3 de febreiro de 2021 pola que se establecen as
  bases reguladoras da concesión, en réxime de concorrencia competitiva, das
  axudas para o apoio de proxectos piloto, desenvolvemento de novos produtos,
  prácticas, procesos e tecnoloxías no ámbito agroforestal, cofinanciadas co
  Fondo Europeo Agrícola de Desenvolvemento Rural (Feader) no marco do Programa
  de desenvolvemento rural (PDR) de Galicia 2014-2020, e se convocan para o ano
  2021 (código de procedemento MR331A).
range: Resolución
url: >-
  https://www.xunta.gal/dog/Publicados/2021/20210218/AnuncioG0528-030221-0002_gl.html
---
<p>BDNS (Identif.): 549194.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo pode consultarse na Base de datos nacional de subvencións (http://www.pap.minhap.gob.es/bdnstrans/index).</p>
    <p>Primeiro. <em>Beneficiarios</em></p>
    <p>1. Poderán acceder á condición de beneficiario das subvencións obxecto da presente resolución:</p>
    <p>a) Persoas físicas ou xurídicas e organizacións ou entidades directamente vinculadas á produción primaria en agricultura, gandaría e/ou silvicultura.</p>
    <p>b) Persoas físicas ou xurídicas primeiras transformadoras do sector agrario, alimentario e forestal ou da área de enerxías renovables de orixe agrícola e forestal.</p>
    <p>2. Na realización da actividade subvencionada poderán participar, ademais dos beneficiarios regulados no punto 1, os axentes cooperantes, e poden adquirir tal condición as seguintes entidades: </p>
    <p>a) Persoas físicas ou xurídicas e organizacións ou entidades (ambas sen ánimo de lucro) dedicadas á produción primaria en agricultura, gandaría e/ou silvicultura; así como á transformación do sector agrario, alimentario e forestal ou da área de enerxías renovables de orixe agrícola e forestal.</p>
    <p>b) Centros de investigación e experimentación da Consellería do Medio Rural e centros tecnolóxicos participados por ela, así como outros centros públicos de investigación. </p>
    <p>c) Entidades sen ánimo de lucro que promovan a investigación, a innovación e o desenvolvemento do medio rural, así como as que desenvolvan actividades de promoción, asesoramento, dinamización ou financiamento de proxectos nos ámbitos agrario ou forestal.</p>
    <p>d) Entidades asesoras na conservación ou uso sustentables dos recursos naturais.</p>
    <p>e) Outras entidades con intereses recoñecidos no ámbito rural.</p>
    <p>Segundo. <em>Obxecto</em></p>
    <p>Esta resolución ten por obxecto establecer as bases reguladoras da concesión, en réxime de concorrencia competitiva das axudas para o apoio de proxectos piloto, desenvolvemento de novos produtos, prácticas, procesos e tecnoloxías no ámbito agroforestal, cofinanciadas co Fondo Europeo Agrícola de Desenvolvemento Rural (Feader) no marco do PDR de Galicia 2014-2020, e se convocan para o ano 2021. O seu código de procedemento é MR331A. </p>
    <p>En ningún caso se financiarán proxectos de investigación básica ou fundamental nin investigacións independentes.</p>
    <p>Terceiro. <em>Bases reguladoras</em></p>
    <p>Resolución do 3 de febreiro de 2021 pola que se establecen as bases reguladoras da concesión, en réxime de concorrencia competitiva, das axudas para o apoio de proxectos piloto, desenvolvemento de novos produtos, prácticas, procesos e tecnoloxías no ámbito agroforestal, cofinanciadas co Fondo Europeo Agrícola de Desenvolvemento Rural (Feader) no marco do Programa de desenvolvemento rural (PDR) de Galicia 2014-2020, e se convocan para o ano 2021 (código de procedemento MR331A).</p>
    <p>Cuarto. <em>Importe</em></p>
    <p>1. O financiamento das iniciativas de cooperación seleccionadas ao abeiro desta convocatoria imputarase á aplicación orzamentaria 14.A2.561A.770.0, código de proxecto 201600217, por un valor total de 2.250.000,00 euros, distribuídos nas seguintes anualidades: 450.000,00 euros en 2021, 1.350.000,00 euros en 2022 e 450.000,00 euros en 2023. </p>
    <p>De acordo co artigo 25.2 do Decreto11/2009, do 8 de xaneiro, a concesión das subvencións queda condicionada á existencia de crédito adecuado e suficiente no momento da resolución da concesión das subvencións.</p>
    <p>A concesión das subvencións e o seu pagamento quedan condicionadas á aprobación da sexta modificación do PDR de Galicia 2014-2020.</p>
    <p>2. De acordo co artigo 31.2 da Lei 9/2007, do 13 de xuño, e co artigo 30.2 do seu regulamento, aprobado polo Decreto 11/2009, do 8 de xaneiro, poderanse utilizar outros remanentes que poidan existir doutras convocatorias financiadas con cargo ao mesmo crédito ou a créditos incluídos no mesmo programa ou en programas do mesmo servizo. A dita aplicación orzamentaria poderá ser incrementada con fondos adicionais comunitarios, estatais e da Comunidade Autónoma de Galicia.</p>
    <p>3. As axudas están financiadas con fondos Feader nun 75 %, con fondos propios da Xunta de Galicia nun 22,5 % e con fondos do Ministerio de Agricultura, Pesca e Alimentación nun 2,5 %.</p>
    <p>A determinación da contía das axudas realizarase en función do número de solicitudes presentadas e da dispoñibilidade orzamentaria, de acordo cos criterios de priorización establecidos no artigo 16 da resolución. </p>
    <p>A intensidade da axuda aos proxectos piloto, desenvolvemento de novos produtos, prácticas, procesos e tecnoloxías será do 80 % dos gastos subvencionables. </p>
    <p>A contía máxima subvencionada en cada iniciativa de cooperación será de 150.000 euros. Non se admitirán proxectos cuxa contía real de execución sexa superior a 200.000 euros.</p>
    <p>Quinto. <em>Obriga de relacionarse electronicamente</em></p>
    <p>Tanto a presentación das solicitudes de axuda como os demais trámites necesarios para a xestión deste procedemento administrativo faranse a través de medios electrónicos, nos termos previstos nas bases reguladoras.</p>
    <p>Sexto. <em>Prazo de presentación de solicitudes</em></p>
    <p>O prazo para a presentación de solicitudes remata no prazo dun mes contado a partir do día seguinte ao da súa publicación no DOG.</p>
    <p>Santiago de Compostela, 3 de febreiro de 2021</p>
    <footer><p>José Luis Cabarcos Corral<br>Director da Axencia Galega da Calidade Alimentaria</p></footer>

