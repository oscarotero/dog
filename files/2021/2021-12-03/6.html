---
date: '2021-12-03'
id: G0533-251121-0001
page: 59114
number: 233
agency: Consellería de Infraestruturas e Mobilidade
section: III. Outras disposicións.
title: >-
  DECRETO 160/2021, do 18 de novembro, polo que se declara, en concreto, a
  utilidade pública e se dispón a urxente ocupación dos bens e dereitos
  afectados polo proxecto de construción dunha senda na AC-301, entre os puntos
  quilométricos 2+250 e 2+800, no concello de Rois (clave AC/19/128.06).
range: Decreto
url: >-
  https://www.xunta.gal/dog/Publicados/2021/20211203/AnuncioG0533-251121-0001_gl.html
---
<p>Antecedentes:</p>
    <p>Primeiro. Con data do 25 de setembro de 2020 publicouse no <em>Diario Oficial de Galicia </em>núm. 195 o Anuncio do 15 de setembro de 2020, polo que se somete ao trámite de información pública a separata do proxecto de construción de senda na AC-301, entre os puntos quilométricos (p.q.) 2+250 e 2+800, de clave AC/19/128.06, así como a relación individual de bens, dereitos e propietarios afectados polo proxecto referido.</p>
    <p>Segundo. Logo da análise dos informes, alegacións e certificados presentados, o 22 de xuño de 2021 apróbase o expediente de información pública e posteriormente, con data do 8 de novembro de 2021, apróbase definitivamente o proxecto de construción de senda na AC-301, entre os p.q. 2+250 e 2+800, de clave AC/19/128.06.</p>
    <p>O obxecto do proxecto consiste en definir, xustificar e valorar as actuacións necesarias para a mellora da seguridade viaria e o fomento da mobilidade sustentable na estrada autonómica AC-301, no treito comprendido entre os p.q. 2+250 e 2+800 (marxe esquerda) e a antiga AC-299 (estrada actualmente de titularidade local); a lonxitude total da senda proxectada é de 820 m e permite a conexión dos itinerarios peonís xa existentes no polígono industrial de Rois/Padrón coas beirarrúas do núcleo rural de Rois.</p>
    <p>A competencia para a execución da expropiación forzosa, no ámbito das estradas non incorporadas á rede do Estado, con itinerarios que se desenvolvan integramente no seu territorio, correspóndelle á Comunidade Autónoma de Galicia, ao abeiro do punto dous do artigo 28 do Estatuto de autonomía de Galicia, aprobado pola Lei orgánica 1/1981, do 6 de abril.</p>
    <p>Correspóndelle ao Consello da Xunta de Galicia, como órgano equivalente ao Consello de Ministros, no ámbito da Administración autonómica, o recoñecemento concreto da utilidade pública e a declaración da urxente ocupación dos bens afectados pola expropiación a que dá lugar a realización da obra, segundo o previsto nos artigos 10 e 52 da Lei do 16 de decembro de 1954, de expropiación forzosa.</p>
    <p>Na súa virtude, por proposta da conselleira de Infraestruturas e Mobilidade e logo da deliberación do Consello da Xunta de Galicia, na súa reunión do día dezaoito de novembro de dous mil vinte e un,</p>
    <h2>DISPOÑO:</h2>
    <p>Artigo único</p>
    <p>Declarar, en concreto, a utilidade pública e a necesidade de urxente ocupación, para os efectos de expropiación forzosa, dos bens e dereitos que se concretan no expediente administrativo instruído, así como en calquera das modificacións que sexa necesario realizar para a execución do proxecto de construción de senda na AC-301, entre os p.q. 2+250 e 2+800, de clave AC/19/128.06.</p>
    <p>Santiago de Compostela, dezaoito de novembro dous mil vinte e un</p>
    <footer><p>Alberto Núñez Feijóo<br>Presidente</p><p>Ethel Mª Vázquez Mourelle<br>Conselleira de Infraestruturas e Mobilidade</p></footer>

