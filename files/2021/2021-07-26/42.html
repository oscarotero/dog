---
date: '2021-07-26'
id: G0181-130721-0001
page: 38121
number: 141
agency: Axencia Galega de Infraestruturas
section: VI. Anuncios. a) Administración autonómica.
title: >-
  RESOLUCIÓN do 8 de xullo de 2021, da Área de Deseño de Infraestruturas, pola
  que se fai pública a aprobación do expediente de información pública e,
  definitivamente, o proxecto de construción Fomento da mobilidade sustentable,
  senda na PO-223, treito O Couso-Sobral, puntos quilométricos 3+600-5+760, de
  clave PO/16/262.06.
range: Resolución
url: >-
  https://www.xunta.gal/dog/Publicados/2021/20210726/AnuncioG0181-130721-0001_gl.html
---
<p>O director da Axencia Galega de Infraestruturas, por delegación da conselleira de Infraestruturas e Mobilidade (Orde do 7 de setembro de 2017, <em>Diario Oficial de Galicia</em> do 20 de setembro), vistos os informes das administracións afectadas e as alegacións formuladas no trámite de información pública, ditou o 23 de xuño de 2021 a seguinte resolución:</p>
    <p>«Resolución pola que se aproba o expediente de información pública e, definitivamente, o proxecto de construción Fomento da mobilidade sustentible. Senda na PO-223. Treito: O Couso-Sobral, pp.qq. (puntos quilométricos) 3+600-5+760, de clave PO/16/262.06.</p>
    <p>Antecedentes de feito:</p>
    <p>Primeiro. No DOG núm. 200, do 2 de outubro de 2020, publicouse o Anuncio do 16 de setembro de 2020 polo que se somete ao trámite de información pública a separata para información pública do proxecto de construción Fomento da mobilidade sustentable. Senda na PO-223. Treito: O Couso-Sobral, pp.qq. 3+600-5+760, de clave PO/16/262.06, así como a relación individual de bens, dereitos e propietarios afectados polo proxecto referenciado, para os efectos do previsto no artigo 56.1 do Regulamento da Lei de expropiación forzosa, aprobado polo Decreto do 26 de abril de 1957.</p>
    <p>Segundo. As administracións afectadas emitiron os correspondentes informes, e no trámite de información pública formularon alegacións as persoas interesadas. A todas elas déuselles resposta motivada, segundo figura no informe que consta no expediente, que lles foi notificado ás administracións ás cales se lles deu trámite de informe e aos particulares que presentaron alegacións.</p>
    <p>Fundamentos de dereito:</p>
    <p>Primeiro. A conselleira de Infraestruturas e Mobilidade é competente para resolver os expedientes de información pública en materia de estradas e informes das administracións afectadas, de acordo co Decreto 26/2019, do 7 de marzo, polo que se establece a estrutura orgánica da Consellería de Infraestruturas e Mobilidade. Esta competencia atópase delegada na persoa titular da Dirección da Axencia Galega de Infraestruturas, segundo o artigo 8.1.b) da Orde do 7 de setembro de 2017 sobre delegación de competencias no secretario xeral técnico e noutros órganos e entidades públicas adscritos a esta consellería (DOG núm. 179, do 20 de setembro).</p>
    <p>Segundo. O artigo 21.4 da Lei 8/2013, do 28 de xuño, de estradas de Galicia, establece que, transcorridos os prazos dos trámites de información pública e informe das administracións afectadas e recibidas as alegacións e informes presentados, darase resposta motivada ás alegacións formuladas. O informe resultante poñerase á disposición das persoas interesadas e notificaráselles ás administracións ás cales se lles dese trámite de informe e aos particulares que presentasen alegacións. Finalmente, resolverase tamén sobre a aprobación do expediente de información pública.</p>
    <p>Logo de revisados os informes emitidos e as alegacións formuladas, procede introducir as seguintes modificacións relativas ao trazado sometido a información pública:</p>
    <p>• A parada de autobús e a semiglorieta do punto quilométrico (p.q.) 3+890, marxe dereita, redeseñaranse adoptando parámetros mínimos, co propósito de optimizar e reducir a afección á parcela lindeira.</p>
    <p>• Disporanse tres prazas de aparcadoiro na vía local situada no p.q. 5+460, marxe dereita.</p>
    <p>Deberase ter en conta o proxecto construtivo MSV na estrada PO-224, pp.qq. 2+440-2+830, Santo André de Xeve, PO/20/030.06, para os efectos de coordinar as actuacións recollidas neste, cuxo ámbito de actuación na propia PO-223 está comprendido entre os pp.qq. 4+610 e 4+830, as cales consisten en: </p>
    <p>• Mellorar a actual intersección en cruz coa estrada autonómica PO-223, p.q. 2+670.</p>
    <p>• Reordenar o espazo público na contorna do colexio CEIP Santo André de Xeve, como consecuencia das actuais deficiencias en canto a zonas de aparcadoiro e estacionamento, paradas de autobuses, confluencia de manobras, delimitación clara dos usos do espazo público, etc.</p>
    <p>• Provocar unha diminución da velocidade no tramo de estudo. </p>
    <p>• Dispoñer un itinerario peonil/ciclista que permita a conexión do núcleo poboacional de Sobral co colexio CEIP Santo André de Xeve ao longo da estrada autonómica PO-224.</p>
    <p>O artigo 22.2 da citada Lei 8/2013, do 28 de xuño, establece que no caso de estudos ou proxectos sometidos aos trámites de información pública e informe das administracións afectadas, unha vez emitido o informe sobre as alegacións presentadas, o órgano competente da Administración promotora da actuación debe adoptar a correspondente resolución, que pode ser de aprobación definitiva de todo o ámbito do estudo ou proxecto ou ben só dunha parte deste.</p>
    <p>No seu número 5, o mesmo artigo indica que a aprobación definitiva dos anteproxectos, proxectos de trazado ou proxectos de construción implicará a declaración de utilidade pública, a necesidade de ocupación dos bens e de adquisición dos dereitos necesarios para a execución das obras, dos depósitos dos materiais sobrantes, dos préstamos necesarios para executalas e para a reposición de servizos afectados, así como para a traza de planta do proxecto e as modificacións desta que, de ser o caso, se puideren aprobar posteriormente, e a urxencia da ocupación, todo iso para os efectos de expropiación, ocupación temporal ou imposición ou modificación de servidumes.</p>
    <p>No punto 6 do mesmo artigo 22 indícase que “logo de aprobados definitivamente os anteproxectos, proxectos de trazado ou proxectos de construción, as limitacións á propiedade e á titularidade doutros dereitos establecidos nesta lei serán efectivas respecto dos terreos que afecte a actuación correspondente”.</p>
    <p>De acordo co que establece o artigo 23 da citada Lei 8/2013, do 28 de xuño, os estudos e proxectos sometidos aos trámites de información pública en materia de estradas e informe das administracións afectadas, unha vez aprobados definitivamente, teñen a consideración de proxectos sectoriais de incidencia supramunicipal, segundo o disposto na lexislación autonómica de ordenación do territorio, e as determinacións que neles se conteñen terán forza vinculante para as administracións públicas e para os particulares, e prevalecerán sobre as determinacións do planeamento urbanístico vixente, sen prexuízo de que as entidades locais en que se asenten as infraestruturas obxecto do proxecto deberán adaptar o seu planeamento urbanístico ao contido no proxecto.</p>
    <p>Polo exposto, o Concello de Pontevedra deberá adaptar o seu planeamento urbanístico na súa primeira modificación ou revisión ao contido no proxecto.</p>
    <p>Terceiro. Que simultaneamente ao trámite sinalado no parágrafo anterior e para os efectos previstos no artigo 56.1 do Regulamento de expropiación forzosa, someteuse a información pública a relación individual de bens, dereitos e propietarios afectados pola realización da obra correspondente.</p>
    <p>De acordo con todo o exposto, e logo dos informes e certificados presentados, </p>
    <h2>RESOLVO:</h2>
    <p>Primeiro. Aprobar o expediente de información pública do proxecto de construción Fomento da mobilidade sustentable. Senda na PO-223. Treito: O Couso-Sobral, pp.qq. 3+600-5+760, de clave PO/16/262.06, coas modificacións relativas ao trazado sometido á información pública que se indican no fundamento de dereito segundo.</p>
    <p>Segundo. Aprobar o proxecto de construción Fomento da mobilidade sustentable. Senda na PO-223. Treito: O Couso-Sobral, pp.qq. 3+600-5+760, de clave PO/16/262.06, nos termos indicados no punto anterior. </p>
    <p>Terceiro. Consonte establece o artigo 23 da Lei 8/2013, do 28 de xuño, de estradas de Galicia, o Concello de Pontevedra deberá adaptar o seu planeamento urbanístico ao contido no proxecto, na súa primeira modificación ou revisión.</p>
    <p>Contra esta resolución, que pon fin á vía administrativa, poderase interpoñer recurso contencioso-administrativo ante a Sala do Contencioso-Administrativo do Tribunal Superior de Xustiza de Galicia, no prazo de dous meses, contados desde o día seguinte ao da publicación desta resolución no <em>Diario Oficial de Galicia</em>, de conformidade co establecido nos artigos 10, 14 e 46.1 da Lei 29/1998, do 13 de xullo, reguladora da xurisdición contencioso-administrativa».</p>
    <p>O que se fai público para xeral coñecemento.</p>
    <p>Santiago de Compostela, 8 de xullo de 2021</p>
    <footer><p>Carlos Lefler Gullón<br>Xefe da Área de Deseño de Infraestruturas</p></footer>

