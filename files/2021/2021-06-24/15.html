---
date: '2021-06-24'
id: G0003-170621-0004
page: 31883
number: 119
agency: Servizo Galego de Saúde
section: IV. Oposicións e concursos.
title: >-
  RESOLUCIÓN do 16 de xuño de 2021, da Dirección Xeral de Recursos Humanos, pola
  que se publica o Acordo do Consello de Dirección da Consellería de Sanidade,
  do 7 de xuño de 2021, sobre a provisión de postos de xefatura e coordinación
  no ámbito da atención primaria.
range: Resolución
url: >-
  https://www.xunta.gal/dog/Publicados/2021/20210624/AnuncioG0003-170621-0004_gl.html
---
<p>O Consello de Dirección da Consellería de Sanidade, na súa reunión do 7 de xuño de 2021, adoptou un acordo sobre a provisión de postos de xefatura e coordinación no ámbito da atención primaria, o cal se considera oportuno publicar para o seu xeral coñecemento.</p>
    <p>En consecuencia, resolvo proceder á publicación do dito acordo no <em>Diario Oficial de Galicia</em>.</p>
    <p>Santiago de Compostela, 16 de xuño de 2021</p>
    <footer><p>Ana María Comesaña Álvarez<br>Directora xeral de Recursos Humanos</p></footer>
    <h2>Acordo do Consello de Dirección da Consellería de Sanidade,<br>do 7 de xuño de 2021, sobre a provisión de postos de xefatura<br>e coordinación no ámbito da atención primaria</h2>
    <p>O Decreto 206/2005, do 22 de xullo, de provisión de prazas de persoal estatutario do Servizo Galego de Saúde, establece a libre designación como o procedemento ordinario para a provisión dos postos de xefatura e coordinación, de persoal sanitario con formación universitaria, no ámbito da atención primaria.</p>
    <p>Entre as liñas estratéxicas de actuación desta administración sanitaria figura impulsar a autonomía na xestión dos servizos de atención primaria potenciando os postos de xefatura e coordinación e cambiando, para eses efectos, o seu sistema de provisión, de forma que, para valorar a idoneidade das persoas candidatas, se outorgue relevancia aos seus proxectos de xestión.</p>
    <p>Sen prexuízo de calquera futura reforma da normativa vixente, procede, xa que logo, que a partir deste momento, a modo de experiencia piloto, as xerencias das áreas sanitarias poidan requirirlles ás persoas candidatas que presenten o seu proxecto de xestión; para estes efectos, serán as propias xerencias as que determinen as convocatorias en que, polas características do servizo ou unidade, estean especialmente xustificadas a presentación e a avaliación dos proxectos. </p>
    <p>Por outro lado, a recente modificación da Lei 8/2008, do 10 de xullo, de saúde de Galicia, realizada pola Lei 8/2021, do 25 de febreiro, introduce no seu artigo 66 a figura dos plans locais de saúde como parte dunha planificación integral e do reforzo da saúde pública e comunitaria, e como un avance cara a un modelo de maior autonomía nos servizos de atención primaria e unha asistencia máis axustada ás peculiaridades da poboación e do territorio. Polo tanto, resulta conveniente que os proxectos de xestión inclúan referencias ao correspondente plan local de saúde.</p>
    <p>Finalmente, na procura de impulsar o traballo interprofesional, conxunto e consensuado, alúdese neste acordo á posibilidade de que as xerencias impulsen procedementos para a provisión simultánea ou vinculada de postos de xefatura e coordinación, de modo que, no exercicio das súas facultades para valorar a idoneidade para o seu desempeño, teñan en conta os proxectos de xestión que sexan consensuados e coordinados.</p>
    <p>Con base no que antecede, en exercicio das funcións atribuídas no artigo 16 do Decreto 136/2019, do 10 de outubro, polo que se establece a estrutura orgánica da Consellería de Sanidade, este consello de dirección acorda:</p>
    <p>1. Cando estea especialmente xustificado polas características do servizo ou unidade de atención primaria, e dentro do sistema de libre designación previsto no capítulo VI do Decreto 206/2005, do 22 de xullo, de provisión de prazas de persoal estatutario do Servizo Galego de Saúde, as xerencias das áreas sanitarias requiriranlles ás persoas candidatas que presenten un proxecto de xestión axustado aos requirimentos e contido mínimos que se establezan na convocatoria.</p>
    <p>2. Entre os ditos requirimentos e contido mínimos deberase incluír o compromiso da persoa candidata de impulsar a elaboración dun plan local de saúde, así como a presentación dunhas bases para tal elaboración. Esas bases deberán ter en conta as orientacións metodolóxicas elaboradas pola Consellería de Sanidade.</p>
    <p>https://www.sergas.es/Asistencia-sanitaria/Documents/1398/Plan%20local%20de%20salud_DEF.pdf</p>
    <p>3. As xerencias das áreas sanitarias poderán establecer procedementos para a provisión simultánea ou vinculada de postos de xefatura e coordinación, de tal forma que, entre os elementos para valorar a idoneidade das persoas candidatas, outorguen relevancia aos proxectos de xestión consensuados e coordinados.</p>

