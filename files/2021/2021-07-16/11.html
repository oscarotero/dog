---
date: '2021-07-16'
id: O150-090721-0001
page: 36541
number: 135
agency: Escola Galega de Administración Pública
section: III. Outras disposicións.
title: >-
  RESOLUCIÓN do 9 de xullo de 2021 pola que se convoca o curso Programa avanzado
  DPD para persoal delegado de protección de datos  persoais da Xunta de
  Galicia.
range: Resolución
url: >-
  https://www.xunta.gal/dog/Publicados/2021/20210716/AnuncioO150-090721-0001_gl.html
---
<p>No marco da colaboración entre a Escola Galega de Administración Pública (en diante, EGAP) e a Axencia para a Modernización Tecnolóxica de Galicia (Amtega), para a convocatoria e o desenvolvemento de actividades de formación e divulgación en materia de administración electrónica e protección de datos,</p>
    <h2>RESOLVO:</h2>
    <p>Convocar un curso para persoal delegado de protección de datos persoais da Xunta de Galicia que figura no anexo II, que deberá desenvolverse segundo as bases detalladas no anexo I.</p>
    <p>Santiago de Compostela, 9 de xullo de 2021</p>
    <footer><p>Sonia Rodríguez-Campos González<br>Directora da Escola Galega de Administración Pública</p></footer>
    <h2>ANEXO I</h2>
    <p>Primeira. <em>Requisitos dos/das participantes</em></p>
    <p>Poderá participar na acción formativa convocada nesta resolución o persoal delegado de protección de datos (en diante, DPD) nomeado ou cuxo nomeamento estea previsto a curto prazo, na Administración xeral da Xunta de Galicia e no sector público autonómico e as persoas que formen parte do equipo de apoio aos DPD nos ámbitos anteriormente indicados, que non tivesen realizado a mesma acción formativa en convocatorias anteriores, que se encontren en situación de servizo activo (incluído permiso por nacemento para a nai biolóxica, adopción ou acollemento, permiso do proxenitor distinto da nai biolóxica por nacemento, garda con fins de adopción, acollemento ou adopción ou excedencia polo coidado dun/dunha fillo/a ou dun/dunha familiar) e que reúnan os requisitos establecidos nesta convocatoria e para cada un dos casos no anexo II.</p>
    <p>Segunda. <em>Desenvolvemento das actividades de formación</em></p>
    <p>As actividades formativas realizaranse cos requirimentos, a duración e as condicións que se indiquen na convocatoria. A información relativa ao desenvolvemento da actividade, así como as súas posibles modificacións, será actualizada e ampliada na páxina web <a href="https://egap.xunta.gal">https://egap.xunta.gal</a>.</p>
    <p>Terceira. <em>Solicitudes e prazos</em></p>
    <p>1. O prazo de presentación de solicitudes será de dez días a partir do día seguinte ao da publicación desta resolución no <em>Diario Oficial de Galicia</em>.</p>
    <p>2. As solicitudes de participación nas actividades formativas só poderán realizarse mediante o formulario de matrícula telemática dispoñible no enderezo <a href="https://egap.xunta.gal/matricula">https://egap.xunta.gal/matricula</a> desde as 9.00 horas da data de inicio do prazo de presentación de solicitudes e ata as 23.55 horas da data de finalización. As solicitudes entenderanse presentadas unha vez que se complete correctamente o proceso de matriculación.</p>
    <p>3. Serán excluídas automaticamente aquelas solicitudes que non se axusten ao formulario de solicitude, non teñan cubertos correctamente os datos precisos para a realización do proceso de selección ou sexan presentadas fóra de prazo.</p>
    <p>4. As persoas que oculten ou falseen datos esenciais para a selección serán automaticamente excluídas das actividades solicitadas e pasarán ao final das listas de todas as actividades formativas que soliciten e cuxo prazo de matrícula comece dentro do ano seguinte contado desde que se detecte o feito.</p>
    <p>5. As persoas interesadas en recibir mensaxes sobre o proceso de selección deberán facilitar un enderezo de correo electrónico e/ou un número de teléfono móbil e, ao tratarse de actividades impartidas nunha modalidade que inclúe teleformación, deberán dispor dun equipo informático que cumpra os seguintes requisitos técnicos:</p>
    <p>– Un computador con conexión á internet.</p>
    <p>– Un navegador web actualizado.</p>
    <p>6. As persoas que necesiten acreditar circunstancias específicas (discapacidade, permiso de maternidade, etc.) de acordo cos criterios de selección poderán remitirlle á EGAP a correspondente documentación complementaria, xunto cunha copia do formulario da matrícula, ao enderezo de correo electrónico <a href="mailto:xestion.egap@xunta.gal">xestion.egap@xunta.gal</a>, sen prexuízo do previsto no artigo 16.4 da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro). A devandita documentación deberá enviarse por unha única das vías indicadas, no caso contrario só serán considerados os datos achegados por correo electrónico. A documentación deberá presentarse dentro do prazo sinalado no punto 1 desta base.</p>
    <p>7. A EGAP adoptará as medidas necesarias para facilitar a presentación das solicitudes. As dúbidas, as dificultades técnicas e as peticións de información complementaria serán atendidas a través do enderezo de correo electrónico <a href="mailto:xestion.egap@xunta.gal">xestion.egap@xunta.gal</a>.</p>
    <p>Cuarta. <em>Comprobación de datos</em></p>
    <p>1. Para a tramitación do procedemento consultaranse automaticamente os datos das persoas interesadas necesarios para realizar o proceso de selección das actividades formativas.</p>
    <p>2. No caso de que as persoas interesadas se opoñan a esta consulta deberán sinalalo expresamente e achegar os documentos que indiquen a súa situación administrativa, tipo de persoal e antigüidade na Administración.</p>
    <p>3. Excepcionalmente, no caso de que algunha circunstancia imposibilite a obtención dos citados datos, poderase solicitar ás persoas interesadas a presentación dos documentos correspondentes.</p>
    <p>4. A presentación da solicitude comportará a autorización da persoa solicitante ao órgano xestor para pedir as certificacións necesarias para realizar a selección de acordo cos criterios da EGAP.</p>
    <p>Quinta. <em>Criterios de selección</em></p>
    <p>As persoas solicitantes serán seleccionadas de acordo coa seguinte orde de preferencia:</p>
    <p>1º. Persoas nomeadas como delegados/as de protección de datos nas consellerías da Xunta de Galicia e en entidades dependentes. Inclúese tanto a persoa DPD titular como a suplente.</p>
    <p>2º. Persoas cuxo nomeamento como delegados/as de protección de datos estea previsto a curto prazo na Administración xeral da Xunta de Galicia e no sector público autonómico, xa sexa como titular ou como suplente.</p>
    <p>3º. Persoas que formen parte do equipo de apoio aos DPD nos ámbitos anteriormente indicados.</p>
    <p>En todos os casos anteriores, as persoas candidatas non poderán ter realizado a mesma actividade formativa en convocatorias anteriores</p>
    <p>Dentro de cada grupo, as persoas indicadas serán ordenadas de acordo cos criterios selectivos que son os sinalados con carácter xeral na Resolución do 4 de xaneiro de 2008 pola que se actualizan os criterios de participación nas actividades formativas da Escola Galega de Administración Pública (DOG núm. 7, do 10 xaneiro).</p>
    <p>Sexta. <em>Publicación das relacións do alumnado seleccionado</em></p>
    <p>1. A EGAP publicará no enderezo <a href="https://egap.xunta.gal">https://egap.xunta.gal</a> unha relación das persoas seleccionadas para participar no dito curso, así como un número adecuado de reservas de acordo co disposto no artigo 45.1.b) da Lei 39/2015, do 1 de outubro, do procedemento administrativo común das Administracións públicas (BOE núm. 236, do 2 de outubro).</p>
    <p>O prazo de presentación de alegacións será de dez días desde a súa publicación de acordo co artigo 68.1 da Lei 39/2015, do 1 de outubro, do procedemento administrativo común das administracións públicas.</p>
    <p>Entenderase que as persoas que non figuren na relación foron excluídas por algunha das razóns expresadas nas bases da convocatoria ou ocupan un posto máis afastado na listaxe de agarda.</p>
    <p>2. Transcorrido o prazo de alegacións, a EGAP publicará no enderezo <a href="https://egap.xunta.gal">https://egap.xunta.gal</a> a listaxe definitiva de persoas admitidas no curso. Contra esta listaxe poderase interpoñer recurso de alzada no prazo dun mes desde a dita publicación, de acordo co disposto polos artigos 112.1, 121 e 122 da Lei 39/2015, do 1 de outubro, do procedemento administrativo común das administracións públicas.</p>
    <p>Sétima. <em>Cambios ou substitucións na selección. A renuncia. O seguimento das actividades formativas</em></p>
    <p>1. Os cambios ou as substitucións na selección:</p>
    <p>En ningún caso serán admitidos cambios ou substitucións entre as persoas seleccionadas.</p>
    <p>2. A renuncia:</p>
    <p>a) As persoas seleccionadas só poderán renunciar á actividade formativa:</p>
    <p>– Por causa de forza maior suficientemente acreditada.</p>
    <p>– Por necesidades do servizo debidamente motivadas por parte dos/das responsables dos centros directivos.</p>
    <p>– Por razóns de conciliación familiar.</p>
    <p>– Por outras causas xustificadas documentalmente.</p>
    <p>b) A renuncia debe ser comunicada por escrito á EGAP cunha antelación de tres días anteriores ao inicio da actividade formativa. Na páxina web da escola está dispoñible un modelo de renuncia.</p>
    <p>Para isto poderase utilizar, alén do previsto no artigo 16.4 da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro), o enderezo de correo electrónico <a href="mailto:xestion.egap@xunta.gal">xestion.egap@xunta.gal</a>.</p>
    <p>c) As persoas que incumpran o previsto nas liñas a) e b) pasarán ao final das listaxes de agarda de todas as actividades formativas que soliciten e cuxo prazo de matrícula comece dentro do ano seguinte contado a partir do día da finalización desta actividade.</p>
    <p>3. Seguimento da actividade de teleformación:</p>
    <p> As persoas que non completen o 50 % das actividades e tarefas propostas pola titoría pasarán ao final das listaxes de agarda de todas as actividades formativas que soliciten e cuxo prazo de matrícula comece dentro do ano seguinte contado a partir do día da finalización desta actividade.</p>
    <p>Oitava. <em>Superación da actividade formativa</em></p>
    <p>Para poder superar a actividade de teleformación, o alumnado deberá en primeiro lugar, realizar todas as actividades que o/a titor/a propoña. Estas deben constar debidamente presentadas nos prazos estipulados na programación didáctica do curso. A non superación das actividades obrigatorias suporá a perda automática do dereito a participar na proba de avaliación final.</p>
    <p>En segundo lugar, o alumnado deberá superar unha proba de avaliación que se realizará en liña ao final dela.</p>
    <p>Novena. <em>Certificados</em></p>
    <p>Para a obtención do certificado de aproveitamento o alumnado deberá obter a avaliación positiva do seu profesorado, o cal emitirá un informe en que declare apto/a ou non apto/a cada alumno/a en función do resultado das tarefas e cuestionarios propostos e da proba de avaliación final.</p>
    <p>Décima. <em>Facultades da EGAP e da Amtega</em></p>
    <p>1. A EGAP e a Amtega poderán modificar o desenvolvemento, as datas e os lugares da actividade formativa, así como resolver todas as continxencias que poidan xurdir. Correspóndelles á EGAP e á Amtega prover canto sexa necesario para a execución e cumprimento desta resolución.</p>
    <p>2. No suposto de que o número de admitidos sexa inferior ao 50 % das prazas convocadas, a EGAP e a Amtega reservan para si o dereito a suspender ou cancelar a actividade, caso en que empregarán os medios de notificación ás persoas interesadas previstos na normativa vixente.</p>
    <p>3. A EGAP e a Amtega garantirán na actividade derivada desta convocatoria a promoción da igualdade real e efectiva entre mulleres e homes, a eliminación de calquera tipo de discriminación e o fomento dos dereitos de conciliación.</p>
    <h2>ANEXO II</h2>
    <p>Código: CV21070.</p>
    <p>Área de coñecemento: Administración electrónica, protección de datos e calidade administrativa.</p>
    <p>Nome do curso: Programa avanzado DPD para persoal delegado de protección de datos da Xunta de Galicia.</p>
    <p>1. Obxectivos.</p>
    <p>Os/as participantes no Programa avanzado para DPD adquirirán os coñecementos avanzados e as competencias necesarias para consolidar a súa experiencia e desempeñar con excelencia o rol dun DPD. Este é, ademais, un programa recoñecido para o acceso á certificación como DPD conforme o esquema desenvolvido pola Axencia Española de Protección de Datos en colaboración coa ENAC.</p>
    <p>2. Destinatarios/as.</p>
    <p>Poderán participar nesta actividade formativa as persoas nomeadas como delegados/as de protección de datos nas consellerías da Xunta de Galicia e en entidades dependentes (tanto o titular como o suplente), así como as persoas que estea previsto que sexan nomeadas como delegados/as e as persoas que formen parte dos equipos de apoio ao DPD no mesmo ámbito, e que non tivesen realizado a mesma actividade formativa en anteriores convocatorias.</p>
    <p>3. Desenvolvemento.</p>
    <p>Modalidade: teleformación.</p>
    <p>Número de edicións: 1.</p>
    <p>Duración: 104 h.</p>
    <p>Datas: do 14 de setembro ao 28 de decembro.</p>
    <p>Prazas: 16.</p>
    <p>4. Contido:</p>
    <p>1º. Contexto normativo e ámbito de aplicación.</p>
    <p>2º. O Regulamento europeo de protección de datos e a Lei orgánica 3/2018, do 5 de decembro, de protección de datos persoais e garantía dos dereitos dixitais (LOPDGDD). As autoridades de control.</p>
    <p>3º. O persoal delegado de protección de datos.</p>
    <p>4º. Fendas de seguridade.</p>
    <p>5º. A responsabilidade proactiva.</p>
    <p>6º. O Regulamento europeo de protección de datos e a LOPDGDD. Transferencias internacionais de datos.</p>
    <p>7º. Técnicas para garantir o cumprimento da normativa de protección de datos.</p>
    <p>8º. Retos en materia de protección de datos.</p>
    <p>9º. A LOPDGDD: dereitos dixitais.</p>
    <p>10º. Outra normativa con impacto en protección de datos.</p>

