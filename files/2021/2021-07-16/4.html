---
date: '2021-07-16'
id: G0598-090721-0004
page: 36523
number: 135
agency: 'Consellería de Cultura, Educación e Universidade'
section: III. Outras disposicións.
title: >-
  ORDE do 8 de xullo de 2021 pola que se autoriza a implantación de ensinanzas
  universitarias oficiais de grao, máster universitario e programas de
  doutoramento nas universidades da Coruña, Santiago de Compostela e Vigo para o
  curso 2021/22.
range: Orde
url: >-
  https://www.xunta.gal/dog/Publicados/2021/20210716/AnuncioG0598-090721-0004_gl.html
---
<p>A Lei orgánica 6/2001, do 21 de decembro, de universidades, establece que a implantación e a supresión de ensinanzas conducentes á obtención de títulos universitarios de carácter oficial e validez en todo o territorio nacional serán acordadas pola Comunidade Autónoma, logo de solicitude de implantación polas universidades, segundo o disposto na lexislación vixente. </p>
    <p>O Real decreto 1393/2007, do 29 de outubro, modificado polo Real decreto 861/2010, do 2 de xullo, regula a ordenación das ensinanzas universitarias oficiais e dispón, no seu capítulo VI, o procedemento de verificación e acreditación dos títulos. Os plans de estudos serán verificados mediante resolución do Consello de Universidades e autorizados pola Comunidade Autónoma. Mediante acordo do Consello de Ministros establecerase o carácter oficial dos títulos e realizarase a súa inscrición no Rexistro de Universidades, Centros e Títulos (RUCT). O Real decreto 99/2011, do 28 de xaneiro, polo que se regulan as ensinanzas oficiais de doutoramento, deu unha nova regulación ás ensinanzas de doutoramento, que iniciou unha nova etapa de reorganización xeral dos estudos de posgrao, diferenciando o máster universitario dos programas de doutoramento.</p>
    <p>No ámbito autonómico esta materia está regulada pola Lei 6/2013, do 13 de xuño, do Sistema universitario de Galicia; pola Orde do 20 de marzo de 2012, que desenvolve o Decreto 222/2011, do 2 de decembro, polo que se regulan as ensinanzas universitarias oficiais no ámbito da Comunidade Autónoma de Galicia, e polo Decreto 161/2015, do 5 de novembro, que modifica o Decreto 222/2011. </p>
    <p>No Decreto 222/2011, do 2 de decembro, establécese que o procedemento para obter a autorización da implantación das ensinanzas universitarias oficiais no ámbito territorial propio da Comunidade Autónoma se farase mediante orde da consellería competente en materia de universidades, que se publicará no <em>Diario Oficial de Galicia</em>. Previamente terá que ser sometido a informe do Consello Galego de Universidades, de acordo co previsto no artigo 56 da citada Lei 6/2013, do 13 de xuño, do Sistema universitario de Galicia. </p>
    <p>As universidades, logo de ser autorizadas a implantar os estudos, quedan obrigadas a adoptar as garantías precisas para que non se demore a súa impartición máis alá dun curso académico. Por razóns excepcionais, debidamente xustificadas, o departamento competente en materia de universidades poderá autorizar a non impartición da titulación noutro curso académico. </p>
    <p>O Pleno do Consello Galego de Universidades, na sesión ordinaria do 14 de xuño de 2021, no exercicio das súas competencias, acordou emitir informe favorable sobre a solicitude das universidades do Sistema universitario de Galicia de implantación dos seguintes títulos unha vez obtidas as resolucións de verificación do Ministerio.</p>
    <p>Por todo iso,</p>
    <h2>DISPOÑO:</h2>
    <p>Artigo 1</p>
    <p>Que se autorice a Universidade da Coruña para implantar, no curso 2021/22, as ensinanzas universitarias oficiais de:</p>
    <p>1. Grao en Máquinas Navais. A autorización de implantación deste título inicia o proceso de extinción do grao en Tecnoloxías Mariñas autorizado polo Decreto 187/2010, do 11 de novembro (DOG do 17 de novembro), con número RUCT 2502211. </p>
    <p>2. Máster universitario Erasmus Mundus en Sostibilidade e Industria 4.0 Aplicada ao Sector Marítimo pola Universidade da Coruña; Universitá degli Studi di Napoli Federico II e University of Zagreb. Autorizado por medio desta orde.</p>
    <p>3. Máster universitario en Xerontoloxía pola Universidade da Coruña e a Universidade de Santiago de Compostela. A autorización de implantación deste título inicia o proceso de extinción do máster universitario coa mesma denominación, autorizado polo Decreto 51/2006, do 23 de marzo (DOG do 28 de marzo), con número RUCT 4310400.</p>
    <p>4. Programa de doutoramento en Matemáticas e Aplicacións pola Universidade da Coruña; a Universidade de Santiago de Compostela; a Universidade de Vigo; a Universidade de Porto; a Universidade de Trás-Os-Montes e Alto Douro e Universidade do Minho. Autorizado por medio desta orde. </p>
    <p>Artigo 2</p>
    <p>Que se autorice a Universidade de Santiago de Compostela para implantar, no curso 2021/22, as ensinanzas universitarias oficiais de:</p>
    <p>1. Grao en Xestión Cultural. A autorización de implantación deste título inicia o proceso de extinción do grao en Ciencias da Cultura e Difusión Cultural, autorizado polo Decreto 150/2010, do 16 de setembro (DOG do 23 de setembro), con número RUCT 2502440.</p>
    <p>2. Máster universitario en Sistemas Aéreos non Tripulados pola Universidade de Santiago de Compostela e a Universidade de Vigo. A autorización de implantación deste título inicia o proceso de extinción do máster universitario en Operacións e Enxeñaría de Sistemas Aéreos non Tripulados, autorizado pola Orde do 13 de xuño de 2018 (DOG do 29 de xuño), con número RUCT 4316696.</p>
    <p>3. Máster universitario en Tecnoloxías en Márketing e Comunicación Política. A autorización de implantación deste título inicia o proceso de extinción do máster universitario en Marketing, Consultoría e Comunicación Política, autorizado pola Orde do 1 de febreiro de 2013 (DOG de 12 de febreiro), con número RUCT 4313707.</p>
    <p>4. Máster universitario en Xerontoloxía pola Universidade da Coruña e a Universidade de Santiago de Compostela. A autorización de implantación deste título inicia o proceso de extinción do máster universitario coa mesma denominación, autorizado polo Decreto 51/2006, do 23 de marzo (DOG do 28 de marzo), con número RUCT 4310400. </p>
    <p>5. Máster universitario en Xornalismo e Comunicación Multimedia: Novas Tendencias en Produción, Xestión e Difusión do Coñecemento. A autorización de implantación deste título inicia o proceso de extinción do máster universitario en Xornalismo e Comunicación: Novas Tendencias en Produción, Xestión e Difusión do Coñecemento, autorizado pola Orde do 28 de xuño de 2016 (DOG do 13 de xullo), con número RUCT 4315656.</p>
    <p>6. Programa de doutoramento en Matemáticas e Aplicacións pola Universidade da Coruña; a Universidade de Santiago de Compostela; a Universidade de Vigo; Universidade de Porto; a Universidade de Trás-Os-Montes e Alto Douro e Universidade do Minho, autorizado por medio desta orde.</p>
    <p>7. Programa de doutoramento en Agricultura e Medio Ambiente para o Desenvolvemento pola Universidade de Santiago de Compostela e a Universidade de San Carlos de Guatemala. A autorización de implantación deste título inicia o proceso de extinción do programa de doutoramento en Ciencias Agrícolas e Medioambientais, autorizado pola Orde do 6 de xuño de 2013 (DOG do 18 de xuño), con número RUCT 5600120.</p>
    <p>Artigo 3</p>
    <p>Que se autorice a Universidade de Vigo para implantar, no curso 2021/22, as ensinanzas universitarias oficiais de:</p>
    <p>1. Grao en Filoloxía Aplicada Galega e Española. A autorización de implantación deste título inicia o proceso de extinción do grao en Ciencias da Linguaxe e Estudos Literarios, autorizado pola Orde do 24 de outubro de 2014 (DOG do 6 de novembro), con número RUCT 2503097. </p>
    <p>2. Máster universitario en Sistemas Aéreos non Tripulados pola Universidade de Santiago de Compostela e a Universidade de Vigo. A autorización de implantación deste título inicia o proceso de extinción do máster universitario en Operacións e Enxeñaría de Sistemas Aéreos non Tripulados, autorizado pola Orde do 13 de xuño de 2018 (DOG do 29 de xuño), con número RUCT 4316696.</p>
    <p>3. Programa de doutoramento en Matemáticas e Aplicacións pola Universidade da Coruña; a Universidade de Santiago de Compostela; a Universidade de Vigo; Universidade de Porto; Universidade de Trás-Os-Montes e Alto Douro e Universidade do Minho. Autorizado por medio desta orde. </p>
    <p>Artigo 4</p>
    <p>As universidades adoptarán as medidas necesarias para garantir os dereitos académicos dos estudantes que se encontren cursando os estudos que inician o proceso de extinción, de acordo co establecido no artigo 16.2 do Decreto 222/2011, do 2 de decembro. </p>
    <p>Disposición derradeira</p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 8 de xullo de 2021</p>
    <footer><p>Román Rodríguez González<br>Conselleiro de Cultura, Educación e Universidade</p></footer>

