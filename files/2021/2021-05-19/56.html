---
date: '2021-05-19'
id: G0181-050521-0001
page: 24679
number: 92
agency: Axencia Galega de Infraestruturas
section: VI. Anuncios. a) Administración autonómica.
title: >-
  ANUNCIO do 30 de abril de 2021 polo que se somete ao trámite de información
  pública a separata do proxecto de construción de actualización da vía de alta
  capacidade (VAC) da Costa Norte, treito AG-64 San Sadurniño-Sanguiñeira, de
  clave GA/18/029.01, así como a relación individual de bens, dereitos e
  propietarios afectados polo proxecto mencionado.
range: Anuncio
url: >-
  https://www.xunta.gal/dog/Publicados/2021/20210519/AnuncioG0181-050521-0001_gl.html
---
<p>Antecedentes:</p>
    <p>Mediante a Resolución do director da Axencia Galega de Infraestruturas do 22 de abril de 2021 aprobouse provisionalmente o contido do documento para información pública da separata de proxecto de construción de actualización da VAC da Costa Norte, treito AG-64 San Sadurniño-Sanguiñeira, de clave GA/18/029.01.</p>
    <p>En decembro de 2004, a Dirección Xeral de Obras Públicas aprobou o expediente de información pública e definitivamente o estudo informativo e o estudo de impacto ambiental da VAC Ferrol-Barreiros (conexión A-8), treito San Sadurniño-O Barqueiro (clave AC/00/062.00, DOG núm. 240, do 13 de decembro de 2004), o cal foi obxecto dunha longa tramitación ambiental, séndolle de aplicación a declaración de impacto ambiental formulada pola Dirección Xeral de Calidade e Avaliación Ambiental con data do 18 de outubro de 2004.</p>
    <p>Esta VAC ten como finalidade mellorar as comunicacións da zona norte de Galicia, unindo o seu trazado ao da autovía do Cantábrico (A-8), que constitúe o eixe vertebrador da Cornixa Cantábrica; no seu desenvolvemento executáronse as obras, púxose en servizo a denominada Variante de Ortigueira (conexión AC-101-Espasante) e licitouse a redacción do proxecto de trazado e construción da VAC da Costa Norte, treito AG-64 San Sadurniño-Campo do Hospital; subtreito I San Sadurniño-Campo do Hospital (clave AC/00/062.01.1.1). Durante a execución dos traballos, por motivos de seguridade viaria e viabilidade construtiva decidiuse modificar os enlaces de Casanova (p.q. 0+000) e Sanguiñeira (p.q. 8+000); tamén se modificou por motivos de mellora da conexión territorial o enlace de Campo do Hospital e o trazado entre os puntos quilométricos 13+300 e 19+300 por condicionantes técnicos e ambientais.</p>
    <p>Os proxectos mencionados deseñaban unha nova estrada con características de vía reservada para automóbiles pero, dadas as características territoriais, tiña deficiencias de funcionalidade e rendibilidade polo que, en febreiro do ano 2018, se puxo en marcha a actualización da VAC da Costa Norte, tramo AG-64 San Sadurniño-Sanguiñeira (proxecto que nos ocupa).</p>
    <p>Neste proxecto xorde unha proposta que, adaptándose ao trazado xa aprobado, optimiza a sección transversal desde a concepción inicial de sección corredor a unha sección de estrada multicarril 2+1, con posibilidade de adiantamento en condiciones de seguridade desde o momento inicial. </p>
    <p>Considerando todo o exposto e o establecido na normativa vixente,</p>
    <h2>RESOLVO:</h2>
    <p>Primeiro. De acordo co establecido no artigo 21.1 da Lei 8/2013, do 28 de xuño, de estradas de Galicia, e no artigo 50 do Decreto 66/2016, do 26 de maio, polo que se aproba o Regulamento xeral de estradas de Galicia, a mencionada separata do proxecto de construción sométese ao trámite de información pública durante un período de trinta (30) días hábiles, contados a partir do seguinte ao da publicación deste anuncio no <em>Diario Oficial de Galicia</em>, para que as persoas que o consideren oportuno poidan formular por escrito, ante a Axencia Galega de Infraestruturas, as observacións que crean convenientes relativas á concepción global do trazado deseñado; é de aplicación a declaración de impacto ambiental formulada pola Dirección Xeral de Calidade e Avaliación Ambiental o 18 de outubro de 2004 e publicada no DOG do 25 de novembro mediante a Resolución do 11 de novembro de 2004, da Dirección Xeral de Obras Públicas.</p>
    <p>Segundo. Simultaneamente ao trámite sinalado no parágrafo anterior, e para os efectos previstos no artigo 56.1 do Decreto do 26 de abril de 1957, polo que se aproba o Regulamento de expropiación forzosa, sométese a información pública a relación individual de bens, dereitos e propietarios afectados pola realización da obra correspondente, para que os afectados presenten cantas alegacións ou rectificacións consideren convenientes en canto aos bens e dereitos descritos na relación anexa.</p>
    <p>Terceiro. Do mesmo xeito, sométese o presente proxecto a información pública para os efectos do establecido no Real decreto 849/1986, do 11 de abril, polo que se aproba o Regulamento do dominio público hidráulico, en relación coa protección do dominio público hidráulico e coas actuacións neste ou na súa zona de policía.</p>
    <p>Cuarto. A exposición ao público, para os efectos da presente resolución, realízase na Axencia Galega de Infraestruturas (San Caetano, s/n, 15781 Santiago de Compostela), no Servizo de Infraestruturas da Coruña (rúa Vicente Ferrer, 2, 15008 A Coruña), na Casa do Concello de San Sadurniño (Casal, 16, 15560 San Sadurniño, A Coruña) e na Casa do Concello de Moeche (estrada de San Ramón, s/n, 15563 Moeche, A Coruña). Así mesmo, na páxina web da Consellería de Infraestruturas e Mobilidade<br>(https://infraestruturasemobilidade.xunta.gal/organizacion/c/CIV_Axencia_Galega_de_Infraestruturas) atópase á disposición dos interesados a separata do proxecto de construción.</p>
    <p>Santiago de Compostela, 30 de abril de 2021</p>
    <footer><p>Francisco Menéndez Iglesias<br>Director da Axencia Galega de Infraestruturas</p></footer>

