---
date: '2021-03-29'
id: O3C2-180321-0001
page: 16880
number: 59
agency: Academia Galega de Seguridade Pública
section: III. Outras disposicións.
title: >-
  RESOLUCIÓN do 18 de marzo de 2021 pola que se convocan cursos de formación
  continua para o persoal dos corpos da Policía local dos concellos de Galicia.
range: Resolución
url: >-
  https://www.xunta.gal/dog/Publicados/2021/20210329/AnuncioO3C2-180321-0001_gl.html
---
<p>Aprobado o programa anual de actividades para o ano 2021 da Academia Galega de Seguridade Pública (Agasp) polo Consello Reitor e de acordo co establecido no artigo 9.2.b) da Lei 1/2007, do 15 de xaneiro, da Agasp, convócanse os cursos de formación continua dirixidos aos/ás policías locais de Galicia, correspondentes ao primeiro semestre do ano 2021, cuxas bases e características se especifican no anexo desta resolución.</p>
    <p>A Estrada, 18 de marzo de 2021</p>
    <footer><p>Santiago Villanueva Álvarez<br>Director xeral da Academia Galega de Seguridade Pública</p></footer>
    <h2>ANEXO</h2>
    <h2>Bases</h2>
    <p>Primeira. <em>Destinatarios</em></p>
    <p>Poderán participar nos cursos convocados por esta resolución os/as policías locais de Galicia e demais persoal da seguridade pública que traballa nesta Comunidade Autónoma (Garda Civil, Policía Nacional e Unidade da Policía Autonómica) que se atopen en situación de servizo activo ou excedencia por coidado de familiares. </p>
    <p>A baixa laboral por incapacidade temporal impide a participación nas accións formativas convocadas polo que, de producirse esta situación, os/as interesados/as deberán comunicalo á Agasp de maneira inmediata; no caso de non facelo serán penalizados coa non participación en accións formativas da Agasp nun ano contado desde o día seguinte a aquel en que se teña coñecemento do feito e, no caso de estar realizando efectivamente un curso, non se emitirá diploma deste.</p>
    <p>Será revisable a admisión de persoas en baixa laboral por incapacidade temporal cando estea producida por accidente de traballo recoñecido como tal e a asistencia ao curso non interfira na recuperación. </p>
    <p>Con carácter xeral, reservarase o 20 % das prazas convocadas para persoal das forzas e corpos de seguridade do Estado que traballe en Galicia; poderase superar a devandita porcentaxe no suposto de quedaren prazas vacantes.</p>
    <p>Así mesmo, en caso de quedaren prazas vacantes, poderá acceder aos cursos convocados a través desta resolución o persoal dependente da Axencia Galega de Emerxencias e do Centro Integrado de Atención ás Emerxencias 112-Galicia.</p>
    <p>Se as solicitudes para participar nun curso non superan as 10 persoas, a Agasp reserva para si a facultade de anular a actividade formativa.</p>
    <p>Segunda. <em>Solicitudes</em></p>
    <p>1. O persoal que desexe participar nos cursos convocados nesta resolución deberá cubrir o formulario de matrícula telemática dispoñible na páxina web da Agasp<br>(htpp://agasp.xunta.es); non se admitirá ningunha outra forma ou modelo de solicitude.</p>
    <p>É preciso que todas as persoas que desexen participar en cursos da Agasp manteñan actualizados os seus datos persoais, especialmente a conta de correo electrónico e o telefono móbil, co obxecto de posibles comunicacións; no suposto de non seren correctos ou exactos tales datos, a Agasp non é responsable dos posibles prexuízos causados aos interesados.</p>
    <p>2. A falsidade ou ocultación de datos esenciais para a selección das persoas solicitantes dará lugar á exclusión automática do curso solicitado, así como á imposibilidade de participar en ningún outro curso durante o prazo dun ano computado desde o momento en que se detecte o feito.</p>
    <p>3. Serán excluídas automaticamente aquelas solicitudes que non teñan cubertos correctamente todos os datos para realizar a selección do alumnado, non se axusten ao modelo normativizado ou sexan presentadas fóra de prazo.</p>
    <p>4. No caso de atoparse nalgún dos supostos que a continuación se indican, o/a solicitante deberán remitir á Agasp, no mesmo prazo establecido para o envío da solicitude de inscrición, a certificación orixinal ou fotocopia legalizada que acredite tal situación (non será preciso se tal documentación xa está en poder da Agasp, caso en que deberán comunicalo na propia solicitude).</p>
    <p>a) Profesionais que estean gozando ou gozasen nos dous últimos anos dunha licenza de maternidade, dun permiso de paternidade, dunha redución de xornada ou dunha excedencia por coidado de familiares.</p>
    <p>5. Cando o curso para o que presenta solicitude requira a presentación de documentación complementaria co obxecto de acreditar circunstancias específicas, de acordo cos criterios de selección, deberá remitir tal documentación por fax (886 20 61 22), por correo electrónico (formacion.agasp@xunta.gal) ou de acordo co establecido no artigo 16.4 da Lei 39/2015, do 1 de outubro, do procedemento administrativo común das administracións públicas.</p>
    <p>6. O prazo de presentación de solicitudes será desde as 8.00 horas do día seguinte ao da publicación desta resolución no DOG ata as 14.00 horas do día 6 de abril de 2021 para os cursos programados para o mes de abril, e ata o 23 de abril de 2021 para o resto dos cursos programados.</p>
    <p>7. O número máximo de cursos que se poden solicitar nesta convocatoria limítase a 5.</p>
    <p>No caso de que unha mesma persoa presente máis solicitudes das permitidas, a Agasp, de xeito automático, elixirá as primeiras 5 accións formativas solicitadas.</p>
    <p>8. Non está permitida a realización de cursos que teñan simultaneidade de horarios nunha ou varias sesións presenciais. Cando o alumnado teña coñecemento de que foi seleccionado para un curso que teña coincidencia horaria con outro en que xa foi seleccionado, deberá renunciar a un deles. No caso de que se comprobe con posterioridade a realización simultánea de varias actividades, non se expedirá certificación de ningunha delas, e o/a alumno/a non poderá participar noutros cursos durante un ano desde que se detecte este feito.</p>
    <p>Terceira. <em>Criterios xerais de selección</em></p>
    <p>Os criterios xerais de selección son os que a continuación se indican, sen prexuízo de que para cursos específicos se requiran outros diferentes, o cal se indicará na ficha de cada acción formativa concreta.</p>
    <p>1. Menor número de cursos realizados na Agasp nos dous últimos anos.</p>
    <p>2. Por orde de inscrición.</p>
    <p>Terán preferencia na selección os/as candidatos/as que estean gozando ou gozasen nos dous últimos anos dunha licenza de maternidade, dun permiso de paternidade, dunha redución da xornada ou dunha excedencia para o coidado de familiares, sempre que cumpran cos requisitos obxectivos para seren destinatarios do curso.</p>
    <p>Ademais, de conformidade co establecido no artigo 37 bis da Lei 7/2004, para a igualdade de homes e mulleres, nos cursos, xornadas ou outras actividades formativas organizadas ou financiadas pola Administración pública galega, reservarase un 50 % das prazas para mulleres que reúnan os requisitos exixidos na convocatoria.</p>
    <p>Cuarta. <em>Admisión</em></p>
    <p>1. A Agasp publicará na súa páxina web a relación de persoas seleccionadas para participar en cada curso, así como un número adecuado de reservas, polo menos, 5 días antes do inicio de cada curso.</p>
    <p>Os/as alumnos/as seleccionados/as serán informados/as da súa selección a través do correo electrónico e da mensaxaría telefónica.</p>
    <p>A Agasp reserva para si o dereito de solicitarlles aos concellos de procedencia todos aqueles datos que considere necesarios para a adecuada realización da selección.</p>
    <p>2. O alumnado seleccionado só poderá renunciar ao curso por causas de forza maior suficientemente xustificadas ou necesidades do servizo, sempre que acredite documentalmente o feito alegado o/a xefe/a do corpo da Policía local do concello en que traballe ou unha persoa responsable deste.</p>
    <p>No caso de cambios de cuadrante ou quendas de traballo, deberán quedar acreditados suficientemente os motivos e que estes se coñeceron con posterioridade á solicitude de inscrición no curso.</p>
    <p>A renuncia debe ser comunicada por escrito a través do modelo que figura na páxina web da Agasp e cunha antelación de 3 días hábiles ao inicio do curso, co fin de poder cubrir a vacante.</p>
    <p>A renuncia non xustificada ou a non acreditación documental da causa que a produce suporá a exclusión da persoa seleccionada nos seguintes 10 cursos que convoque o servizo de formación en seguridade pública da Agasp e nos cales a persoa figurase como posible destinataria, sen contar edicións repetidas, cursos xa realizados e que, polo menos, teñan a mesma carga horaria ca o curso polo que foi penalizado.</p>
    <p>Quinta. <em>Asistencia aos cursos</em></p>
    <p>1. É obrigatoria a asistencia con puntualidade a todas as sesións dos cursos.</p>
    <p>Durante a realización dos cursos levarase un control permanente da asistencia a través dos sistemas que se establezan para o efecto e poderanse realizar controis de asistencia extraordinarios.</p>
    <p>Unicamente se autorizará a ausencia por causas xustificadas e debidamente acreditadas e en ningún caso poderá superar o 10 % das horas lectivas. </p>
    <p>A ausencia xustificada superior ao 10 % do total das horas lectivas suporá a perda do dereito á expedición do diploma. No caso de haber unha segunda edición do curso en cuestión, o servizo de formación en seguridade pública poderá valorar a posibilidade de que o/a alumno/a poida recuperar as horas non realizadas na edición anterior. En todo caso, para poder valorar esta posibilidade non poden transcorrer máis de seis meses entre unha edición e a seguinte.</p>
    <p>A falta de asistencia nun número superior ao 10 % das horas lectivas sen xustificación ou falta de acreditación documental da causa alegada no só dará lugar á perda do dereito ao diploma do curso, senón tamén á penalización coa non participación en cursos da Agasp durante un ano contado desde o día seguinte ao da finalización do curso.</p>
    <p>2. O alumnado asistirá aos cursos co uniforme regulamentario. No caso de non facelo e non existir causa suficientemente xustificada, a Agasp poderalle impedir a asistencia ao curso e non emitirá ningún diploma nin certificado acreditativo.</p>
    <p>Sexta. <em>Certificación </em></p>
    <p>Nos cursos de aproveitamento o alumnado debera superar unha proba de avaliación que se levará a cabo ao final deles.</p>
    <p>Sétima. <em>Desenvolvemento dos cursos</em></p>
    <p>1. A Agasp poderá suspender a realización de actividades formativas convocadas cando sexa necesario por motivos técnicos ou insuficiencia de solicitudes de participación. </p>
    <p>2. A Agasp poderá modificar as datas, os horarios, os contidos e o desenvolvemento dos cursos, así como resolver todas as continxencias e incidencias que poidan xurdir.</p>
    <p>3. A Agasp poderá programar cursos diferentes cando así veña exixido por circunstancias que afecten a organización, xestión e docencia.</p>
    <table>
     <tbody>
      <tr>
       <td>Denominación da actividade</td>
       <td>Horas</td>
       <td>Prazas</td>
       <td>Data de comezo</td>
       <td>Data de remate</td>
      </tr>
      <tr>
       <td>Operadores de radar</td>
       <td>20</td>
       <td>16</td>
       <td>8 de xuño</td>
       <td>10 de xuño</td>
      </tr>
      <tr>
       <td>Autoprotección táctica ed. 1</td>
       <td>8</td>
       <td>12</td>
       <td>28 de abril</td>
       <td>5 de maio</td>
      </tr>
      <tr>
       <td>Autoprotección táctica ed. 2</td>
       <td>8</td>
       <td>12</td>
       <td>12 de maio</td>
       <td>19 de maio</td>
      </tr>
      <tr>
       <td>Manexo do bastón policial ed. 1</td>
       <td>16</td>
       <td>12</td>
       <td>20 de abril</td>
       <td>29 de abril</td>
      </tr>
      <tr>
       <td>Manexo do bastón policial ed. 2</td>
       <td>16</td>
       <td>12</td>
       <td>4 de maio</td>
       <td>13 de maio</td>
      </tr>
      <tr>
       <td>DESA ed. 1</td>
       <td>8</td>
       <td>8</td>
       <td>13 de abril</td>
       <td>13 de abril</td>
      </tr>
      <tr>
       <td>DESA ed. 2</td>
       <td>8</td>
       <td>8</td>
       <td>13 de maio</td>
       <td>13 de maio</td>
      </tr>
      <tr>
       <td>DESA ed. 3</td>
       <td>8</td>
       <td>8</td>
       <td>27 de maio</td>
       <td>27 de maio</td>
      </tr>
      <tr>
       <td>DESA ed. 4</td>
       <td>8</td>
       <td>8</td>
       <td>10 de xuño</td>
       <td>10 de xuño</td>
      </tr>
      <tr>
       <td>Reciclaxe DESA***</td>
       <td>5</td>
       <td>8</td>
       <td>29 de abril</td>
       <td>29 de abril</td>
      </tr>
      <tr>
       <td>Reciclaxe DESA***</td>
       <td>5</td>
       <td>8</td>
       <td>3 de xuño</td>
       <td>3 de xuño</td>
      </tr>
      <tr>
       <td>Condución policial ed. 1</td>
       <td>12</td>
       <td>12</td>
       <td>19 de abril</td>
       <td>20 de abril</td>
      </tr>
      <tr>
       <td>Condución policial ed. 2</td>
       <td>12</td>
       <td>12</td>
       <td>19 de abril</td>
       <td>21 de abril</td>
      </tr>
      <tr>
       <td>Condución policial ed. 3</td>
       <td>12</td>
       <td>12</td>
       <td>19 de abril</td>
       <td>22 de abril</td>
      </tr>
      <tr>
       <td>Condución policial ed. 4</td>
       <td>12</td>
       <td>12</td>
       <td>19 de abril</td>
       <td>24 de abril</td>
      </tr>
      <tr>
       <td>Condución 4×4 ed. 1</td>
       <td>16</td>
       <td>12</td>
       <td>24 de maio</td>
       <td>25 de maio</td>
      </tr>
      <tr>
       <td>Condución 4×4 ed. 2</td>
       <td>16</td>
       <td>12</td>
       <td>24 de maio</td>
       <td>26 de maio</td>
      </tr>
      <tr>
       <td>Habilitación no uso do inmobilizador electrónico ed. 1*</td>
       <td>12</td>
       <td>15</td>
       <td>11 de maio</td>
       <td>12 de maio</td>
      </tr>
      <tr>
       <td>Habilitación no uso do inmobilizador electrónico ed. 2*</td>
       <td>12</td>
       <td>15</td>
       <td>1 de xuño</td>
       <td>2 de xuño</td>
      </tr>
     </tbody>
    </table>
    <p>*** Os cursos de habilitación no uso do DESA teñen unha validez de 2 anos. Unha vez transcorridos 2 anos desde a súa realización, para continuar coa habilitación e, polo tanto, co uso do DESA, é preciso realizar o curso de reciclaxe.</p>
    <p>* Terán prioridade na admisión os solicitantes procedentes de concellos en posesión do inmobilizador electrónico.</p>

