---
date: '2021-06-03'
id: G0181-200521-0005
page: 27545
number: 103
agency: Axencia Galega de Infraestruturas
section: VI. Anuncios. a) Administración autonómica.
title: >-
  ANUNCIO do 11 de maio de 2021 polo que se somete ao trámite de información
  pública o proxecto de construción denominado Fomento da mobilidade
  sustentable. Itinerario peonil e ciclista na AC-214. Treito A Xira-Cambre.
  Puntos quilométricos 7+220-8+540, de clave AC/20/009.06.2,  así como a
  relación individual de bens, dereitos e propietarios afectados.
range: Anuncio
url: >-
  https://www.xunta.gal/dog/Publicados/2021/20210603/AnuncioG0181-200521-0005_gl.html
---
<p>Antecedentes:</p>
    <p>Por resolución do director da Axencia Galega de Infraestruturas do 21.4.2021 aprobouse provisionalmente para os efectos de información pública o contido do documento do proxecto de construción denominado Fomento da mobilidade sostible. Itinerario peonil e ciclista na AC-214. Treito A Xira-Cambre (pp.qq. 7+220- 8+540), de clave AC/20/009.06.2, no municipio de Cambre (A Coruña).</p>
    <p>A Lei 8/2013, do 28 de xuño, de estradas de Galicia, determina no seu artigo 6.2, que os espazos destinados a sendas para peóns ou para a circulación de ciclistas teñan a consideración de elementos funcionais da estrada. Tendo en conta este precepto, a Xunta de Galicia elaborou a Estratexia en materia de mobilidade alternativa de Galicia, entre cuxos obxectivos está o fomento dos sistemas de transporte alternativos aos motorizados que permitan minimizar as repercusións sobre o ambiente e os seus impactos sociais e económicos. Os beneficios esperados con esta iniciativa son, entre outros, a mellora da mobilidade, a mellora da calidade do aire, da saúde, da igualdade e o benestar da economía, do patrimonio e do urbanismo.</p>
    <p>Con data do 7 de marzo de 2016, a Axencia Galega de Infraestruturas aprobou, con base na Estratexia en materia de mobilidade alternativa de Galicia, o documento Fomento da mobilidade sostible. Sendas peonís e/ou ciclistas na comarca da Coruña e concellos limítrofes, de clave AC/14/062.06, onde se propón, entre outros, a creación dun itinerario peonil e ciclista na estrada AC-214 que se recolle no proxecto construtivo que nos ocupa.</p>
    <p>As obras consisten na execución dun itinerario peonil na marxe esquerda da estrada AC-214 que posibilitaría o enlace a pé entre o núcleo de Cambre e A Xira e que remata na AC-213, tendo en conta o tráfico elevado e a ausencia de beirarrúas que na actualidade dificultan o tránsito peonil.</p>
    <p>Considerando todo o exposto e o establecido na normativa vixente,</p>
    <h2>RESOLVO:</h2>
    <p>Primeiro. De acordo co establecido no artigo 21.1 da Lei 8/2013, do 28 de xuño, de estradas de Galicia, e no artigo 50 do Decreto 66/2016, do 26 de maio, polo que se aproba o Regulamento xeral de estradas de Galicia, o mencionado proxecto de construción sométese ao trámite de información pública durante un período de trinta (30) días hábiles, contados a partir do seguinte ao da publicación deste anuncio no <em>Diario Oficial Galicia</em>, para que as persoas que o consideren oportuno poidan formular por escrito, ante a Axencia Galega de Infraestruturas, as observacións que crean convenientes relativas á concepción global do trazado deseñado.</p>
    <p>Segundo. Simultaneamente ao trámite sinalado no parágrafo anterior, e para os efectos previstos no artigo 56.1 do Decreto do 26 de abril de 1957, polo que se aproba o Regulamento de expropiación forzosa, sométese a información pública a relación individual de bens, dereitos e propietarios afectados pola realización da obra correspondente, para que os afectados presenten cantas alegacións ou rectificacións consideren convenientes canto aos bens e os dereitos descritos na relación anexa.</p>
    <p>Terceiro. Do mesmo xeito, sométese o presente proxecto a información pública para os efectos do establecido no Real decreto 849/1986, do 11 de abril, polo que se aproba o Regulamento do dominio público hidráulico, en relación coa protección do dominio público hidráulico e coas actuacións neste ou na súa zona de policía.</p>
    <p>Cuarto. A exposición ao público, para os efectos da presente resolución, realízase na Axencia Galega de Infraestruturas (San Caetano, s/n, 15781 Santiago de Compostela), no Servizo de Infraestruturas da Coruña (rúa Vicente Ferrer, 2, 15008 A Coruña) e na Casa do Concello de Cambre (Atrio, 1, 15660 Cambre, A Coruña).</p>
    <p>Así mesmo, na páxina web da Consellería de Infraestruturas e Mobilidade<br>(https://infraestruturasemobilidade.xunta.gal/organizacion/c/CIV_Axencia_Galega_de_Infraestruturas) atópase á disposición dos interesados o documento completo do proxecto de construción.</p>
    <p>Santiago de Compostela, 11 de maio de 2021</p>
    <footer><p>Francisco Menéndez Iglesias<br>Director da Axencia Galega de Infraestruturas</p></footer>

