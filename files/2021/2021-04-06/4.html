---
date: '2021-04-06'
id: G0532-250321-0004
page: 17909
number: 63
agency: 'Consellería de Medio Ambiente, Territorio e Vivenda'
section: III. Outras disposicións.
title: >-
  ORDE do 16 de marzo de 2021 de aprobación definitiva da modificación puntual
  das normas subsidiarias de planeamento municipal de Redondela, no ámbito de
  Leitón-Cidadelle (Pontevedra).
range: Orde
url: >-
  https://www.xunta.gal/dog/Publicados/2021/20210406/AnuncioG0532-250321-0004_gl.html
---
<p>O Concello de Redondela remite a documentación relativa a esta modificación puntual de cara á súa aprobación definitiva, conforme o previsto nos artigos 60.13 e 60.16 da Lei 2/2016, do 10 de febreiro, do solo de Galicia (LSG) e nos artigos 144.13 e 144.16 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro, do solo de Galicia (RLSG).</p>
    <p>Unha vez analizada a documentación achegada e vista a proposta literal que eleva a Dirección Xeral de Ordenación do Territorio e Urbanismo, resulta:</p>
    <p>I. Antecedentes.</p>
    <p>I.1. O Concello de Redondela conta cunhas normas subsidiarias de planeamento (NNSS) aprobadas definitivamente o 6.11.1987 (publicación no <em>Boletín Oficial</em> da provincia de Pontevedra do 14.4.1988).</p>
    <p>I.2. Mediante a Resolución do día 29 de xuño de 2018 a Dirección Xeral de Calidade Ambiental e Cambio Climático decide non someter a modificación puntual das normas subsidiarias de planeamento no ámbito de Leitón-Cidadelle, concello de Redondela, ao procedemento de avaliación ambiental estratéxica ordinaria (DOG núm. 141, do día 24.7.2018, expte. 2018AAE2188).</p>
    <p>I.3. Consta informe técnico municipal do día 7.2.2019, informe xurídico do día 7.2.2019, informe de Secretaría do día 20.2.2019 e informe de Intervención do día 20.2.2019.</p>
    <p>I.4. A modificación puntual apróbaa inicialmente o Pleno da corporación municipal o día 28.2.2019, e sométese a información pública durante o prazo de dous meses, mediante publicación no DOG núm. 63, do día 1.4.2019 e no periódico <em>Faro de Vigo</em> do día 6.3.2019. Consta certificado de Secretaría do día 7.6.2019 de que durante este período non foron presentadas alegacións.</p>
    <p>I.5. Foron solicitados informes ao Ministerio de Economía e Empresa, á Dirección Xeral de Telecomunicacións e Tecnoloxías da Información (consta informe do día 28.3.2019), á Demarcación de Estradas do Estado en Galicia (consta informe do día 9.11.2018), á Dirección Xeral de Aviación Civil, Ministerio de Fomento (consta informe do día 10.1.2019), á Delegación do Goberno, que remite informes asinados os días 10.5.2019 e 10.9.2019 e xunta informe da Dirección Xeral de Política Enerxética e Minas do día 30.4.2019. Consta tamén informe da Subdirección Xeral do Patrimonio do Ministerio de Defensa do día 3.4.2019.</p>
    <p>I.6. Segundo o establecido no artigo 60.7 da LSG, foron solicitados informes sectoriais ao Instituto de Estudos do Territorio (consta informe asinado o día 10.7.2019), á Dirección Xeral de Emerxencias e Interior (consta informe do día 22.5.2019), ao Servizo de Enerxía e Minas da Xefatura Territorial de Pontevedra (consta informe do día 6.5.2019), á Dirección Xeral de Calidade Ambiental e Cambio Climático (consta informe do día 17.4.2019) e á Dirección Xeral de Patrimonio Cultural (consta informe do día 27.9.2019). Consta informe favorable da Dirección Xeral de Patrimonio Cultural do día 17.2.2021.</p>
    <p>Non contestaron a solicitude de informe Augas de Galicia, a Secretaría Xeral Técnica da Consellería de Economía, Emprego e Industria, e a Dirección Xeral de Ordenación e Produción Forestal.</p>
    <p>Deuse audiencia aos concellos limítrofes de Mos, Pazos de Borbén, Soutomaior e Vigo, e recibiuse a contestación do Concello de Vigo.</p>
    <p>I.7. Consta informe técnico do día 6.4.2020, informe xurídico do día 6.4.2020, informe de Secretaría do día 20.5.2020 e da secretaria-interventora o día 27.8.2020, e informe de Intervención do día 21.5.2020.</p>
    <p>I.8. O Pleno da corporación aproba provisionalmente esta modificación puntual en sesión do día 28.5.2020.</p>
    <p>I.9. O Concello de Redondela achega o documento aprobado provisionalmente, segundo o establecido no artigo 60.13 da LSG, que foi obxecto de requirimento.</p>
    <p>I.10. Consta informe técnico do día 18.11.2020, informe xurídico do 18.11.2020, informe de Secretaría do día 19.11.2020 e informe de Intervención do día 19.11.2020.</p>
    <p>I.11. O Pleno da corporación aproba provisionalmente esta modificación puntual en sesión do día 26.11.2020 e achega o documento aprobado provisionalmente, dando resposta aos requirimentos realizados.</p>
    <p>II. Obxecto da modificación puntual (MP).</p>
    <p>II.1. O obxecto desta MP é adaptar o planeamento vixente:</p>
    <p>– De cara a integrar no planeamento a dotación educativa aprobada mediante a Orde do Consello da Xunta de Galicia do día 5.10.2017, na cal se aproba o proxecto público educativo para un novo CEIP en Cidadelle-Chapela (Redondela) como proxecto público de urxencia ou excepcional interese, como consecuencia da execución do proxecto de ampliación de capacidade da AP-9 e o seu anexo de obra singular da ampliación da ponte de Rande de febreiro de 2010, e se ordena ao Concello de Redondela o inicio do procedemento de alteración da ordenación urbanística correspondente.</p>
    <p>– Para recoñecer a realidade rural dunha pequena peza.</p>
    <p>II.2. Con esta finalidade, propóñense unha serie de cambios que se poden resumir do seguinte xeito:</p>
    <p>a) Delimítase o ámbito da modificación sobre a maior parte do solo urbanizable residencial 1-3, unha parte do camiño de subida a Maceira, a conexión viaria coa N-552 de cara a recoñecer a ampliación do trazado da subida a Buraca (situado en solo urbano) e unha pequena parte de solo rústico contiguo polo norte, cunha superficie total de 3,66 ha.</p>
    <p>b) Altérase a clasificación do solo urbanizable residencial 1-3 Cidadelle, do camiño de subida a Maceira e do solo rústico contiguo polo norte incluídos na delimitación sinalada no punto anterior, que pasan a ser solo urbano consolidado para a implantación dunha dotación pública.</p>
    <p>c) Recoñécese a condición de solo de núcleo rural da parcela edificada situada na zona sur do ámbito delimitado e contigua ao núcleo rural existente.</p>
    <p>d) Reclasifícanse como solo rústico as superficies «residuais» do ámbito de solo urbanizable residencial 1-3 Cidadelle que non se inclúen no ámbito desta modificación puntual, en concordancia cos solos rústicos contiguos: solo rústico de protección ordinaria na zona oeste e solo rústico de protección de augas na zona norte e leste. </p>
    <p>e) Intégrase no ámbito a reserva de equipamento educativo recollida no proxecto público aprobado polo Consello da Xunta de Galicia, xunto cunha reserva de equipamento dotacional múltiple e de espazos libres na zona norte. </p>
    <p>f. Catalóganse dous elementos con valores etnolóxicos próximos ao ámbito (fichas MO1 e MO2) e un tramo do Camiño de Santiago (ficha CA01).</p>
    <p>III. Análise e consideracións.</p>
    <p>III.1. As razóns de interese público exixidas no artigo 83.1 da LSG para calquera modificación do PXOM xustifícanse na necesidade de posibilitar o desenvolvemento dun proxecto público educativo para un novo CEIP en Cidadelle, nunha área en que as normas subsidiarias prevén usos residenciais, incrementando o solo dedicado a usos dotacionais, espazos libres e zonas verdes, e recoñecendo a realidade existente, tanto en relación coas afeccións como con elementos patrimoniais e realidade rural.</p>
    <p>III.2. En relación co indicado no informe realizado pola Dirección Xeral de Ordenación do Territorio e Urbanismo o día 11.6.2018, no trámite de consultas previsto no artigo 60.4 da LSG, cómpre sinalar que non se axustou o ámbito da modificación puntual a todas as actuacións previstas no documento.</p>
    <p>En todo caso, deben emendarse as erratas detectadas no documento tanto na cualificación do ámbito dotacional e residencial como naquelas lendas que identifican os sistemas xerais de espazos libres e equipamentos «propostos» como «privados».</p>
    <p>III.3. A modificación puntual é conforme cos criterios, principios e normas establecidos polo POL para o planeamento urbanístico. </p>
    <p>A competencia para resolver sobre a aprobación definitiva do planeamento xeral corresponde á conselleira de Medio Ambiente, Territorio e Vivenda, de conformidade co disposto nos artigos 60, 61.1, 83.5 da LSG e nos artigos 146.1 e 200.5 do RLSG, en relación co Decreto 42/2019, do 28 de marzo, polo que se establece a estrutura orgánica desa consellería.</p>
    <p>IV. Proposta.</p>
    <p>En consecuencia, e visto o que antecede,</p>
    <h2>RESOLVO:</h2>
    <p>1. Outorgar a aprobación definitiva da modificación puntual das normas subsidiarias de planeamento no ámbito de Leitón-Cidadelle, concello de Redondela (Pontevedra), condicionada á emenda do indicado no punto III.2 .</p>
    <p>2. De conformidade co artigo 88 da Lei 2/2016, do 10 de febreiro, do solo de Galicia, e co artigo 212.1 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro, a Dirección Xeral de Ordenación do Territorio e Urbanismo inscribirá de oficio a MP no Rexistro de Planeamento Urbanístico de Galicia.</p>
    <p>3. De conformidade co disposto polos artigos 82 e 88.4 da Lei 2/2016, do 10 de febreiro, do solo de Galicia, e 70 da Lei 7/1985, do 2 de abril, reguladora das bases de réxime local, o Concello deberá publicar no BOP a normativa e ordenanzas da modificación aprobada definitivamente, unha vez inscrita no Rexistro de Planeamento Urbanístico.</p>
    <p>4. Notifíquese esta orde ao Concello.</p>
    <p>5. Contra esta orde cabe interpor recurso contencioso-administrativo ante a sala correspondente do Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 16 de marzo de 2021</p>
    <footer><p>Ángeles Vázquez Mejuto<br>Conselleira de Medio Ambiente, Territorio e Vivenda</p></footer>

