---
date: '2021-06-18'
id: G0598-090621-0001
page: 30545
number: 115
agency: 'Consellería de Cultura, Educación e Universidade'
section: III. Outras disposicións.
title: >-
  RESOLUCIÓN do 3 de xuño de 2021 pola que se inscribe a Federación de Escolas
  Familiares Agrarias de Galicia no Rexistro de entidades de promoción do Camiño
  de Santiago.
range: Resolución
url: >-
  https://www.xunta.gal/dog/Publicados/2021/20210618/AnuncioG0598-090621-0001_gl.html
---
<p>Resolución.</p>
    <p>Feitos:</p>
    <p>A Federación de Escolas Familiares Agrarias de Galicia presentou unha solicitude de inscrición no Rexistro de Entidades de Promoción do Camiño de Santiago o día 12 de maio de 2021.</p>
    <p>A solicitude foi presentada segundo o modelo que figura como anexo I do Decreto 45/2001, do 1 de febreiro, de refundición da normativa en materia do Camiño de Santiago (DOG núm. 36, do 20 de febreiro), modificado polo Decreto 209/2002, do 13 de xuño, DOG núm. 121, do 25 de xuño) e con ela achegouse a documentación pertinente segundo o artigo 26 do citado decreto. </p>
    <p>Fundamentos de dereito:</p>
    <p>É de aplicación especificamente ao procedemento a seguinte normativa:</p>
    <p>• Decreto 198/2020, do 20 de novembro, polo que se establece a estrutura orgánica da Consellería de Cultura, Educación e Universidade. </p>
    <p>• Decreto 45/2001, do 1 de febreiro, de refundición da normativa en materia do Camiño de Santiago, modificado polo Decreto 209/2002, do 13 de xuño.</p>
    <p>O artigo 23 deste último decreto regula que «para a súa inscrición no rexistro as entidades solicitantes deberán ter como finalidade, expresa e prioritariamente reflectida nos seus estatutos, a recuperación, conservación e promoción do Camiño de Santiago, así como a difusión da cultura derivada deste».</p>
    <p>O xefe do Servizo de Protección e Fomento da Dirección Xeral do Patrimonio Cultural emitiu informe, o día 28 de maio de 2021, sobre a solicitude en que se constata que a Federación de Escolas Familiares Agrarias de Galicia persegue os obxectivos fixados no decreto. </p>
    <p>A solicitude presentada cumpre as normas establecidas no citado Decreto 45/2001, do 1 de febreiro. Polo tanto,</p>
    <p>Resolvo que a Federación de Escolas Familiares Agrarias de Galicia sexa inscrita no Rexistro de Entidades de Promoción do Camiño de Santiago co número 225. </p>
    <p>Réxime de recursos:</p>
    <p>A presente resolución pon fin á vía administrativa. Contra ela poderase interpoñer potestivamente recurso de reposición perante este mesmo órgano no prazo dun mes, contado a partir do día seguinte ao da notificación desta resolución. Tamén pode ser impugnada directamente cun recurso contencioso-administrativo, no prazo de dous meses desde a recepción desta notificación, perante esa orde xurisdicional.</p>
    <p>En ningún caso se poderá interpoñer recurso contencioso-administrativo ata que o recurso de reposición, de ter sido presentado, sexa resolto expresamente ou se produza a súa desestimación presunta, de acordo co que dispoñen os artigos 123 e 124 da Lei 39/2015, do 1 de outubro, do procedemento administrativo común das administracións públicas.</p>
    <p>Santiago de Compostela, 3 de xuño de 2021</p>
    <footer><p>O conselleiro de Cultura, Educación e Universidade<br>P.D. (Orde do 21.3.2019)<br>Mª Carmen Martínez Insua<br>Directora xeral de Patrimonio Cultural</p></footer>

