---
date: '2021-03-08'
id: G0177-010321-0001
page: 13641
number: 45
agency: Axencia para a Modernización Tecnolóxica de Galicia
section: III. Outras disposicións.
title: >-
  RESOLUCIÓN do 26 de febreiro de 2021 pola que se amplía o prazo de
  presentación de solicitudes para as subvencións para a extensión de redes de
  telefonía móbil en núcleos rurais e illados, cofinanciadas co Fondo Europeo
  Agrícola de Desenvolvemento Rural (Feader) no marco do PDR de Galicia
  2014-2020, convocadas mediante a Resolución do 21 de xaneiro de 2021
  (procedemento administrativo PR608A).
range: Resolución
url: >-
  https://www.xunta.gal/dog/Publicados/2021/20210308/AnuncioG0177-010321-0001_gl.html
---
<p>Con data do 9 de febreiro de 2021, publicouse no <em>Diario Oficial de Galicia</em> a Resolución do 21 de xaneiro de 2021 pola que se aproban as bases reguladoras para a concesión de subvencións, en réxime de concorrencia competitiva, para a extensión de redes de telefonía móbil en núcleos rurais e illados, cofinanciadas co Fondo Europeo Agrícola de Desenvolvemento Rural (Feader) no marco do PDR de Galicia 2014-2020, e se procede á súa convocatoria para o período 2021-2023 (procedemento administrativo PR608A).</p>
    <p>No artigo 2 da convocatoria disponse que o prazo de presentación de solicitudes será dun mes contado a partir do día seguinte ao da súa publicación no <em>Diario Oficial de Galicia</em>. O dito prazo vence o 9 de marzo de 2021.</p>
    <p>En atención a solicitudes de ampliación do dito prazo realizadas por axentes interesados na convocatoria nas cales se pon de manifesto que o prazo inicial previsto fai inviable a presentación da documentación requirida dado o alto volume de entidades de poboación (290) sobre as que resulta preciso realizar replanteos, estudos de cobertura e viabilidade para poder realizar unha proposta coa calidade necesaria, tendo en conta que se trata de documentación cuxa entrega presenta polo tanto dificultades especiais e que non existe ningún impedimento xurídico, considerase axeitado ampliar o prazo inicialmente establecido.</p>
    <p>En consecuencia, de conformidade co establecido no artigo 32 da Lei 39/2015, do 1 de outubro, do procedemento administrativo común das administracións públicas, e en uso das competencias atribuídas no Decreto 9/2021, do 21 de xaneiro, polo que se suprime o Centro Informático para a Xestión Tributaria, Económico-Financeira e Contable (Cixtec) e se modifica o Decreto 252/2011, do 15 de decembro, polo que se crea a Axencia para a Modernización Tecnolóxica de Galicia e se aproban os seus estatutos,</p>
    <h2>RESOLVO:</h2>
    <p>Artigo único. <em>Ampliación do prazo de presentación de solicitudes</em></p>
    <p>Amplíase o prazo de presentación de solicitudes para as subvencións para a extensión de redes de telefonía móbil en núcleos rurais e illados, cofinanciadas co Fondo Europeo Agrícola de Desenvolvemento Rural (Feader) no marco do PDR de Galicia 2014-2020, convocadas mediante a Resolución do 21 de xaneiro de 2021, ata o 23 de marzo de 2021, inclusive.</p>
    <p>Disposición derradeira única. <em>Entrada en vigor</em></p>
    <p>A presente resolución entrará en vigor a partir do día seguinte a súa publicación no <em>Diario Oficial de Galicia</em>.</p>
    <p>Santiago de Compostela, 26 de febreiro de 2021</p>
    <footer><p>Mar Pereira Álvarez<br>Directora da Axencia para a Modernización Tecnolóxica de Galicia</p></footer>

