---
date: '2021-03-08'
id: G0198-260221-0002
page: 13634
number: 45
agency: Axencia Galega de Innovación
section: III. Outras disposicións.
title: >-
  RESOLUCIÓN do 24 de febreiro de 2021 pola que se conceden as axudas do
  programa Fábrica do futuro, fábrica intelixente e sustentable da Industria 4.0
  (cuarta convocatoria), orientado a proxectos de investigación industrial,
  desenvolvemento experimental e innovación centrados en tecnoloxías industriais
  innovadoras dentro da iniciativa Industrias 4.0-captación de investimentos,
  cofinanciadas polo Fondo Europeo de Desenvolvemento Rexional (Feder) no marco
  do programa operativo Feder Galicia 2014-2020, convocadas pola Resolución do
  14 de agosto de 2020 (código de procedemento IN854A).
range: Resolución
url: >-
  https://www.xunta.gal/dog/Publicados/2021/20210308/AnuncioG0198-260221-0002_gl.html
---
<p>A Resolución do 14 de agosto de 2020, da Axencia Galega de Innovación, estableceu as bases reguladoras para a concesión, en réxime de concorrencia competitiva, das axudas para o programa Fábrica do futuro, fábrica intelixente e sustentable da industria 4.0 (cuarta convocatoria) orientado a proxectos de investigación industrial, desenvolvemento experimental e innovación centrados en tecnoloxías industriais innovadoras dentro da iniciativa Industrias 4.0-captación de investimentos, cofinanciadas polo Fondo Europeo de Desenvolvemento Rexional (Feder) no marco do programa operativo Feder Galicia 2014-2020 e se procede á súa convocatoria para o ano 2020 (código do procedemento IN854A). </p>
    <p>A Resolución do 27 de novembro de 2020 pola que se modifica a Resolución do 14 de agosto de 2020 (DOG núm. 241, do 30 de novembro) ampliou a dotación orzamentaria consignada inicialmente coa finalidade de atender un maior número de solicitudes. Esta modificación implicou a apertura dun novo período de presentación de solicitudes e a redistribución de anualidades, transferindo os créditos da anualidade 2020 á anualidade 2022.</p>
    <p>O artigo 4 das bases reguladoras establece os requisitos que deben cumprir as entidades beneficiarias para poder optar ás axudas.</p>
    <p>Unha vez revisada a documentación inicial dos expedientes xunto coa documentación achegada tras os requirimentos oportunos, o órgano instrutor formulou proposta de resolución de inadmisión de dúas solicitudes que non cumprían coas exixencias contidas nas bases reguladoras, conforme o establecido no artigo 32.5 das bases reguladoras.</p>
    <p>As solicitudes que resultaron admitidas foron obxecto do proceso de avaliación segundo os criterios de valoración establecidos no artigo 34 das bases reguladoras.</p>
    <p>A Comisión de Selección prevista no artigo 33 das bases reguladoras reuniuse o día 17 de febreiro de 2021 e elaborou unha relación por orde decrecente de puntuación das solicitudes que cumpren as condicións administrativas e técnicas para adquirir a condición de beneficiario, con indicación da súa avaliación, o custo subvencionable e a subvención que corresponde ao proxecto e a cada unha das entidades. </p>
    <p>Unha vez realizada a instrución do procedemento e á vista do informe emitido pola Comisión de Selección, e por proposta do órgano instrutor, de acordo co disposto nos artigos 32 e 37 das bases reguladoras,</p>
    <h2>RESOLVO:</h2>
    <p>1. Conceder as axudas, respectando a intensidade máxima prevista no artigo 9 das bases reguladoras, a todas as entidades seleccionadas que figuran no anexo I desta proposta, por orde decrecente de puntuación.</p>
    <p>2. Publicar a relación de solicitudes que foron inadmitidas por non cumprir os requisitos da convocatoria e que figuran no anexo II. </p>
    <p>3. Desestimar as solicitudes que unha vez avaliadas non acadaron 60 puntos de valoración que exixe o artigo 35.2 da convocatoria. Estas solicitudes relacionanse no anexo III.</p>
    <p>As axudas propostas imputaranse ás aplicacións orzamentarias 06.A2.561A.770.0, 06.A2.561A.781.0 e 06.A2.561A.744.0, segundo a natureza da entidade beneficiaria, nas cales existe crédito adecuado e suficiente nos orzamentos da Comunidade Autónoma de Galicia para o ano 2021.</p>
    <p>Estas axudas están cofinanciadas no marco do programa operativo Feder Galicia 2014-2020, eixe 1 «Potenciar a investigación o desenvolvemento tecnolóxico e a innovación», Prioridade de investimento 1.2 «O fomento do investimento empresarial en I+i, o desenvolvemento de vínculos e sinerxías entre as empresas, os centros de investigación e desenvolvemento e o sector do ensino superior, en particular mediante o fomento do investimento no desenvolvemento de produtos e servizos, a transferencia de tecnoloxía, a innovación social, a innovación ecolóxica, as aplicacións de servizo público, o estímulo da demanda, a interconexión en rede, as agrupacións e a innovación aberta a través dunha especialización intelixente e mediante o apoio á investigación tecnolóxica e aplicada, liñas piloto, accións de validación precoz dos produtos, capacidades de fabricación avanzada e primeira produción, en particular, en tecnoloxías facilitadoras esenciais e difusión de tecnoloxías polivalentes», Obxectivo específico: 1.2.1 «Impulso e promoción de actividades de I+i lideradas por empresas, apoio á creación e consolidación de empresas innovadoras e apoio á compra pública innovadora» e actuación CPSO 1.2.1.6 «Proxectos de investigación, desenvolvemento e innovación centrados en tecnoloxías industriais innovadoras no marco da atracción do investimento privado para a posta en valor da I+D+i en Galicia».</p>
    <p>Contra esta resolución, que non esgota a vía administrativa, poderán os interesados interpoñer recurso de alzada perante o presidente da Axencia Galega de Innovación no prazo dun mes, que comezará a contar a partir do día seguinte ao da publicación desta resolución no <em>Diario Oficial de Galicia</em>. </p>
    <p>Santiago de Compostela, 24 de febreiro de 2021</p>
    <footer><p>Patricia Argerey Vilar<br>Directora da Axencia Galega de Innovación </p></footer>

