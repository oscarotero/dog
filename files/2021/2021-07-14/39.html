---
date: '2021-07-14'
id: G0426-280621-0005
page: 36086
number: 133
agency: Consellería do Medio Rural
section: VI. Anuncios. a) Administración autonómica.
title: >-
  ANUNCIO do 25 de xuño de 2021, do Xurado Provincial de Clasificación de Montes
  Veciñais en Man Común de Lugo, polo que se publica a resolución do recurso de
  reposición presentado contra a revisión do esbozo do monte veciñal de Santo
  Estevo de Parga, concello de Guitiriz (expediente 35/75).
range: Anuncio
url: >-
  https://www.xunta.gal/dog/Publicados/2021/20210714/AnuncioG0426-280621-0005_gl.html
---
<p>Na sesión do Xurado Provincial do día 2.6.2021 figura o seguinte acordo sobre o monte Santo Estevo de Parga (expediente 35/75), pertencente aos veciños da parroquia de Santo Estevo de Parga, no concello de Guitiriz.</p>
    <p>Con data do 10.8.2018 tivo entrada un recurso de reposición, presentado por Mª Carmen Martínez Campo, contra o Acordo do Xurado do 14.6.2018, de revisión de esbozo do monte veciñal. Nel manifesta que dous predios incluídos no esbozo do monte a raíz da citada revisión son da súa propiedade. Con data do 14.3.2019 presenta unha aclaración na cal manifesta:</p>
    <p>– Que o predio denominado Revolta de Tralos Aros se atopa na zona sueste da actual parcela catastral 15, do polígono 333.</p>
    <p>– Que o predio Raxadeira se corresponde coa subparcela L da parcela catastral 2 do polígono 297. Achega a copia dunha división de herdanza do ano 1969 e un testamento de 1963 do que di derivar a súa propiedade de xeito sucesorio. </p>
    <p>Con data do 2.5.2019, logo do traslado do recurso á comunidade do monte, o seu presidente presentou un escrito de alegacións no cal, en síntese, manifesta o seguinte:</p>
    <p>– Que os documentos achegados pola recorrente non acreditan de ningún xeito a propiedade das parcelas en que a recorrente di estaren situados os seus predios, isto é a parcela 2 do polígono 297 e a parcela 15 do polígono 333.</p>
    <p>– Que ambas as parcelas son do MVMC de Santo Estevo de Parga e así consta no Catastro actual e no Catastro histórico de rústica, no cal aparecía como titular o común dos veciños de Parga.</p>
    <p>– Que a Comunidade está tramitando a cesión de aproveitamentos individuais nos termos previstos na DT 15ª da Lei 7/2012, de montes de Galicia, para plantacións realizadas por veciños particulares. Estas cesións inclúen varias plantacións feitas nas parcelas catastrais a que se refire o recurso, os veciños recoñecen que os terreos son do MVMC de Santo Estevo de Parga. Entre as cesións tamén se inclúe a plantación da parcela Raxecendes a favor de Mª Carmen Martínez Campo, que tamén fai o tal recoñecemento sobre a propiedade do monte. E respecto da parcela Revolta Tralos Aros, aclara que non se incluíu nas cesións por atoparse poboada de bidueiros procedentes de rexeneración e non de plantación.</p>
    <p>Coas alegacións achegan ortofotos do Catastro histórico e escritura de cesión de aproveitamento formalizada o 15.5.2019 a favor de Mª Carmen Martínez Campo, na cal recoñece que a parcela 2 do polígono 297 de Guitiriz é propiedade do MVMC de Santo Estevo de Parga. </p>
    <p>Unha vez examinado o recurso, o Xurado, por unanimidade, acorda rexeitalo, de conformidade cos fundamentos que se recollen na correspondente resolución.</p>
    <p>Contra esta resolución, no prazo de dous meses contados desde o día seguinte ao da súa notificación ou publicación no Diario Oficial de Galicia, poderá interporse recurso contencioso-administrativo ante o Xulgado do Contencioso-Administrativo de Lugo, de conformidade co artigo 46 da Lei 29/1998, do 13 de xullo, da xurisdición contencioso-administrativa. </p>
    <p>Lugo, 25 de xuño de 2021</p>
    <footer><p>Mª Olga Iglesias Fontal<br>Presidenta do Xurado Provincial de Clasificación de<br>Montes Veciñais en Man Común de Lugo</p></footer>

