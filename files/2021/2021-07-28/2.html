---
date: '2021-07-28'
id: C3B0-230721-0002
page: 38305
number: 143
agency: Presidencia da Xunta de Galicia
section: I. Disposicións xerais.
title: >-
  LEI 14/2021, do 20 de xullo, pola que se modifica a Lei 11/2007, do 27 de
  xullo, galega para a prevención e o tratamento integral da violencia de
  xénero.
range: Lei
url: >-
  https://www.xunta.gal/dog/Publicados/2021/20210728/AnuncioC3B0-230721-0002_gl.html
---
<p>Exposición de motivos</p>
    <p>Defínese a violencia vicaria como aquela violencia que se exerce sobre a muller co fin de lle causar o maior e máis grave dano psicolóxico a través de terceiras ou interpositas personas e que acada o seu grao máis elevado de crueldade co homicidio ou asasinato desas persoas (fillos e fillas, nai, pai, parella actual etc.).</p>
    <p>Cada vez hai máis estudos, informes e xurisprudencia nos tribunais que, en aplicación do establecido no artigo 49.2 do Convenio de Istambul, aplicando en consecuencia a perspectiva de xénero, recoñecen e se pronuncian ao respecto destes casos como unha manifestación máis de violencia de xénero, pois os estudos están a demostrar que a única finalidade de tales actos é causar o maior sufrimento psicolóxico e na saúde da muller que sofre este tipo de violencia vicaria, de forma que recoñecer o homicidio, asasinato ou calquera outra forma de violencia exercida sobre as fillas ou fillos da muller, así como de calquera outra persoa estreitamente unida a ela, coa intención de lle causar o máximo dano e padecemento, supón afianzar o estatuto de protección integral de vítima de violencia de xénero.</p>
    <p>Esta é a razón pola que na medida 139 do Pacto do Estado contra a Violencia de Xénero se acordou «facer extensivos os apoios psicosociais e dereitos laborais, as prestacións da Seguridade Social, así como os dereitos económicos recollidos na Lei orgánica 1/2004, do 28 de decembro, de medidas de protección integral contra a violencia de xénero, a quen padecese violencia vicaria ou violencia por interposita persona».</p>
    <p>Por todo isto, faise aconsellable a modificación da Lei 11/2007, do 27 de xullo, galega para a prevención e o tratamento integral da violencia de xénero, para recoñecer como vítimas de violencia de xénero aquelas mulleres que teñen ou tiveron que padecer o homicidio, asasinato ou calquera outra forma de violencia exercida sobre as fillas ou fillos da muller ou de calquera outra persoa estreitamente unida a ela, por parte de quen sexa ou fose o seu cónxuxe ou por quen mantivo con ela unha relación análoga de afectividade aínda sen convivencia, ampliando, en consecuencia, o concepto de violencia de xénero no artigo 1 da lei, así como recoñecendo explicitamente este tipo de violencia como unha forma de violencia de xénero, recolléndoa como tal no artigo 3 da lei.</p>
    <p>Así mesmo, co fin de outorgar o estatuto de vítima de violencia de xénero ás mulleres que no pasado sufriron a violencia vicaria que nesta lei se define, daráselle carácter retroactivo á lei para que todas elas sexan recoñecidas como vítimas de violencia de xénero e se lles outorgue a protección que ese estatuto lles ofrece, e que non foi outorgado no seu momento por falta de aplicación da perspectiva de xénero nos procedementos levados a cabo e por non entender a violencia vicaria como unha manifestación da violencia de xénero.</p>
    <p>Por todo o exposto, o Parlamento de Galicia aprobou e eu, de conformidade co artigo 13.2 do Estatuto de autonomía de Galicia e co artigo 24 da Lei 1/1983, do 22 de febreiro, de normas reguladoras da Xunta e da súa Presidencia, promulgo en nome do rei a Lei pola que se modifica a Lei 11/2007, do 27 de xullo, galega para a prevención e o tratamento integral da violencia de xénero.</p>
    <p>Artigo único. Modificación da Lei 11/2007, do 27 de xullo, galega para a prevención e o tratamento integral da violencia de xénero</p>
    <p>A Lei 11/2007, do 27 de xullo, galega para a prevención e o tratamento integral da violencia de xénero, queda modificada como segue:</p>
    <p>Un. Engádese un novo parágrafo a continuación do artigo 1.2 co seguinte contido:</p>
    <p>«Inclúese dentro do concepto de violencia de xénero a violencia vicaria, entendida esta como o homicidio, asasinato ou calquera outra forma de violencia exercida sobre as fillas ou fillos da muller, así como sobre calquera outra persoa estreitamente unida a ela, coa finalidade de lle causar maior dano psicolóxico, por parte de quen sexa ou fose o seu cónxuxe ou por quen mantivo con ela unha relación análoga de afectividade aínda sen convivencia».</p>
    <p>Dous. A letra g) do artigo 3 queda redactada da seguinte maneira:</p>
    <p>«g) O homicidio, asasinato ou calquera outra forma de violencia exercida sobre as fillas ou fillos da muller, así como sobre calquera outra persoa estreitamente unida a ela, coa finalidade de lle causar maior dano psicolóxico, por parte de quen sexa ou fose o seu cónxuxe ou por quen mantivo con ela unha relación análoga de afectividade aínda sen convivencia».</p>
    <p>Tres. A actual letra g) pasa a ser a letra h) do artigo 3.</p>
    <p>Catro. A letra b) do artigo 5 queda redactada da seguinte maneira:</p>
    <p>«b) Sentenza condenatoria na orde penal por homicidio ou asasinato das fillas ou fillos da muller, así como de calquera outra persoa estreitamente unida a ela, por quen sexa ou fose o seu cónxuxe ou por quen mantivo con ela unha relación análoga de afectividade aínda sen convivencia ou calquera outro documento que acredite a violencia vicaria; así como as demais sentenzas de calquera orde xurisdicional que declaren que a muller sufriu violencia en calquera das modalidades definidas nesta lei».</p>
    <p>Disposición adicional única. Retroactividade</p>
    <p>O recoñecemento de vítima de violencia de xénero por violencia vicaria terá efectos retroactivos, polo que se recoñecerán os dereitos que regula esta lei a situacións ocorridas con anterioridade á aprobación da modificación desta.</p>
    <p>Disposición derrogatoria única. Derrogación normativa</p>
    <p>Quedan derrogadas cantas disposicións de igual ou inferior rango se opoñan ao disposto nesta lei.</p>
    <p>Disposición derradeira primeira. Desenvolvemento</p>
    <p>Facúltase o Consello da Xunta de Galicia e mais o órgano competente en materia de igualdade para ditaren as disposicións regulamentarias e as instrucións necesarias para o adecuado desenvolvemento e cumprimento desta lei.</p>
    <p>Disposición derradeira segunda. Entrada en vigor</p>
    <p>Esta lei entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, vinte de xullo de dous mil vinte e un</p>
    <footer><p>Alberto Núñez Feijóo<br>Presidente</p></footer>

