---
date: '2021-02-04'
id: G0597-181220-0016
page: 7321
number: 23
agency: Consellería de Facenda e Administración Pública
section: VI. Anuncios. a) Administración autonómica.
title: >-
  RESOLUCIÓN do 10 de decembro de 2020 pola que se acorda a aprobación
  definitiva e se somete a información pública o expediente expropiatorio, polo
  procedemento de taxación conxunta, dos bens e dereitos que se precisan ocupar
  para a regularización, execución e implantación do Centro de Telecomunicación
  de Meda (Monte Cabeza de Meda, entre os concellos de Xunqueira de Espadanedo e
  Montederramo-Ourense), incluído no Plan sectorial de implantación e
  desenvolvemento das infraestruturas da Administración xeral e do sector
  público autonómico de Galicia xestionadas por Retegal, S.A.
range: Resolución
url: >-
  https://www.xunta.gal/dog/Publicados/2021/20210204/AnuncioG0597-181220-0016_gl.html
---
<p>En relación co expediente expropiatorio para a execución do Plan sectorial de implantación e desenvolvemento das infraestruturas da Administración xeral e do sector público autonómico de Galicia xestionadas por Retegal e tendo en conta os seguintes antecedentes:</p>
    <p>I. Mediante a Resolución da directora da Axencia para a Modernización Tecnolóxica de Galicia do 20 de maio de 2013, publicada no DOG nº 114, do 17 de xuño de 2013, faise pública a aprobación definitiva e as disposicións normativas do Plan sectorial de implantación e desenvolvemento das infraestruturas da Administración xeral e do sector público autonómico de Galicia xestionadas por Retegal, aprobado mediante o Acordo do Consello da Xunta de Galicia do 2 de maio de 2013.</p>
    <p>De conformidade co establecido na disposición adicional primeira da Lei 10/1995, do 23 de novembro, de ordenación do territorio de Galicia, e no artigo 11.5 do Decreto 80/2000, do 23 de marzo, polo que se regulan os plans e proxectos sectoriais de incidencia supramunicipal, a citada resolución do Consello da Xunta, no punto segundo da parte dispositiva, declara a utilidade pública e interese social, para os efectos expropiatorios, do Plan sectorial de implantación e desenvolvemento das infraestruturas da Administración xeral e do sector público autonómico de Galicia xestionadas por Retegal.</p>
    <p>De conformidade co disposto no artigo 85.1 da Lei 2/2016, do 10 de febreiro, do solo de Galicia, a aprobación dos instrumentos de planeamento urbanístico implicará a declaración de utilidade pública e a necesidade de ocupación dos bens e dereitos afectados, para os fins da expropiación ou imposición de servidumes.</p>
    <p>II. Actúa como Administración expropiante a Consellería de Facenda e Administración Pública e Retegal como beneficiaria da expropiación pola Resolución do 11 de maio de 2018, da Consellería de Facenda e Administración Pública, coas consecuencias legais derivadas destas posicións xurídicas. </p>
    <p>III. Trátase dunha expropiación urbanística e, como tal, regulada na Lei 7/2015, do 30 de outubro, pola que se aproba o texto refundido da Lei de solo e rehabilitación urbana, na Lei 2/2016, do 10 de febreiro, do solo de Galicia, e no Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro, do solo de Galicia.</p>
    <p>IV. Ao se tratar dunha expropiación urbanística, este expediente formúlase polo procedemento de taxación conxunta, de acordo co disposto no artigo 118 e concordantes da Lei do solo de Galicia.</p>
    <p>V. Mediante a Resolución do conselleiro de Facenda e Administración Pública do 2 de agosto de 2019, acordouse aprobar inicialmente o proxecto de expropiación forzosa dos bens e dereitos que se precisan ocupar para a regularización, execución e implantación do Centro de Telecomunicación de Meda (Monte Cabeza de Meda, entre os concellos de Xunqueira de Espadanedo e Montederramo-Ourense), incluído no Plan sectorial de implantación e desenvolvemento das infraestruturas da Administración xeral e do sector público autonómico de Galicia xestionadas por Retegal, S.A., polo procedemento de taxación conxunta, e sometelo a información pública polo prazo dun mes, o que se anunciará no <em>Diario Oficial de Galicia</em> nº 167, do 4 de setembro de 2019, e no xornal <em>La Región</em> do 10 de setembro de 2019. Para os mesmos efectos, deuse traslado aos concellos de Xunqueira de Espadanedo e Montederramo (Ourense), así como á Subdirección Xeral do Patrimonio da Consellería de Facenda e Administración Pública.</p>
    <p>VI. A taxación foi notificada individualmente aos que aparecían como titulares de bens e dereitos no expediente, dándolles traslado literal da resolución e da correspondente folla de valoración, así como da proposta de fixación dos criterios de valoración, para que formularan alegacións no prazo dun mes, contado a partir da data de recepción da notificación referida, tal e como se sinala no artigo 118.4 da Lei 2/2016, do 10 de febreiro, do solo de Galicia.</p>
    <p>Igualmente, o expediente estivo exposto á disposición dos interesados nos concellos de Xunqueira de Espadanedo e Montederramo (Ourense) e na Subdirección Xeral do Patrimonio da Consellería de Facenda e Administración Pública en Santiago de Compostela (sita na rúa Pastoriza 8, 2º).</p>
    <p>VII. Emitiuse informe individualizado sobre cada unha das alegacións presentadas polo interesados, de conformidade co artigo 118.6 da Lei 2/2016, do 10 de febreiro, do solo de Galicia.</p>
    <p>Fundamentos xurídicos:</p>
    <p>Primeiro. O proxecto de expropiación forzosa tramitouse polo procedemento de taxación conxunta, de conformidade co disposto no artigo 118 da Lei 2/2016, do 10 de febreiro, do solo de Galicia,</p>
    <p>Segundo. O expediente tramitado conta coa documentación preceptiva exixida polo artigo 118.1 da Lei 2/2016, do 10 de febreiro, do solo de Galicia:</p>
    <p>– Delimitación do ámbito territorial cos documentos que o identifiquen en canto a situación, superficie e lindeiros, coa descrición de bens e dereitos afectados e a relación dos seus titulares.</p>
    <p>– Fixación dos prezos coa valoración razoada do solo, segundo a cualificación urbanística.</p>
    <p>– Follas de prezo xusto individualizado de cada predio, en que se conterá non só o valor do solo, senón tamén o correspondente ás edificacións, obras, instalacións e plantacións.</p>
    <p>– Follas de prezo xusto que corresponden a outras indemnizacións.</p>
    <p>A relación de propietarios, predios e superficies é a que figura no anexo que se xunta.</p>
    <p>Terceiro. Os criterios de valoración fixados no proxecto de expropiación axústanse aos establecidos no Real decreto lexislativo 7/2015, do 30 de outubro, polo que se aproba o texto refundido da Lei do solo e rehabilitación urbana.</p>
    <p>Cuarto. A competencia para aprobar o expediente de expropiación forzosa polo procedemento de taxación conxunta correspóndelle ao conselleiro de Facenda e Administración Pública.</p>
    <p>Na súa virtude, vista a Lei 2/2016, do 10 de febreiro, do solo de Galicia, o Real decreto lexislativo 7/2015, do 30 de outubro, polo que se aproba o texto refundido da Lei do solo e rehabilitación urbana, e as demais disposicións aplicables, e tras a proposta realizada,</p>
    <h2>DISPOÑO:</h2>
    <p>Primeiro. Aprobar definitivamente o proxecto de expropiación forzosa, polo procedemento de taxación conxunta, dos bens e dereitos necesarios para a regularización, execución e implantación do Centro de Telecomunicación de Meda (Monte Cabeza de Meda, entre os concellos de Xunqueira de Espadanedo e Montederramo-Ourense), incluído no Plan sectorial de implantación e desenvolvemento das infraestruturas da Administración xeral e do sector público autonómico de Galicia xestionadas por Retegal, S.A., para os efectos previstos polo artigo 118 da Lei 2/2016, do 10 de febreiro, do solo de Galicia, coa estimación ou desestimación das alegacións nos termos que aparecen nos informes respecto de cada unha das que constan no expediente. </p>
    <p>Esta aprobación definitiva do expediente implica a declaración de urxencia de ocupación dos bens e dereitos afectados polo proxecto de expropiación, de conformidade co establecido no artigo 118.10 da Lei 2/2016, do 10 de febreiro, do solo de Galicia. </p>
    <p>En consecuencia, o pagamento ou depósito do importe da valoración establecida producirá os efectos previstos nos números 6, 7 e 8 do artigo 52 da Lei de expropiación forzosa, sen prexuízo de que continúe a tramitación do procedemento para a definitiva fixación do prezo xusto (artigo 118.11 da Lei 2/2016, do 10 de febreiro, do solo de Galicia).</p>
    <p>Segundo. Notificarlles o contido desta resolución de aprobación definitiva do expediente e de xeito individualizado a todos os que aparezan como titulares de bens ou dereitos que figuran no expediente, aos cales se lles xuntará a correspondente folla de valoración, conferíndolles un prazo de vinte días, contados a partir do día seguinte ao do recibo da notificación da presente resolución. Durante este prazo de vinte días poderán os interesados manifestar, por escrito dirixido á Subdirección Xeral do Patrimonio da Secretaría Xeral Técnica e do Patrimonio da Consellería de Facenda e Administración Pública en Santiago de Compostela e presentado no Rexistro Xeral da Xunta de Galicia no edificio administrativo de San Caetano en Santiago de Compostela ou nos lugares establecidos no artigo 16.4 da Lei 39/2015, do 1 de outubro, do procedemento administrativo común das administracións públicas, a súa desconformidade coa valoración establecida no expediente aprobado, conforme dispón o artigo 118.7 da Lei 2/2016, do 10 de febreiro, do solo de Galicia. Advírtese que, transcorrido o citado prazo de vinte días sen que se formule oposición á valoración, se entenderá aceptada a que se fixou no acto aprobatorio do expediente, e entenderase determinado o prezo xusto definitivamente e de conformidade co artigo 118.8 da referida Lei 2/2016.</p>
    <p>Terceiro. Publicar a presente resolución, así como o seu anexo coa relación dos bens e dereitos afectados pola expropiación, no <em>Diario Oficial de Galicia</em>, na páxina web da Consellería de Facenda e Administración Pública http://www.conselleriadefacenda.es/areas-tematicas/patrimonio/expropiacions e nos taboleiros de edictos dos concellos de Xunqueira de Espadanedo e Montederramo, o que lles servirá de notificación aos propietarios descoñecidos e a aqueles dos que se ignore o lugar de notificación, ou ben, tramitada esta, non se puidese practicar. O cómputo do prazo de vinte días para estes interesados comezará desde o día seguinte ao da referida publicación no DOG. Todo isto de conformidade co disposto no artigo 41.5 da Lei 39/2015, do 1 de outubro, do procedemento administrativo común das administracións públicas.</p>
    <p>Contra esta resolución, que pon fin a vía administrativa, poderase interpor recurso potestativo de reposición ante o conselleiro de Facenda e Administración Pública, no prazo dun mes contado a partir do día seguinte ao da notificación desta resolución, nos termos establecidos na Lei 39/2015, do 1 de outubro, do procedemento administrativo común das administracións públicas, ou ser impugnada directamente no prazo de dous meses, ante a Sala do Contencioso-Administrativo do Tribunal Superior de Xustiza de Galicia, segundo o artigo 46.1 da Lei 29/1998, do 13 de xullo, da xurisdición contencioso-administrativa.</p>
    <p>No suposto de que o interesado sexa unha Administración pública, no lugar do recurso de reposición poderalle dirixir ao órgano competente, no prazo de dous meses, o requirimento previo previsto no artigo 44 da Lei 29/1998, do 13 de xullo, da xurisdición contencioso-administrativa.</p>
    <p>Todo isto sen prexuízo de que, no caso de desconformidade coa valoración establecida, os interesados dispoñen dun prazo de vinte días, contados a partir do seguinte da recepción da notificación, para manifestala por escrito.</p>
    <p>A relación dos propietarios, predios e superficies é a que figura no anexo que se achega.</p>
    <p>Santiago de Compostela, 10 de decembro de 2020</p>
    <footer><p>Valeriano Martínez García<br>Conselleiro de Facenda</p></footer>
    <h2>ANEXO</h2>
    <table>
     <tbody>
      <tr>
       <td rowspan="2">Nº de
        predio</td>
       <td colspan="2">Nº catastro</td>
       <td rowspan="2">Titular</td>
       <td rowspan="2">DNI/NIF</td>
       <td rowspan="2">Superficie afectada (m2)</td>
       <td rowspan="2">Afección</td>
      </tr>
      <tr>
       <td>Pol.</td>
       <td>Parc.</td>
      </tr>
      <tr>
       <td>1</td>
       <td>1</td>
       <td>559</td>
       <td>CMMVMC de Cacharrequille, Os Currás, O Medón e As Ratoeiras 
        (Montederramo)</td>
       <td>***2609**</td>
       <td>3.746,00</td>
       <td>Expropiación</td>
      </tr>
      <tr>
       <td>2</td>
       <td>40</td>
       <td>4</td>
       <td>CMMVMC de Cacharrequille
        (Xunqueira de Espadanedo)</td>
       <td>***2507**</td>
       <td>2.110,00</td>
       <td>Expropiación</td>
      </tr>
      <tr>
       <td>3</td>
       <td>1</td>
       <td>559</td>
       <td>CMMVMC de Cacharrequille, Os Currás, O Medón e As Ratoeiras 
        (Montederramo)</td>
       <td>***2609**</td>
       <td>469,00</td>
       <td>Servidume de paso</td>
      </tr>
      <tr>
       <td>4</td>
       <td>1</td>
       <td>559</td>
       <td>CMMVMC de Cacharrequille, Os Currás, O Medón e As Ratoeiras 
        (Montederramo)</td>
       <td>***2609**</td>
       <td>278,00</td>
       <td>Servidume de paso instalac.</td>
      </tr>
     </tbody>
    </table>

