---
date: '2021-09-06'
id: G0599-300821-0001
page: 44194
number: 171
agency: Consellería de Emprego e Igualdade
section: III. Outras disposicións.
title: >-
  RESOLUCIÓN do 30 de xullo de 2021 pola que se dá publicidade das bases
  reguladoras e da convocatoria para a selección de pequenas e medianas empresas
  e persoas traballadoras autónomas ás cales se prestarán servizos do programa
  Responsabilízate (terceira edición) (código de procedemento TR320B).
range: Resolución
url: >-
  https://www.xunta.gal/dog/Publicados/2021/20210906/AnuncioG0599-300821-0001_gl.html
---
<p>Mediante as resolucións do 21 de xuño e 7 de novembro de 2016 (DOG do 11 de xullo e 17 de novembro, respectivamente) deuse publicidade ás bases reguladoras e á convocatoria da primeira edición do programa Responsabilízate, consistente na prestación de servizos de tutela ou acompañamento en materia de responsabilidade social empresarial. A segunda edición publicouse mediante a Resolución do 1 de febreiro de 2018 (DOG do 13 de febreiro).</p>
    <p>No ano 2020 e debido á pandemia da COVID-19 e á imposibilidade de ter reunións presenciais, non se fixo a convocatoria, polo que se dá agora publicidade á terceira edición, correspondente ao ano 2021.</p>
    <p>No exercicio das súas funcións, a Dirección Xeral de Relacións Laborais pretende impulsar a implantación da RSE no tecido empresarial galego, a través, entre outras medidas, do establecemento dos servizos do programa Responsabilízate.</p>
    <p>En virtude do Decreto 215/2020, do 3 de decembro, polo que se establece a estrutura orgánica da Consellería de Emprego e Igualdade, a Dirección Xeral de Relacións Laborais é competente para realizar esta convocatoria.</p>
    <p>Na súa virtude, e de conformidade coas facultades que teño conferidas,</p>
    <h2>RESOLVO:</h2>
    <p>Primeiro. Publicar as bases reguladoras que rexerán a selección de pemes e persoas traballadoras autónomas, en virtude do programa Responsabilízate.</p>
    <p>Segundo. Convocar a terceira edición do programa Responsabilízate, correspondente ao ano 2021.</p>
    <p>Santiago de Compostela, 30 de xullo de 2021</p>
    <footer><p>Elena Mancha Montero de Espinosa<br>Directora xeral de Relacións Laborais</p></footer>
    <h2>Bases reguladoras para a selección de pequenas e medianas empresas e persoas traballadoras autónomas, ás cales se prestarán servizos de diagnose ou análise do estado e potencial da RSE, formación e implantación das primeiras accións, a través do programa Responsabilízate</h2>
    <p>Artigo 1. Obxecto</p>
    <p>É obxecto da presente resolución establecer os requisitos do proceso de selección das empresas ou entidades ás cales se prestarán os servizos do programa Responsabilízate, así como proceder á súa convocatoria para o ano 2021 (TR320B).</p>
    <p>Artigo 2. Beneficiarias</p>
    <p>a) Poderán ser beneficiarias do programa Responsabilízate as pequenas e medianas empresas (pemes), así como as persoas traballadoras autónomas, que teñan radicado o seu domicilio social ou que conten con algún centro de traballo en Galicia.</p>
    <p>b) Ademais do especificado no punto anterior, deberán cumprir os seguintes requisitos:</p>
    <p>1. Ter, cando menos, unha persoa traballadora por conta allea.</p>
    <p>2. Non superar os 50 millóns de euros de volume de negocio anual ou ter un balance anual inferior a 43 millóns de euros.</p>
    <p>3. Non ser entidades sen ánimo de lucro.</p>
    <p>Artigo 3. Servizos a que optarán as empresas beneficiarias do Programa:</p>
    <p>1º. Análise do estado, potencial competitivo e situación da responsabilidade social empresarial (RSE). Trátase de avaliar o estado inicial da empresa exercendo un estudo completo nos diferentes ámbitos da empresa.</p>
    <p>2º. Asesoramento e formación. As pemes participantes recibirán un módulo formativo para afondar no coñecemento e nas ferramentas da RSE. Asemade, as empresas recibirán un asesoramento individualizado para a construción dun plan de acción RSE.</p>
    <p>3º. Plan de acción, implantación e seguimento das accións de RSE: a partir do informe de resultados da diagnose e da formación impartida, definirase a metodoloxía para a elaboración dun plan de acción individualizado para a implantación dun mínimo do 20 % das accións previstas no Plan de acción en RSE.</p>
    <p>Artigo 4. Competencia</p>
    <p>A competencia para coñecer e resolver as solicitudes previstas nesta resolución corresponderalle á persoa titular da Dirección Xeral de Relacións Laborais.</p>
    <p>Artigo 5. Forma e lugar de presentación de solicitudes</p>
    <p>As solicitudes presentaranse obrigatoriamente por medios electrónicos a través do formulario normalizado incluído como anexo I desta resolución e dispoñible na sede electrónica da Xunta de Galicia, https://sede.xunta.gal</p>
    <p>De conformidade co artigo 68.4 da Lei 39/2015, do 1 de outubro, do procedemento administrativo común das administracións públicas, se algunha das persoas interesadas presenta a súa solicitude presencialmente, será requirida para que a emende a través da súa presentación electrónica. Para estes efectos, considerarase como data de presentación da solicitude aquela en que fose realizada a emenda.</p>
    <p>Para a presentación das solicitudes poderá empregarse calquera dos mecanismos de identificación e sinatura admitidos pola sede electrónica da Xunta de Galicia, incluído o sistema de usuario e clave Chave365 (https://sede.xunta.gal/chave365).</p>
    <p>Artigo 6. Documentación complementaria.</p>
    <p>1. As persoas interesadas deberán achegar coa solicitude a seguinte documentación:</p>
    <p>a) Copia da escritura de constitución, estatutos ou documentos análogos da empresa solicitante, de tratarse dunha persoa xurídica, que acredite o seu domicilio social e a potestade da persoa que actúa e que asina a solicitude.</p>
    <p>De conformidade co artigo 28.3 da Lei 39/2015, do 1 de outubro, do procedemento administrativo común, non será necesario achegar os documentos que xa fosen presentados anteriormente pola persoa interesada ante calquera Administración. Neste caso, a persoa interesada deberá indicar en que momento e ante que órgano administrativo presentou os ditos documentos, que serán obtidos electronicamente a través das redes corporativas ou mediante consulta ás plataformas de intermediación de datos ou outros sistemas electrónicos habilitados para o efecto, agás que conste no procedemento a oposición expresa da persoa interesada.</p>
    <p>De forma excepcional, se non se puidesen obter os citados documentos, poderá solicitarse novamente á persoa interesada a súa achega.</p>
    <p>2. A documentación complementaria deberá presentarse electronicamente.</p>
    <p>Se algunha das persoas interesadas presenta a documentación complementaria presencialmente, será requirida para que a emende a través da súa presentación electrónica. Para estes efectos, considerarase como data de presentación aquela en que fose realizada a emenda.</p>
    <p>As persoas interesadas responsabilizaranse da veracidade dos documentos que presenten. Excepcionalmente, cando a relevancia do documento no procedemento o exixa ou existan dúbidas derivadas da calidade da copia, a Administración poderán solicitar de maneira motivada o cotexo das copias achegadas pola persoa interesada, para o que poderá requirir a exhibición do documento ou da información orixinal.</p>
    <p>3. Sempre que se realice a presentación de documentos separadamente da solicitude deberanse indicar o código e o órgano responsable do procedemento, o número de rexistro de entrada da solicitude e o número de expediente, se se dispón del.</p>
    <p>Artigo 7. Comprobación de datos</p>
    <p>1. Para a tramitación deste procedemento consultaranse automaticamente os datos incluídos nos seguintes documentos en poder da Administración actuante ou elaborados polas administracións públicas, agás que a persoa interesada se opoña á súa consulta:</p>
    <p>a) DNI ou NIE da persoa solicitante.</p>
    <p>b) DNI ou NIE da persoa representante.</p>
    <p>c) NIF da empresa solicitante.</p>
    <p>d) Vida laboral de todos os códigos de conta cotización da empresa solicitante dos 30 días inmediatamente anteriores á data da presentación da solicitude.</p>
    <p>2. No caso de que as persoas interesadas se opoñan á consulta, deberán indicalo no recadro correspondente habilitado no formulario correspondente e achegar os documentos. Cando así o exixa a normativa aplicable, solicitarase o consentimento expreso da persoa interesada para realizar a consulta.</p>
    <p>3. Excepcionalmente, no caso de que algunha circunstancia imposibilitase a obtención dos citados datos, poderáselles solicitar ás persoas interesadas a presentación dos documentos correspondentes.</p>
    <p>Artigo 8. Prazo para presentación de solicitudes</p>
    <p>1. O prazo estará aberto desde o día seguinte ao da publicación destas bases no Diario Oficial de Galicia e ata que se acade o número de prazas máximo segundo a dispoñibilidade orzamentaria, que virá determinada pola contía de adxudicación do contrato de servizos do programa Responsabilizate.</p>
    <p>2. Unha vez cuberto o número de prazas máximo, pecharase a inscrición, o que será comunicado a través da páxina web https://rse.xunta.gal e da sede electrónica da Xunta de Galicia.</p>
    <p>Artigo 9. Réxime de recursos</p>
    <p>Contra as resolucións que se diten neste procedemento pódese interpoñer recurso de alzada perante a conselleira de Emprego e Igualdade no prazo dun mes, contado a partir da notificación da resolución, conforme o previsto no artigo 121 da Lei 39/2015, do 1 de outubro, do procedemento administrativo común das administracións públicas.</p>
    <p>Artigo 10. Práctica das notificacións</p>
    <p>1. As notificacións de resolucións e actos administrativos practicaranse só por medios electrónicos, nos termos previstos na normativa reguladora do procedemento administrativo común.</p>
    <p>2. De conformidade co artigo 45.2 da Lei 4/2019, do 17 de xullo, de administración dixital de Galicia, as notificacións electrónicas practicaranse mediante a comparecencia na sede electrónica da Xunta de Galicia e a través do Sistema de notificacións electrónicas de Galicia, Notifica.gal. Este sistema remitirá ás persoas interesadas avisos da posta á disposición das notificacións á conta de correo e/ou teléfono móbil que consten na solicitude. Estes avisos non terán, en ningún caso, efectos de notificación practicada e a súa falta non impedirá que a notificación sexa considerada plenamente válida.</p>
    <p>3. De conformidade co artigo 47 da Lei 4/2019, do 17 de xullo, de administración dixital de Galicia, as persoas interesadas deberán crear e manter o seu enderezo electrónico habilitado único a través do Sistema de notificación electrónica de Galicia-Notifica.gal, para todos os procedementos administrativos tramitados pola Administración xeral e as entidades instrumentais do sector público autonómico. En todo caso, a Administración xeral e as entidades do sector público autonómico de Galicia poderá de oficio crear o indicado enderezo, para os efectos de asegurar que as persoas interesadas cumpren a súa obriga de relacionarse por medios electrónicos.</p>
    <p>4. As notificacións entenderanse practicadas no momento en que se produza o acceso ao seu contido e rexeitadas cando transcorresen dez días naturais desde a posta á disposición da notificación sen que se acceda ao seu contido.</p>
    <p>5. Se o envío da notificación electrónica non for posible por problemas técnicos practicarase a notificación polos medios previstos na normativa reguladora do procedemento administrativo común.</p>
    <p>Artigo 11. Trámites administrativos posteriores á presentación de solicitudes</p>
    <p>Todos os trámites administrativos que as persoas interesadas deban realizar tras a presentación da solicitude deberán ser efectuados electronicamente accedendo á Carpeta cidadá da persoa interesada, dispoñible na sede electrónica da Xunta de Galicia.</p>
    <p>Artigo 12. Tramitación</p>
    <p>1. Logo da recepción de solicitudes, o Servizo de Relacións Laborais e Seguridade e Saúde Laboral da Dirección Xeral de Relacións Laborais comprobará se cada solicitude presentada reúne os requisitos exixidos nos artigos anteriores.</p>
    <p>2. As solicitudes serán atendidas por estrita orde de entrada no Rexistro da Dirección Xeral de Relacións Laborais da Consellería de Emprego e Igualdade.</p>
    <p>3. O prazo máximo para resolver e notificar a resolución do procedemento non poderá exceder un mes a partir de que se peche a inscrición, que se producirá unha vez acadado o número de prazas reflectido no artigo 8.1. Transcorrido o dito prazo sen que se ditase resolución expresa, entenderase desestimada a solicitude.</p>
    <p>4. A comunicación ás entidades que sexan admitidas neste programa e a listaxe destas faranse públicas, mediante resolución, a través da páxina web https://rse.xunta.gal</p>
    <p>Artigo 13. Datos estatísticos</p>
    <p>A persoa beneficiaria acepta que os datos resultantes da execución do servizo, unha vez desvinculados dos datos identificativos da súa empresa, pasarán a formar parte dunha base de datos para a súa explotación multicriterio con fins estatísticos, de deseño de políticas públicas e de difusión de situacións empresariais.</p>
    <p>Santiago de Compostela, 30 de xullo de 2021. Elena Mancha Montero de Espinosa, directora xeral de Relacións Laborais.</p>

