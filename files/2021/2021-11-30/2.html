---
date: '2021-11-30'
id: G0595-291121-0006
page: 58436
number: 230
agency: 'Vicepresidencia primeira e Consellería de Presidencia, Xustiza e Turismo'
section: III. Outras disposicións.
title: >-
  ORDE do 29 de novembro de 2021 pola que se modifica a Orde do 20 de xullo de
  2021 pola que se establecen as bases reguladoras e se convocan subvencións, de
  carácter plurianual e en réxime de concorrencia competitiva, dirixidas a
  concellos para a adquisición de vehículos alternativos, mediante o sistema de
  renting, con destino aos corpos da Policía Local, financiadas polo Fondo de
  Compensación Ambiental (código de procedemento PR483E).
range: Orde
url: >-
  https://www.xunta.gal/dog/Publicados/2021/20211130/AnuncioG0595-291121-0006_gl.html
---
<p>Mediante a Orde do 20 de xullo de 2021 establecéronse as bases reguladoras e convocáronse subvencións, de carácter plurianual e en réxime de concorrencia competitiva, dirixidas a concellos para a adquisición de vehículos alternativos, mediante o sistema de <em>renting</em>, con destino aos corpos da Policía Local, financiadas polo Fondo de Compensación Ambiental (código de procedemento PR483E), que se publicou no <em>Diario Oficial de Galicia </em>número 140, do 23 de xullo.</p>
    <p>O 1 de outubro de 2021, a directora xeral de Administración Local, por delegación do vicepresidente primeiro e conselleiro de Presidencia, Xustiza e Turismo, en virtude da disposición derradeira primeira da citada orde, ditou resolución pola cal lle concedeu as subvencións ás entidades propostas pola Comisión de Valoración prevista nas bases reguladoras. Esta resolución notificóuselle o mesmo día 1 de outubro a todas as entidades locais interesadas, a través do sistema de notificacións electrónicas de Galicia, Notifica.gal.</p>
    <p>Nos artigos 15 e 16 das bases reguladoras destas subvencións fíxase o 1 de decembro de 2021 como data de referencia para a solicitude do pagamento anticipado e para a presentación da documentación xustificativa, respectivamente, correspondente á anualidade 2021.</p>
    <p>Véñense recibindo numerosas consultas dos concellos beneficiarios sobre as posibilidades de instar unha ampliación dos prazos ante as dificultades que advirten para finalizar os procedementos de contratación, recibir os vehículos e xustificar os gastos subvencionados antes do vencemento das referidas datas límite. Por este motivo, tendo en conta a complexidade do proceso de tramitación e de contratación nas entidades locais beneficiarias e a preparación da documentación xustificativa de maneira completa, considerando que as bases reguladoras non conteñen precepto en contra e que non se causa prexuízo a terceiros, enténdese que concorren circunstancias suficientes que aconsellan ampliar os prazos de execución e xustificación das actuacións subvencionadas ata o 20 de decembro de 2021. </p>
    <p>Esta ampliación do prazo está amparada no artigo 45.3 do Decreto 11/2009, do 8 de xaneiro, polo que se aproba o Regulamento da Lei de subvencións de Galicia, segundo o cal o órgano concedente da subvención poderá outorgar, salvo precepto en contra contido nas bases reguladoras, unha ampliación do prazo establecido para presentar a xustificación, que non exceda a metade deste e sempre que con iso non se prexudiquen dereitos de terceiros.</p>
    <p>Con base en todo o anterior, de acordo coa Lei 9/2007, do 13 de xuño, de subvencións de Galicia; co Decreto 11/2009, do 8 de xaneiro, polo que se aproba o Regulamento da Lei de subvencións; co Decreto 193/2011, do 6 de outubro, polo que se regulan especialidades nas subvencións ás entidades locais galegas, e co disposto na Orde do 20 de xullo de 2021 pola que se establecen as bases reguladoras e se convocan subvencións, de carácter plurianual e en réxime de concorrencia competitiva, dirixidas a concellos para a adquisición de vehículos alternativos, mediante o sistema de <em>renting</em>, con destino aos corpos da Policía Local, financiadas polo Fondo de Compensación Ambiental,</p>
    <h2>DISPOÑO:</h2>
    <p>Artigo 1</p>
    <p>Modifícase o primeiro parágrafo do artigo 15.4 das bases reguladoras, que queda redactado nos seguintes termos:</p>
    <p>«4. Sen prexuízo do establecido na alínea 1 deste mesmo artigo, para o libramento do anticipo da primeira anualidade da subvención, as entidades beneficiarias terán de prazo ata o 20 de decembro de 2021 para presentar a solicitude xunto coa seguinte documentación: (...)».</p>
    <p>Artigo 2</p>
    <p>Modifícase o último parágrafo do artigo 16.3 das bases reguladoras e queda a redacción da seguinte maneira: </p>
    <p>«Neste caso, a data límite de xustificación da subvención rematará o día 1 de decembro do exercicio orzamentario que corresponda, agás na anualidade 2021, en que este prazo finalizará o 20 de decembro».</p>
    <p>Disposición derradeira</p>
    <p>Esta orde entrará en vigor o día da súa publicación no <em>Diario Oficial de Galicia</em>.</p>
    <p>Santiago de Compostela, 29 de novembro de 2021</p>
    <footer><p>Alfonso Rueda Valenzuela<br>Vicepresidente primeiro e conselleiro de Presidencia, <br>Xustiza e Turismo</p></footer>

