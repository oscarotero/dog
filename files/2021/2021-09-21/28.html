---
date: '2021-09-21'
id: G0426-080921-0004
page: 46447
number: 182
agency: Consellería do Medio Rural
section: VI. Anuncios. a) Administración autonómica.
title: >-
  ANUNCIO do 7 de setembro de 2021, do Xurado Provincial de Clasificación de
  Montes Veciñais en Man Común de Pontevedra, polo que se publica a resolución
  do expediente de clasificación como veciñais en man común dos montes
  denominados Coutada e A Fontiña, a favor da veciñanza da Comunidade de Montes
  Veciñais en Man Común de Liñares, no concello das Neves (Pontevedra).
range: Anuncio
url: >-
  https://www.xunta.gal/dog/Publicados/2021/20210921/AnuncioG0426-080921-0004_gl.html
---
<p>En cumprimento do disposto no artigo 28 do Regulamento para a execución da Lei 13/1989, do 10 de outubro, de montes veciñais en man común, aprobado polo Decreto 260/1992, do 4 de setembro, e de conformidade co disposto no artigo 45.1 da Lei 39/2015, do 1 de outubro, do procedemento administrativo común das administracións públicas, faise público que o Xurado Provincial de Clasificación de Montes Veciñais en Man Común de Pontevedra, en sesión que tivo lugar con data do 21 de xullo de 2021, adoptou a seguinte resolución:</p>
    <p>Examinado o expediente de clasificación como veciñais en man común dos montes denominados Coutada e A Fontiña, solicitados a favor da veciñanza da CMVMC de Liñares, no concello das Neves (Pontevedra), resultan os seguintes feitos:</p>
    <p>Primeiro. O 26.3.2019, a CMVMC de Liñares, parroquia de Liñares, concello das Neves, solicita a clasificación como monte veciñal en man común (en diante, MVMC) das parcelas Coutada e A Fontiña, a favor da veciñanza da parroquia de Liñares, provincia de Pontevedra:</p>
    <p>1. Parcela: Coutada.</p>
    <p>Referencia catastral: 36034A005014320000HR.</p>
    <p>Superficie: 1.011 m2.</p>
    <p>Estremas:</p>
    <p>Norte: camiño público.</p>
    <p>Sur: camiño público e Eugenia Antos Estévez.</p>
    <p>Leste: camiño público.</p>
    <p>Oeste: Hermenegildo Gándara Gil e Luisa Soto Campos.</p>
    <p>2. Parcela: A Fontiña.</p>
    <p>Referencia catastral: 36034A017000020000HZ.</p>
    <p>Superficie: 524 m2.</p>
    <p>Estremas:</p>
    <p>Norte: Eduardo Rodríguez Rocha e Abelardo Avalle Durán.</p>
    <p>Sur: estrada Salvaterra-As Neves.</p>
    <p>Leste: María del Carmen Estévez Novoa.</p>
    <p>Oeste: Victoriano Avalle Alcántara, Steve e José e Hermosa Souto Álvarez.</p>
    <p>Coa solicitude xunta a seguinte documentación:</p>
    <p>– Correspondencia catastral do ano 2019 coa parcela do catastro de rústica de 1956. Cartografía do catastro de 1956.</p>
    <p>– Gastos de amaño do lavadoiro do ano 1999-2000.</p>
    <p>– Informe de validación gráfica catastral.</p>
    <p>Durante a tramitación do expediente achegan a seguinte documentación para acreditar o aproveitamento veciñal en man común por parte dos veciños da parroquia de Liñares:</p>
    <p>– Requirimento da Unidade de Recadación de débedas de menor contía da Axencia Tributaria do ano 2018.</p>
    <p>– Recibos a nome do MVMC de Liñares do imposto sobre bens inmobles e taxa de recollida de lixo do ano 2018 da referencia catastral 36034A005014320000HR.</p>
    <p>– Factura do primeiro pagamento da reforma da casa social da CMVMC de Liñares.</p>
    <p>– Factura de limpeza, roza e canalización do rego do lavadoiro comunal.</p>
    <p>Segundo. O 16.4.2019 o xefe da Sección de Topografía informa da posibilidade de identificación das parcelas Coutada e A Fontiña. A parcela Coutada con referencia catastral 36034A005014320000HR cunha cabida de 1.011 m2 e con dúas edificacións no seu interior. A parcela A Fontiña con referencia catastral 36034A017000020000HZ de cabida 524 m2 e cun lavadoiro no interior que desauga no regato de Xuliana. Así mesmo, as parcelas non se atopan clasificadas.</p>
    <p>Terceiro. O 16.10.2019, o Xurado Provincial de Clasificación de Montes Veciñais en Man Común acorda a iniciación do expediente de clasificación das parcelas Coutada e A Fontiña e nomear instrutora a Amalia Elsa Pazos Pintos. Este acordo notifícase o 18.10.2019 á CMVMC de Liñares e o 21.10.2019 ao concello das Neves.</p>
    <p>Cuarto. O 3.1.2020 a xefa da Área de Montes Veciñais en Man Común emite informe preceptivo do Servizo de Montes:</p>
    <p>«– Coutada, de 1.011 m2 coincidente coa parcela catastral 36034A005014320000HR.</p>
    <p>1. Corresponde na súa totalidade coa parcela catastral 36034A005014320000HR a nome da CMVMC da parroquia de Liñares.</p>
    <p>2. É unha parcela illada a que se accede por un camiño asfaltado. A parcela contén unha vivenda e outra edificación. Non está conectada con ningunha outra parcela catastral a nome da comunidade.</p>
    <p>Está delimitada ao norte polo camiño asfaltado polo que se accede, ao leste e ao sur por un camiño sen asfaltar, limpo de vexetación ao carón da estrada PO-415, e ao oeste por un peche de pedras de granito e arame duns 2 m.</p>
    <p>3. A parcela atópase limpa de vexetación, excepto no talude que a separa do camiño sen asfaltar onde parece que existe un pé de sobreira e arbustos do xénero <em>cistus</em>.</p>
    <p>A comunidade arranxou estas edificacións para alugar a vivenda ou para algún veciño que a necesite, segundo manifestación dunha veciña.</p>
    <p>– A Fontiña de 524 m2 coincidente coa parcela catastral 36034A017000020000HZ.</p>
    <p>1. Corresponde na súa totalidade coa parcela catastral 36034A017000020000HZ a nome da CMVMC da parroquia de Liñares.</p>
    <p>2. É unha parcela illada a que se accede pola estrada PO-415, onde se atopa o lavadoiro. Non está conectada con ningunha outra parcela catastral a nome da comunidade. Está delimitada ao sur pola estrada PO-415, ao leste por vimbieiros e a regueira de Xuliana e ao oeste por postes de granito.</p>
    <p>3. A parcela contén un lavadoiro. No momento da inspección atopábase desbarbada e sen vexetación.</p>
    <p>4. Non existe outro uso distinto ao de lavadoiro».</p>
    <p>Quinto. O 17.2.2020, o Rexistro da Propiedade de Ponteareas certifica que os predios de que se solicita a clasificación non se atopan inscritos no Rexistro. Ordénanse as anotacións preventivas no Rexistro da Propiedade de Ponteareas, notifícase o trámite de audiencia, publícase un edicto no concello das Neves e, no DOG o Anuncio do 15 de xuño de 2020 do Xurado Provincial de Clasificación de Montes Veciñais en Man Común de Pontevedra, polo que se publica o acordo de inicio do expediente de clasificación dos montes Coutada e A Fontiña, a favor da CMVMC de Liñares, no concello das Neves (DOG núm. 127, do 29 de xuño).</p>
    <p>Sexto. Durante o período do trámite de audiencia non se reciben alegacións.</p>
    <p>Consideracións legais e técnicas:</p>
    <p>Primeira. O Xurado Provincial de Clasificación de Montes Veciñais en Man Común ten a competencia para coñecer os expedientes de clasificación dos montes que teñan tal carácter segundo o establecido no artigo 9 da Lei 13/1989, do 10 de outubro, de montes veciñais en man común.</p>
    <p>Segunda. De conformidade co artigo 1 do referido texto normativo e o artigo 1 do Decreto 260/1992, do 4 de setembro: «Son montes veciñais en man común e rexeranse por esta lei os que, con independencia da súa orixe, das súas posibilidades produtivas, do seu aproveitamento actual e da súa vocación agraria, pertenzan a agrupacións veciñais na súa calidade de grupos sociais e non como entidades administrativas, e se veñan aproveitando de xeito consuetudinario en réxime de comunidade, sen asignación de cotas polos membros daquelas na súa condición de veciños».</p>
    <p>Deste xeito, para que un monte sexa declarado veciñal en man común, o aproveitamento debe quedar acreditado non só no pasado, senón tamén no presente e de forma continuada, como o establece o citado artigo 1 da Lei 13/1989 e as diversas resolucións xudiciais que o interpretan, do que se conclúe que o decisivo para a inclusión dun monte na categoría de veciñal en man común é que resulte acreditado o aproveitamento mancomunado dos montes polos veciños promotores de xeito continuado.</p>
    <p>Terceira. O uso ou aproveitamento en man común das parcelas Coutada e A Fontiña queda suficientemente acreditado de xeito documental.</p>
    <p>Finalmente, o feito de que durante a tramitación do expediente non consten alegacións á clasificación como MVMC por parte de terceiros que acrediten un uso privativo destas parcelas demostra que existe un aproveitamento público, pacífico e continuado en común por parte da veciñanza da parroquia de Liñares, no concello das Neves.</p>
    <p>En consecuencia, vista a Lei 13/1989, do 10 de outubro, de montes veciñais en man común e o seu regulamento, aprobado polo Decreto 260/1992, do 4 de setembro, e demais preceptos legais e regulamentarios de xenérica e específica aplicación, o Xurado Provincial por unanimidade dos seus membros,</p>
    <h2>ACORDA:</h2>
    <p>Clasificar como veciñais en man común os montes Coutada e A Fontiña, a favor da veciñanza da CMVMC de Liñares, parroquia de Liñares, no concello das Neves (Pontevedra), de acordo coa descrición reflectida no feito primeiro, e a planimetría elaborada para o efecto polo Servizo de Montes e que forma parte inseparable da presente resolución.</p>
    <p>Contra a presente resolución, que pon fin á vía administrativa, poderase interpoñer recurso de reposición con carácter potestativo ante o Xurado Provincial de Clasificación de Montes Veciñais en Man Común de Pontevedra no prazo dun mes, ou ben interpoñer directamente recurso contencioso-administrativo ante o Xulgado do Contencioso-Administrativo de Pontevedra no prazo de dous meses contados desde o día seguinte ao da súa publicación, de acordo co disposto nos artigos 123 e 124 da Lei 39/2015, do 1 de outubro, do procedemento administrativo común das administracións públicas, e nos artigos 8 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Pontevedra, 7 de setembro de 2021</p>
    <footer><p>Antonio Crespo Iglesias<br>Presidente do Xurado Provincial de Clasificación<br> de Montes Veciñais en Man Común de Pontevedra</p></footer>

