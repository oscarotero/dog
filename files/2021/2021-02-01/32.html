---
date: '2021-02-01'
id: G0532-250121-0001
page: 6521
number: 20
agency: 'Consellería de Medio Ambiente, Territorio e Vivenda'
section: VI. Anuncios. a) Administración autonómica.
title: >-
  RESOLUCIÓN do 26 de xaneiro de 2021 pola que se fai público o importe do canon
  unitario de tratamento por tonelada de residuos domésticos que deberá aplicar
  a Sociedade Galega de Medio Ambiente, S.A. (Sogama) para o ano 2021, así como
  a bonificación aplicable para o dito ano.
range: Resolución
url: >-
  https://www.xunta.gal/dog/Publicados/2021/20210201/AnuncioG0532-250121-0001_gl.html
---
<p>Antecedentes.</p>
    <p>Primeiro. Mediante a Resolución do 17 de xaneiro de 2019, da Consellería de Medio Ambiente, Territorio e Vivenda, emitida ao amparo do número dous da disposición adicional vixésimo primeira da Lei 11/2013, do 26 de decembro, de orzamentos xerais da Comunidade Autónoma de Galicia para o ano 2014, e publicada no <em>Diario Oficial de Galicia</em> número 15, do 23 de xaneiro de 2020, fíxose público o importe do canon unitario a percibir pola Sociedade Galega de Medio Ambiente, S.A. (Sogama) pola xestión de residuos domésticos ou urbanos para o ano 2020, que se fixa na suma de 69,83 euros por tonelada de residuos xestionada.</p>
    <p>Segundo. De acordo co establecido no punto tres bis da disposición adicional vixésimo primeira da Lei 11/2013, do 26 de decembro, de orzamentos xerais da Comunidade Autónoma de Galicia para o ano 2014, estableceuse para o ano 2020 o importe da bonificación do canon por importe do 10 % do canon do ano 2019, resultando unha cantidade de 62,93 euros como canon bonificado para aplicar a aquelas entidades locais que cumpran os requisitos establecidos na lei. </p>
    <p>Terceiro. De acordo cos resultados económicos obtidos pola Sociedade Galega do Medio Ambiente, S.A. (Sogama), durante o ano 2021 é posible manter a bonificación do 10 % do canon fixado no ano inmediatamente anterior para aquelas entidades locais que xustifiquen o cumprimento dos requisitos establecidos na lei.</p>
    <p>Fundamentos xurídicos.</p>
    <p>I. O Decreto 110/2020, de 6 de setembro, polo que se establece a estrutura orgánica da Xunta de Galicia, o Decreto 130/2020, do 17 de setembro, polo que se fixa a estrutura orgánica das vicepresidencias e das consellerías da Xunta de Galicia, e o Decreto 42/2019, do 28 de marzo, polo que se establece a estrutura orgánica da Consellería de Medio Ambiente, Territorio e Vivenda, configuran este departamento como o órgano da Administración da Comunidade Autónoma con competencias e funcións en materia, entre outras, de ambiente, e adscribe á Dirección Xeral de Calidade Ambiental, Sostibilidade e Cambio Climático, ben directamente ou ben a través das súas unidades subordinadas, funcións e competencias en materia de avaliación e control da incidencia que sobre o ambiente provoque a actividade humana e o fomento de sistemas e estratexias de corrección desta incidencia, incluíndo diversas atribucións en materia de residuos.</p>
    <p>II. A disposición adicional vixésimo primeira da Lei 11/2013, do 26 de decembro, de orzamentos xerais da Comunidade Autónoma de Galicia para o ano 2014, sinala que o sistema promovido pola Administración autonómica para a xestión institucional dos residuos domésticos, xestionado pola Sociedade Galega de Medio Ambiente, S.A. (Sogama) ao amparo da Lei 10/2008, do 3 de novembro, de residuos de Galicia, constitúe un modo de xestión colectiva dos residuos municipais cuxa finalidade de interese xeral é a de conseguir, en cooperación coas entidades locais adheridas ao sistema, o mellor resultado ambiental global no tratamento dos residuos domésticos, buscando a máxima eficiencia no uso dos recursos públicos.</p>
    <p>O punto dous desta disposición fixou o canon unitario de tratamento por tonelada de residuos que deberá percibir a citada entidade e sinala que este se actualizaría anualmente no mes de xaneiro conforme o índice de prezos de consumo e que a súa contía se fixaría no <em>Diario Oficial de Galicia</em>.</p>
    <p>Igualmente, a Lei 3/2018, do 26 de decembro, de medidas fiscais e administrativas, introduciu no seu artigo 11, unha modificación da Lei 11/2013 do 26 de decembro, de orzamentos xerais da Comunidade Autónoma de Galicia para o ano 2014, mediante a cal se introduce un número tres bis na disposición adicional vixésimo primeira, na cal se regula a posibilidade de establecer unha bonificación na contía do canon unitario de tratamento por tonelada nunha porcentaxe que non excederá o 10 % da cantidade que en concepto de canon estea vixente no ano inmediatamente anterior.</p>
    <p>Dándose as circunstancias establecidas nese número tres bis da mencionada disposición adicional vixésimo primeira, ao concorreren na Sociedade Galega do Medio Ambiente, S.A. (Sogama) circunstancias económicas de cumprimento dos obxectivos orzamentarios e as previsións do plan de viabilidade, é posible manter durante o ano 2021 o canon bonificado do ano 2020.</p>
    <p>Visto canto antecede,</p>
    <h2>RESOLVO:</h2>
    <p>Facer público o importe do canon unitario por tratamento de residuos domésticos aplicable durante o ano 2021, no marco do sistema promovido pola Xunta de Galicia para a xestión institucional dos residuos de competencia municipal e xestionado pola Sociedade Galega de Medio Ambiente, S.A. (Sogama), que se fixa na suma de 69,48 euros por cada tonelada de residuos domésticos xestionada, máis o incremento correspondente ao imposto sobre o valor engadido.</p>
    <p>Establecer e facer público o mantemento para o ano 2021 da bonificación do 10 % do canon do ano 2020, resultando un canon bonificado polo importe de 62,50 euros máis IVE 62,50 euros por cada tonelada de residuos domésticos xestionada, máis o incremento correspondente ao imposto sobre o valor engadido. Este canon bonificado será de aplicación a aquelas entidades locais que cumpran no ano 2020 as condicións específicas establecidas nese número tres bis da disposición adicional vixésimo primeira da Lei 11/2013, do 26 de decembro, de orzamentos xerais da Comunidade Autónoma de Galicia para o ano 2014, e cumpran igualmente no ano 2021 as condicións establecidas nela.</p>
    <p>Para aquelas entidades que non soliciten a aplicación do canon bonificado no ano 2020, ou ben, téndoo solicitado, non cumprisen os requisitos establecidos na lei para o seu mantemento, poderán solicitar a súa aplicación para o ano 2021, que será efectiva sempre que cumpran as condicións específicas establecidas nese número tres bis da disposición adicional vixésimo primeira da Lei 11/2013, do 26 de decembro, de orzamentos xerais da Comunidade Autónoma de Galicia para o ano 2014.</p>
    <p>Santiago de Compostela, 26 de xaneiro de 2021</p>
    <footer><p>Ángeles Vázquez Mejuto<br>Conselleira de Medio Ambiente, Territorio e Vivenda</p></footer>

