---
date: '2021-04-23'
id: G0595-220421-5
page: 20504
number: 76
agency: 'Vicepresidencia primeira e Consellería de Presidencia, Xustiza e Turismo'
section: I. Disposicións xerais.
title: >-
  DECRETO 63/2021, do 22 de abril, polo que se modifica o Decreto 104/2012, do
  16 de marzo, polo que se fixa a formación mínima dos socorristas acuáticos e
  se crea e regula o Rexistro Profesional de Socorristas Acuáticos de Galicia.
range: Decreto
url: >-
  https://www.xunta.gal/dog/Publicados/2021/20210423/AnuncioG0595-220421-5_gl.html
---
<p>O Decreto 104/2012, do 16 de marzo, polo que se fixa a formación mínima dos socorristas acuáticos e se crea e regula o rexistro profesional de socorristas acuáticos de Galicia, constituíu unha primeira regulación completa para a habilitación da profesión na Comunidade Autónoma.</p>
    <p>A referida normativa estableceu a ordenación da habilitación profesional e principalmente, entre outras, regula o seu obxecto, o ámbito de aplicación e as definicións, os requisitos profesionais, a inscrición, a formación mínima e o rexistro, e estableceu uns novos altos estándares de calidade e capacitación para o desenvolvemento da profesión de socorrista en Galicia, ao exixir estar en posesión da cualificación profesional de socorrismo en instalacións acuáticas ou/e da cualificación profesional de socorrismo en espazos acuáticos naturais, dependendo do ámbito en que vaian desenvolver a súa actividade.</p>
    <p>As referidas garantías de presente e futuro dunha prestación adecuada de servizos de calidade exixían e exixen xestionar o cambio incorporando transitoriamente os profesionais formados ao abeiro da situación anterior á entrada en vigor do Decreto 104/2012, do 16 de marzo, polo que, mediante a disposición transitoria única e durante o período transitorio de 5 anos, permitíase garantir a obtención por parte das persoas interesadas da acreditación das unidades de competencia da cualificación profesional correspondente, e poderían inscribirse de forma provisional no Rexistro Profesional de Socorristas de Galicia as persoas que, no momento da entrada en vigor desta normativa cumprisen cos requisitos da referida disposición transitoria.</p>
    <p>Deste xeito, cunha planificación de futuro, de presente e da realidade social, en resumo, regulábase a formación mínima e a transitoriedade, que constituíron durante estes anos eixos principais da profesión de socorrista.</p>
    <p>Non obstante, durante o tempo de vixencia do actual Decreto 104/2012, do 16 de marzo, púxose de manifesto a necesidade de ampliar o prazo para que aos profesionais formados con anterioridade á actual regulación se lles garanta a posibilidade da obtención da cualificación ou formación profesional correspondente; en coherencia co dito, o Decreto 35/2017, do 30 de marzo, polo que se modifica o Decreto 104/2012, do 16 de marzo, incluía unha disposición transitoria segunda que prorrogaba por un prazo de 4 anos o período transitorio de 5 anos establecido no parágrafo primeiro da disposición transitoria única do Decreto 104/2012, do 16 de marzo; dese xeito, o período transitorio establecido no Decreto 104/2012, do 16 de marzo, finalizaba o 10 de abril de 2021.</p>
    <p>A situación de saúde pública que estamos vivindo provocada pola pandemia derivada do COVID-19 dificultou a realización da previsión inicial dos cursos habilitantes para a obtención dos requisitos mínimos para a inscrición no Rexistro Profesional de Socorristas Acuáticos de Galicia.</p>
    <p>En prol de salvagardar e garantir a prestación do servizo de socorrismo na nosa comunidade e manter os numerosos postos de traballo que tal actividade orixina, é urxente e imprescindible prorrogar a habilitación provisional regulada na disposición transitoria única do devandito Decreto 104/2012, do 16 de marzo, a través da súa modificación.</p>
    <p>En virtude do exposto, por proposta do vicepresidente primeiro e conselleiro de Presidencia, Xustiza e Turismo, facendo uso das atribucións conferidas pola Lei 1/1983, do 22 de febreiro, de normas reguladoras da Xunta e da súa presidencia, e despois de deliberación do Consello da Xunta de Galicia na súa reunión do día vinte e dous de abril de dous mil vinte e un,</p>
    <h2>DISPOÑO:</h2>
    <p>Artigo único. Modificación do Decreto 104/2012, do 16 de marzo, modificado polo Decreto 35/2017, do 30 de marzo, polo que se fixa a formación mínima dos socorristas acuáticos e se crea e regula o Rexistro Profesional de Socorristas Acuáticos de Galicia</p>
    <p>O Decreto 104/2012, do 16 de marzo, polo que se fixa a formación mínima dos socorristas acuáticos e se crea e regula o Rexistro Profesional de Socorristas Acuáticos de Galicia, queda modificado como segue:</p>
    <p>«A disposición transitoria primeira queda redactada da seguinte forma:</p>
    <p>Disposición transitoria primeira. Prórroga do prazo da inscrición provisional</p>
    <p>1. Prorrógase ata o día 30 de abril de 2022 o período transitorio establecido no parágrafo primeiro da disposición transitoria única do Decreto 104/2012, do 16 de marzo, polo que se fixa a formación mínima dos socorristas acuáticos e se crea e regula o Rexistro Profesional de Socorristas Acuáticos de Galicia. </p>
    <p>2. A inscrición provisional do persoal de socorrismo acuático efectuada ao abeiro da anterior normativa quedará prorrogada automaticamente, sen necesidade de presentar documentación ningunha e sen prexuízo do dereito a solicitar a baixa no rexistro. </p>
    <p>3. Antes do 31 de decembro de 2021, a Academia Galega de Seguridade Pública remitirá, ao enderezo que conste no rexistro de cada persoa inscrita, o distintivo co novo período de validez. </p>
    <p>4. As novas solicitudes de inscrición provisional para as persoas que non estiveren no rexistro realizarase polo período que proceda, segundo resulte da data de resolución de nova inscrición e como máximo polo novo período dun ano. Para as novas inscricións aplicarase a regulación establecida no Decreto 104/2012, do 16 de marzo».</p>
    <p>Disposición derradeira primeira. Desenvolvemento normativo</p>
    <p>Facúltase a persoa titular da consellería con competencias en materia de emerxencias, interior e seguridade para ditar as disposicións necesarias para o desenvolvemento do presente decreto no relativo á organización en materias propias do seu departamento. </p>
    <p>Disposición derradeira segunda. Entrada en vigor</p>
    <p>Este decreto entrará en vigor o día seguinte ao da publicación no Diario Oficial de Galicia.</p>
    <p>Santiago de Compostela, vinte e dous de abril de dous mil vinte e un</p>
    <footer><p>Alberto Núñez Feijóo<br>Presidente</p><p>Alfonso Rueda Valenzuela<br>Vicepresidente primeiro e conselleiro de Presidencia, Xustiza e Turismo</p></footer>

