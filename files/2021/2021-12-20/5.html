---
date: '2021-12-20'
id: G0595-031221-0002
page: 62349
number: 242
agency: 'Vicepresidencia primeira e Consellería de Presidencia, Xustiza e Turismo'
section: III. Outras disposicións.
title: >-
  RESOLUCIÓN do 3 de decembro de 2021, da Secretaría Xeral para o Deporte, pola
  que se dá publicidade aos recoñecementos dos núcleos de adestramento deportivo
  especializado no ano 2021.
range: Resolución
url: >-
  https://www.xunta.gal/dog/Publicados/2021/20211220/AnuncioG0595-031221-0002_gl.html
---
<p>No Diario Oficial de Galicia nº 197, do 29 de setembro de 2020, publícase o Decreto 165/2020, do 17 de setembro, polo que se regula o deporte de alto nivel, de alto rendemento e de rendemento deportivo de base de Galicia, a través do cal, no seu artigo 39, se recoñecen os núcleos de adestramento deportivo especializado coma o conxunto de medios humanos e materiais xestionados por unha federación deportiva, club deportivo ou sociedade anónima deportiva inscrito no Rexistro de Entidades Deportivas de Galicia que teña por finalidade a preparación técnico-deportiva orientada ao alto nivel ou ao alto rendemento deportivo.</p>
    <p>A través da Orde do 23 de xuño de 2021 pola que se establecen os criterios técnico-deportivos para a obtención das condicións de persoa deportista de alto nivel, alto rendemento deportivo e rendemento deportivo de base, e os criterios deportivos para o recoñecemento dos núcleos de adestramento deportivo especializado, determínanse, artigo 7, os criterios deportivos para os núcleos de adestramento especializado.</p>
    <p>A Comisión galega de avaliación do alto nivel deportivo, do alto rendemento deportivo e do rendemento deportivo de base reuniuse o 23 de novembro de 2021 co obxecto de analizar os requisitos para o recoñecemento do núcleo, segundo o disposto no artigo 40 do decreto e no artigo 7 da orde, e propuxo o recoñecemento dos núcleos de adestramento especializado, o que tivo efectividade a través das resolucións da Secretaría Xeral para o Deporte do 29 de novembro de 2021.</p>
    <p>Os proxectos recoñecidos correspóndense co interese estratéxico deportivo da propia Comunidade Autónoma, encamiñado á participación dos deportistas galegos e das deportistas galegas en xogos olímpicos ou paralímpicos, campionatos do mundo, campionatos de Europa e outras competicións internacionais de máximo nivel.</p>
    <p>Con base no anteriormente exposto,</p>
    <h2>RESOLVO:</h2>
    <p>Publicar os recoñecementos como núcleos de adestramento deportivo especializado a:</p>
    <p>Club Kayak Tudense, rúa Olímpicos Tudenses, s/n, 36700 Tui, Pontevedra.</p>
    <p>Club Boxeo Kick Boxing, rúa Aldea, 6, 15190 A Coruña.</p>
    <p>Federación Galega de Hóckey, rúa Carlos Maside, nº 0, 32002 Ourense.</p>
    <p>Federación Galega de Squash, rúa Fotógrafo Luis Ksado, 17, porta 11, 36209 Vigo, Pontevedra.</p>
    <p>Federación Galega de Surf, rúa Fotógrafo Luis Ksado, 17, porta 17, 36209 Vigo, Pontevedra.</p>
    <p>Santiago de Compostela, 3 de decembro de 2021</p>
    <footer><p>José Ramón Lete Lasa<br>Secretario xeral para o Deporte</p></footer>

