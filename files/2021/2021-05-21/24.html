---
date: '2021-05-21'
id: G0598-110521-0005
page: 25316
number: 94
agency: 'Consellería de Cultura, Educación e Universidade'
section: IV. Oposicións e concursos.
title: >-
  RESOLUCIÓN do 10 de maio de 2021, da Dirección Xeral de Centros e Recursos
  Humanos, pola que se resolve definitivamente o concurso de traslados entre
  persoal funcionario docente do corpo de mestres, convocado pola Orde do 19 de
  outubro de 2020 (Diario Oficial de Galicia número 219, do 30 de outubro).
range: Resolución
url: >-
  https://www.xunta.gal/dog/Publicados/2021/20210521/AnuncioG0598-110521-0005_gl.html
---
<p>Mediante a Orde do 19 de outubro de 2020, da Dirección Xeral de Centros e Recursos Humanos, convocouse o concurso de traslados entre persoal funcionario docente dos corpos de catedráticos e profesores de ensino secundario, escolas oficiais de idiomas, música e artes escénicas, artes plásticas e deseño, profesores técnicos de formación profesional, mestres de taller e artes plásticas e deseño, mestres, inspectores ao servizo da Administración educativa e inspectores de Educación.</p>
    <p>Consideradas as reclamacións e renuncias producidas na resolución provisional, publicadas as vacantes definitivas pola Resolución do 5 de maio de 2021 e, de conformidade co establecido na base trixésima da antedita Orde do 19 de outubro de 2020, a Dirección Xeral de Centros e Recursos Humanos</p>
    <h2>RESOLVE:</h2>
    <p>Primeiro. Adxudicarlle destino definitivo, en virtude de concurso de traslados, ao persoal funcionario docente do corpo de mestres que figura no anexo I desta resolución, nos centros e sedes que nel se especifican.</p>
    <p>Segundo. Declarar en situación de expectativa de destino o persoal funcionario do corpo de mestres que se relaciona no anexo II.</p>
    <p>Terceiro. Publicar a relación definitiva de persoas excluídas que se relacionan no anexo III, polas causas que se indican.</p>
    <p>Cuarto. No caso de que ata o 31 de agosto deste ano resulten suprimidos postos de traballo adxudicados pola presente resolución e co obxecto de determinar cal é o profesorado afectado pola dita supresión, observarase o disposto no artigo 3 do Decreto 140/2006, do 31 de agosto, polo que se determinan os criterios de perda do destino definitivo polas funcionarias e funcionarios docentes que prestan servizos nos centros educativos que impartan ensinanzas distintas das universitarias e o cómputo de antigüidade no centro en función das causas de acceso a el (DOG núm. 169, do 1 de setembro).</p>
    <p>Tamén se poderán declarar anulados os destinos adxudicados que estean afectados pola estimación de recursos derivados desta resolución. O profesorado afectado e que participa como forzoso quedará na situación de suprimido con dereito preferente á localidade/zona en que se lle anula o posto de traballo obtido. Se participou con carácter voluntario, adquirirá o dereito preferente á localidade e á zona na cal se lle anula o posto de traballo obtido ou en que tiña acreditado o destino definitivo, á súa elección, sempre e cando a súa resulta non fose cuberta.</p>
    <p>Quinto. De conformidade co establecido na base trixésimo cuarta da Orde do 19 de outubro de 2020 (DOG do 30 de outubro), a toma de posesión dos novos destinos adxudicados, que se realizará na xefatura territorial correspondente, terá efectividade administrativa do 1 de setembro de 2021, polo que o cesamento nos centros anteriores expedirase con efectividade do 31 de agosto de 2021.</p>
    <p>Sexto. Contra esta resolución, que pon fin á vía administrativa, as persoas interesadas poderán formular, con carácter potestativo, recurso de reposición ante a persoa titular da Dirección Xeral de Centros e Recursos Humanos no prazo dun mes contado a partir do día seguinte ao da súa publicación, segundo o disposto nos artigos 123 e 124 da Lei 39/2015, do 1 de outubro, do procedemento administrativo común das administracións públicas, ou directamente un recurso contencioso-administrativo no prazo de dous meses ante o xulgado do contencioso-administrativo que sexa competente, de acordo co establecido nos artigos 8, 14 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 10 de maio de 2021</p>
    <footer><p>Jesús Manuel Álvarez Bértolo<br>Director xeral de Centros e Recursos Humanos</p></footer>

