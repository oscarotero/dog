---
date: '2021-05-21'
id: O3C2-140521-0001
page: 25157
number: 94
agency: Academia Galega de Seguridade Pública
section: III. Outras disposicións.
title: >-
  RESOLUCIÓN do 14 de maio de 2021 pola que se convoca un curso básico selectivo
  para o acceso á categoría de policía, escala básica dos corpos de policía
  local.
range: Resolución
url: >-
  https://www.xunta.gal/dog/Publicados/2021/20210521/AnuncioO3C2-140521-0001_gl.html
---
<p>Dentro das actividades programadas para o ano 2021, e conforme as funcións atribuídas pola Lei 1/2007, do 15 de xaneiro, da Academia Galega de Seguridade Pública, anúnciase o desenvolvemento dun curso selectivo para a categoría de Policía dos corpos de policía local, segundo o previsto no artigo 35.2 da Lei 4/2007, do 20 de abril, de coordinación das policías locais, e no artigo 16 do Decreto 243/2008, do 16 de outubro, que deberá desenvolverse conforme as seguintes bases:</p>
    <p>Obxectivos.</p>
    <p>Dotar os policías dunha formación teórico-práctica de carácter inicial, específica para as funcións propias dos corpos de policía local, facilitándolles a competencia e a capacidade necesarias para o posterior desempeño da súa actividade profesional.</p>
    <p>Destinatarios/as.</p>
    <p>O curso vai dirixido a todas aquelas persoas que superaron os procesos selectivos para o acceso á categoría de policía, escala básica dos corpos da policía local dos diferentes concellos de Galicia e para para realizalo son nomeados funcionarios/as en prácticas deses concellos.</p>
    <p>Solicitudes.</p>
    <p>1. Os concellos deberán remitir un escrito á Academia Galega de Seguridade Pública solicitando as correspondentes prazas de reserva, con indicación das persoas que superaron as correspondentes probas de oposición á categoría de policía.</p>
    <p>Estarán exentos desta comunicación aqueles concellos adheridos á convocatoria unificada.</p>
    <p>Contido e duración do curso.</p>
    <p>O curso desenvolverase en réxime de internado, na sede Academia Galega de Seguridade Pública, en sesións de mañá e tarde, de luns a sábado, e nel trataranse entre outros os seguintes módulos:</p>
    <p>– Xurídico.</p>
    <p>– Policía de tráfico.</p>
    <p>– Operativo.</p>
    <p>– Asistencial.</p>
    <p>– Técnico.</p>
    <p>– Policía administrativa.</p>
    <p>– Social-humanístico.</p>
    <p>– Policía xudicial e de investigación.</p>
    <p>– Formación física.</p>
    <p>O curso terá unha duración de 1.400 horas lectivas, 900 horas de formación na AGASP en réxime de internado e 500 horas de prácticas nos respectivos concellos de procedencia.</p>
    <p>Desenvolvemento do curso.</p>
    <p>O alumnado da Academia Galega de Seguridade Pública, durante o período de permanencia nela, rexerase polo regulamento de réxime interior desta, publicado por Orde do 4 de febreiro de 2009, da Consellería de Presidencia, Administracións Públicas e Xustiza, no DOG do 12 de febreiro, núm. 30.</p>
    <p>De acordo co establecido no artigo 59 da Lei 4/2007, do 20 de abril, de coordinación de policías locais, e o artigo 25.e) do Regulamento de réxime interior da Academia, por orde da xefatura de ensino, podaranse levar a cabo as probas necesarias, sen aviso, de xeito aleatorio ou específico entre o alumnado para verificar esas situacións.</p>
    <p>Datas: </p>
    <p>– Este curso desenvolverase entre o 31 de maio de 2021 e 31 de xaneiro de 2022, na forma que a seguir se indica:</p>
    <p>– Na Academia, en dous períodos:</p>
    <p>1. Do 31 de maio ao 9 de xullo de 2021.</p>
    <p>2. Do 6 de setembro ao 22 de decembro de 2021.</p>
    <p>– Nos concellos de procedencia realizando o período de prácticas:</p>
    <p>1. Do 10 de xullo ao 5 de setembro de 2021.</p>
    <p>2. Do 23 de decembro de 2021 ao 31 de xaneiro de 2022.</p>
    <p>Certificado.</p>
    <p>De acordo co previsto no artigo 19 de Decreto 243/2008, do 16 de outubro, de desenvolvemento da Lei 4/2007, unha vez superado o curso e o período de prácticas, a AGASP emitirá un informe certificando a dita superación, de xeito que o concello de pertenza poida proceder ao nomeamento como persoal funcionario de carreira e á toma de posesión na categoría de policía.</p>
    <p>Modificacións.</p>
    <p>A Academia Galega de Seguridade Pública poderá modificar o desenvolvemento do curso para adaptalo ás necesidades da Administración e ás continxencias que poidan xurdir.</p>
    <p>A Estrada, 14 de maio de 2021</p>
    <footer><p>Santiago Villanueva Álvarez<br>Director xeral da Academia Galega de Seguridade Pública</p></footer>

