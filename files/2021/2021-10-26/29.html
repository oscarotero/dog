---
date: '2021-10-26'
id: G0426-131021-0001
page: 52453
number: 206
agency: Consellería do Medio Rural
section: VI. Anuncios. a) Administración autonómica.
title: >-
  ANUNCIO do 6 de outubro de 2021, do Xurado Provincial de Clasificación de
  Montes Veciñais en Man Común de Lugo, polo que se publica a resolución do
  recurso de reposición contra a clasificación do Monte Veciñal en Man Común
  Boitirado, no concello de Riotorto (expediente 7/2019).
range: Anuncio
url: >-
  https://www.xunta.gal/dog/Publicados/2021/20211026/AnuncioG0426-131021-0001_gl.html
---
<p>Na sesión celebrada polo Xurado Provincial o día 13.9.2021, figura o seguinte acordo:</p>
    <p>Monte Boitirado (expediente 7/2019), pertencente aos veciños de Augasoxa, na parroquia de Muxueira, concello de Riotorto.</p>
    <p>O 6.7.2021 tivo entrada un recurso de reposición, asinado por Antonio Rodríguez Ramallal e tres persoas máis, contra o Acordo do Xurado do 2 de xuño de 2021 polo que se clasifica o MVMC Boitirado. Reiteran as alegacións presentadas o 31.3.2021, durante a tramitación do expediente, e, en síntese, manifestan o seguinte:</p>
    <p>– Que as parcelas clasificadas son de propiedade privada e así xa figuraban no Catastro de rústica do anos 50.</p>
    <p>– Que os títulos de propiedade achegados coas alegacións de marzo deben ser tidos en conta como acreditación da propiedade.</p>
    <p>– Que se opoñen á clasificación dos terreos como monte veciñal en man común.</p>
    <p>Examinado o recurso e as argumentacións expostas, xunto coa documentación que figura incorporada na tramitación do expediente de clasificación, conclúese:</p>
    <p>– As parcelas sobre as que se solicitou a clasificación estaban identificadas no Catastro inmobiliario como monte veciñal de Augaxosa.</p>
    <p>– Que esta natureza enténdese respalda por:</p>
    <p>• A constancia no Catastro do Marqués de La Ensenada do monte común aberto de Boitiral, descrito como <em>Emolumentos del Común</em>.</p>
    <p>• Nos planos das bases do 23.1.1984, do procedemento de concentración parcelaria da Muxueira, consta a consideración destes terreos, integrados no polígono 1 dos ditos planos, como monte veciñal en man común de Augaxosa, e que foron excluídos do perímetro a concentrar. Do mesmo xeito quedou constancia da dita natureza dos terreos nos planos correspondentes ao acordo ditado no procedemento concentrador, así como nos que quedaron unidos aos títulos entregados o 1.1.1999.</p>
    <p>• A sucesión histórica de ortofotos aéreas desde o ano 1956 revela que os terreos clasificados non foron obxecto de aproveitamentos individualizados, pois non se observan divisións físicas neles.</p>
    <p>– A ortofoto que acompaña as certificacións da propiedade do Catastro histórico achegadas polos recorrentes non diferencia os predios concretos sobre os que se pretende xustificar a propiedade, o que reforza que non houbo partición real no terreo.</p>
    <p>– Os predios aos que fan referencia os documentos achegados refírense a terreos de pouca superficie, que non se identifican en plano nin se concreta a súa situación dentro das parcelas clasificadas.</p>
    <p>– A documentación achegada non xustifica a propiedade dos transmitentes da propiedade, polo que non queda acreditado o tracto sucesivo ou o dereito do que poida traer causa a propiedade.</p>
    <p>En conclusión, o Xurado, por unanimidade, acorda desestimar o recurso, de conformidade cos fundamentos que se recollen na correspondente resolución.</p>
    <p>Contra esta resolución, no prazo de dous meses contados desde o día seguinte á súa notificación ou publicación no <em>Diario Oficial de Galicia</em>, poderase interpoñer recurso contencioso-administrativo perante o Xulgado do Contencioso-Administrativo de Lugo, de conformidade co artigo 46 da Lei 29/1998, do 13 de xullo, da xurisdición contencioso-administrativa.</p>
    <p>Lugo, 6 de outubro de 2021</p>
    <footer><p>Mª Olga Iglesias Fontal<br>Presidenta do Xurado Provincial de Clasificación<br>de Montes Veciñais en Man Común de Lugo</p></footer>

