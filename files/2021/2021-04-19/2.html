---
date: '2021-04-19'
id: G0599-090421-0001
page: 19692
number: 72
agency: Consellería de Emprego e Igualdade
section: III. Outras disposicións.
title: >-
  ORDE do 5 de abril de 2021 pola que se modifica a data límite de xustificación
  final da Orde do 27 de decembro de 2019 pola que se establecen as bases
  reguladoras das axudas e subvencións para a realización de programas de
  emprego para persoas mozas incluídas no ficheiro do Sistema nacional de
  garantía xuvenil (formación e aprendizaxe) no ámbito da Comunidade Autónoma de
  Galicia, e se procede á súa convocatoria para o ano 2020 (código de
  procedemento TR353B).
range: Orde
url: >-
  https://www.xunta.gal/dog/Publicados/2021/20210419/AnuncioG0599-090421-0001_gl.html
---
<p>Mediante a Orde do 27 de decembro de 2019 establecéronse as bases reguladoras e a convocatoria de subvencións, en réxime de concorrencia competitiva, para a realización de programas de emprego para persoas mozas incluídas no ficheiro do Sistema nacional de garantía xuvenil (formación e aprendizaxe) no ámbito da Comunidade Autónoma de Galicia, cofinanciadas nun 91,89 % pola Iniciativa de emprego xuvenil e o Fondo Social Europeo (FSE), no marco do Programa operativo de emprego xuvenil, e procedeuse á súa convocatoria para o ano 2020 (código de procedemento TR353B).</p>
    <p>No artigo 35.6 da orde de convocatoria establécese que a xustificación final de gastos se presentará dentro do mes seguinte ao remate da etapa de formación en alternancia coa práctica profesional e nunca máis tarde do 1 de agosto de 2021. Tendo en conta o longo proceso de avaliación e resolución, debido ás circunstancias especiais derivadas da pandemia do COVID-19, xunto coa complexidade na execución dos proxectos que implicou que éstes non se puidesen iniciar tampouco nas datas inicialmente previstas, faise necesario modificar a data límite para a presentación da xustificación final dos proxectos co fin de facer viable o proceso de xustificación da subvención adaptada á nova realidade, sen que con iso se cause prexuízo a terceiros. Ademais procédese a engadir un parágrafo no artigo 35.3 para tratar de solventar o problema da xustificación de gastos que se pagan de forma trimestral.</p>
    <p>En consecuencia co exposto, en exercicio das facultades que me confire o artigo 34 da Lei 1/1983, do 22 de febreiro, de normas reguladoras da Xunta e da súa Presidencia,</p>
    <h2>DISPOÑO:</h2>
    <p>Artigo 1. <em>Modificación do artigo 35.3 </em></p>
    <p> Engádese un parágrafo ao artigo 35.3 da Orde do 27 de decembro de 2019 pola que se establecen as bases reguladoras das axudas e subvencións para a realización de programas de emprego para persoas mozas incluídas no ficheiro do Sistema nacional de garantía xuvenil (formación e aprendizaxe) no ámbito da Comunidade Autónoma de Galicia, e se procede á súa convocatoria para o ano 2020, coa seguinte redacción: </p>
    <p>«Non obstante o establecido no parágrafo primeiro, cando formen parte da conta xustificativa documentos de gastos que comporten ingresos á conta do IRPF ou cotas por seguros sociais liquidables con posterioridade á data de xustificación, o importe destes ingresos ou cotas considérase xustificado coa presentación do documento de gasto en que se reflicta o importe da retención ou cotización devindicadas na data de xustificación. As entidades beneficiarias quedan obrigadas a presentar os documentos acreditativos da súa liquidación nos dez días seguintes ao remate dos prazos legalmente establecidos para o seu ingreso no período voluntario».</p>
    <p>Artigo 2. <em>Modificación do artigo 35.6</em></p>
    <p> Modíficase o artigo 35.6, que queda redactado como segue: </p>
    <p>« 6. A xustificación final de gastos presentarase dentro do mes seguinte ao remate da etapa de formación en alternancia coa práctica profesional e nunca máis tarde do 15 de decembro de 2021».</p>
    <p>Disposición derradeira. <em>Entrada en vigor</em></p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 5 de abril de 2021</p>
    <footer><p>María Jesús Lorenzana Somoza<br>Conselleira de Emprego e Igualdade</p></footer>

