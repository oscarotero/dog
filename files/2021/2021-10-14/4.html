---
date: '2021-10-14'
id: G0532-111021-0001
page: 50332
number: 198
agency: 'Consellería de Medio Ambiente, Territorio e Vivenda'
section: III. Outras disposicións.
title: >-
  ORDE do 8 de outubro de 2021 pola que se publica a ampliación do crédito da
  Orde  do 22 de decembro de 2020 pola que se establecen as bases reguladoras
  das axudas para a prevención dos danos que causan determinadas especies de
  fauna silvestre e se convocan para o ano 2021 (código de procedemento MT809D).
range: Orde
url: >-
  https://www.xunta.gal/dog/Publicados/2021/20211014/AnuncioG0532-111021-0001_gl.html
---
<p>No <em>Diario Oficial de Galicia</em> do 12 de xaneiro de 2021 publicouse a Orde do 22 de decembro de 2020 pola que se establecen as bases reguladoras das axudas para a prevención dos danos que causan determinadas especies de fauna silvestre e se convocan para o ano 2021 (código de procedemento MT809D).</p>
    <p>No artigo 24 da dita orde, de conformidade co preceptuado no artigo 30 do Regulamento da Lei 9/2007, do 13 de xuño, de subvencións de Galicia, aprobado mediante o Decreto 11/2009, do 8 de xaneiro, establécese a posibilidade de ampliar o orzamento dispoñible para o financiamento da orde.</p>
    <p>Este incremento de crédito estará condicionado á declaración de dispoñibilidade de crédito como consecuencia dunha xeración, ampliación ou incorporación de crédito; da existencia de remanentes doutras convocatorias financiadas con cargo ao mesmo crédito ou a créditos incluídos no mesmo programa ou en programas do mesmo servizo, ou no suposto previsto no artigo 25.3 do Decreto 11/2009, do 8 de xaneiro.</p>
    <p>Na data actual, dado o volume de solicitudes presentadas que non poden ser atendidas co crédito inicialmente asignado, tendo en conta que á vista do incremento experimentado dos danos ocasionados polas especies de fauna silvestre (principalmente lobo e xabaril) resulta imprescindible garantirlles aos agricultores e gandeiros afectados o acceso ás medidas adecuadas para previlos, cómpre incrementar a dotación orzamentaria da convocatoria coa finalidade de conceder a subvención ao maior número de beneficiarios posibles.</p>
    <p>En consecuencia, ao existiren outras dotacións que poden ser empregadas para este fin, resulta conveniente ampliar o crédito inicial consignado no artigo 24 da referida Orde do 22 de decembro de 2020.</p>
    <p>Segundo o establecido no artigo 30 do Regulamento da Lei de subvencións de Galicia, a ampliación de crédito publicarase nos mesmos medios que a convocatoria, sen que tal publicidade implique a apertura do prazo para presentar novas solicitudes nin o inicio de novo cómputo de prazo para resolver.</p>
    <p>Por todo o exposto, e no uso das facultades que teño atribuídas,</p>
    <h2>DISPOÑO:</h2>
    <p>Artigo único</p>
    <p>Amplíase a dotación orzamentaria asignada para a concesión das axudas establecidas na Orde do 22 de decembro de 2020 pola que se establecen as bases reguladoras das axudas para a prevención dos danos que causan determinadas especies de fauna silvestre e se convocan para o ano 2021 (código de procedemento MT809D), que ten por obxecto apoiar as persoas titulares de explotacións agrícolas e/ou gandeiras afectadas polos ataques de especies de fauna silvestre (lobo, oso e xabaril), coa finalidade de fomentar a aplicación de medidas de protección, para o que se incentivará a adquisición de elementos preventivos dos danos que poidan ocasionar estas especies, na contía de 777.605,07 euros, polo que o importe total destinado a estas axudas, unha vez ampliada a dotación orzamentaria, é de 1.257.605,07 €.</p>
    <p>As axudas concedidas ao abeiro desta orde serán financiadas pola Consellería de Medio Ambiente, Territorio e Vivenda con cargo á aplicación orzamentaria 08.03.541.B.770.1, dos orzamentos xerais da Comunidade Autónoma de Galicia para o ano 2021, de acordo co seguinte:</p>
    <p>a) Liña de prevención de danos ocasionados polo lobo: comprenderá ata un importe de novecentos sete mil dez euros con noventa e dous céntimos € (907.010,92 €, dos cales 713.058,14 € se destinarán para a adquisición de cans protectores e defensores do gando, pastores eléctricos e cerrumes móbiles de malla electrificada e 193.952,78 € para a adquisición e instalación de valados fixos).</p>
    <p>b) Liña de prevención de danos ocasionados polo oso: comprenderá ata un importe de trinta mil euros (30.000 €) que se destinarán á adquisición de pastores eléctricos.</p>
    <p>c) Liña de prevención de danos ocasionados polo xabaril: comprenderá ata un importe de trescentos vinte mil cincocentos noventa e catro con quince céntimos € (320.594,15 €) que se destinarán á adquisición de pastores eléctricos.</p>
    <p>A repartición anterior aplicarase sen prexuízo de que, unha vez atendidas todas as solicitudes para cada liña de actuación, poida utilizarse o posible orzamento sobrante nunha delas para atender solicitudes na outra.</p>
    <p>Disposición adicional única</p>
    <p>Esta orde entrará en vigor o mesmo día da súa publicación no <em>Diario Oficial de Galicia.</em></p>
    <p>Santiago de Compostela, 8 de outubro de 2021</p>
    <footer><p>Ángeles Vázquez Mejuto<br>Conselleira de Medio Ambiente, Territorio e Vivenda</p></footer>

