---
date: '2021-05-26'
id: U500-110521-0001
page: 26044
number: 97
agency: Universidade de Vigo
section: III. Outras disposicións.
title: >-
  RESOLUCIÓN do 7 de maio de 2021 pola que se acorda publicar o Regulamento de
  estudantes desta universidade.
range: Resolución
url: >-
  https://www.xunta.gal/dog/Publicados/2021/20210526/AnuncioU500-110521-0001_gl.html
---
<p>Reunido o Claustro Universitario o día 13 de abril de 2021 acordou na dita sesión a publicación do Regulamento de estudantes da Universidade de Vigo que figura no anexo desta resolución. </p>
    <p>Vigo, 7 de maio de 2021</p>
    <footer><p>Manuel Joaquín Reigosa Roger<br>Reitor da Universidade de Vigo</p></footer>
    <h2>ANEXO</h2>
    <h2>Regulamento de estudantes da Universidade de Vigo</h2>
    <h2>(aprobado polo Claustro Universitario o 13 de abril de 2021)</h2>
    <h2>Preámbulo</h2>
    <p>A Universidade de Vigo, actuando consonte os principios de honradez, veracidade, rigor, xustiza, eficiencia, respecto e responsabilidade, como espazo de convivencia e de formación integral das persoas que nela estudan e traballan, debe garantir, a través da súa actividade, tanto docente coma investigadora, as condicións axeitadas para fomentar entre o seu estudantado os valores de liberdade, equidade e solidariedade, xunto co respecto e co recoñecemento da diversidade. E, como universidade moderna e inserida na sociedade, debe promover os valores ambientais e de sustentabilidade, nas súas diferentes dimensións, e reflectir en si mesma os patróns éticos que quere proxectar na sociedade e que lle demanda a súa propia comunidade universitaria, así como fomentar en todas as súas actuacións a autonomía e a responsabilidade do seu estudantado, procurando que a súa formación nestes valores chegue máis alá da vida universitaria. </p>
    <p>A Universidade de Vigo impulsará e respectará a liberdade de estudo e de orientación intelectual, coa procura dos recursos suficientes para o estudo e co axeitado asesoramento docente, dado que tanto o estudo coma a formación constitúen un dereito e un deber básico do estudantado. Pola súa parte, o estudantado ten a obriga do máximo aproveitamento dos recursos que a sociedade, a través da universidade, pon á súa disposición para desenvolver a súa formación.</p>
    <p>A Universidade de Vigo, como entidade colectiva, promoverá, así mesmo, a participación de todos os grupos integrantes. O estudantado asumirá o seu compromiso de responsabilidade institucional, contribuíndo á vida universitaria en todos os seus aspectos, na toma de decisións nos distintos órganos de goberno a través dos e das representantes elixidos/as democraticamente ou mediante a participación directa en colaboración cos órganos de goberno da Universidade de Vigo.</p>
    <p>A Universidade de Vigo, no campo da responsabilidade social e da cooperación ao desenvolvemento, realizará un labor estreitamente vinculado á súa misión básica: a docencia, a investigación e a transferencia de coñecemento; cuestións esenciais tanto para a formación integral do estudantado coma para a comprensión dos problemas que ameazan a consecución dun desenvolvemento humano e sustentable.</p>
    <p>Consonte os principios sinalados, e tendo en conta o Estatuto do estudante universitario (Real decreto 1791/2010, do 30 de decembro), o presente regulamento, logo de definir o seu marco xeral de aplicación, recolle e desenvolve os dereitos recoñecidos ao seu estudantado nos Estatutos da Universidade de Vigo e no resto do ordenamento xurídico. Trata dun xeito específico a representación e a participación do estudantado na vida universitaria, ao ser este un aspecto fundamental para o desenvolvemento dos seus fins e a defensa dos seus dereitos. Así mesmo, sinala os deberes do estudantado, baseados no respecto polas demais persoas e na preservación das finalidades da institución universitaria, así como a defensa dos principios democráticos e a conservación do coñecemento humano. </p>
    <p>Por outra parte, e dada a dobre condición do estudantado de doutoramento, como estudantes e como persoal investigador, inclúense os principios, dereitos e deberes recoñecidos na lexislación vixente como é a Carta europea dos investigadores e o Código de conduta para a selección de investigadores (L 75/67, do 22 de marzo de 2005) regulados coa aprobación da Lei da ciencia, a tecnoloxía e a innovación (Lei 14/2011, do 1 de xuño) e co Estatuto do persoal investigador predoutoral en formación (Real decreto 103/2019, do 1 de marzo).</p>
    <h2>TÍTULO I</h2>
    <h2>Disposicións xerais</h2>
    <p>Artigo 1. <em>Principios xerais</em></p>
    <p>1. O Regulamento de estudantes ten como finalidade garantir na Universidade de Vigo o respecto aos dereitos do estudantado universitario, así como a súa implementación, xunto co cumprimento dos deberes correspondentes; todos eles recollidos na lexislación vixente, en particular, o Estatuto do estudante universitario, así como nos Estatutos da Universidade de Vigo.</p>
    <p>2. Todo estudante da Universidade de Vigo terá garantida a igualdade de dereitos e de deberes, independentemente do centro universitario, dos ensinos que estea a cursar, da etapa de formación en que estea matriculado, e sen que poida prevalecer ningunha discriminación tal e como proclama a Constitución española.</p>
    <p>3. Os dereitos e os deberes exerceranse de acordo coa natureza, as funcións e os fins propios da Universidade de Vigo e sen menoscabo dos dereitos dos demais membros da comunidade universitaria.</p>
    <p>4. A Universidade de Vigo velará por que as persoas con necesidades educativas especiais reciban atencións específicas acordes coa súa demanda.</p>
    <p>Artigo 2.<em> Destinatarios/as</em></p>
    <p>1. Son estudantes da Universidade de Vigo as persoas que estean matriculadas en calquera dos ensinos impartidos nos seus centros:</p>
    <p>a) O estudantanto matriculado nalgún título oficial impartido nun centro da Universidade de Vigo terá todos os dereitos e deberes que lle corresponden a este colectivo no presente regulamento.</p>
    <p>b) O resto do estudantado matriculado na universidade terá os dereitos e os deberes que lle sexan de aplicación no presente regulamento e que lle recoñeza a normativa que regule os seus estudos. </p>
    <p>2. O estudantado dos centros adscritos terá os dereitos rexoñecidos nos convenios de adscrición. </p>
    <p>3. Para adquirir a condición de estudante da Universidade de Vigo deberanse cumprir os requisitos legais e superar os procedementos de selección establecidos na normativa vixente. Para facilitar os trámites de matrícula nas súas ensinanzas, a Universidade de Vigo establecerá, consonte a normativa vixente, mecanismos de xestión e de asesoramento que axuden ao deseño curricular por parte do estudantado.</p>
    <h2>TÍTULO II</h2>
    <h2>Dos dereitos do estudantado</h2>
    <h2>CAPÍTULO I</h2>
    <h2>Dereitos xerais</h2>
    <p>Artigo 3. <em>Dereitos básicos</em></p>
    <p>Todo o estudantado da Universidade de Vigo ten os seguintes dereitos:</p>
    <p>1. A recibir unha formación integral e unha docencia cualificada e actualizada, tanto nos seus contidos coma nos seus métodos pedagóxicos.</p>
    <p>2. A recibir unha formación integral e unha docencia vinculada á realidade histórica, social, cultural e económica de Galicia.</p>
    <p>3. A estudar e a participar activamente nas actividades académicas que o axuden a completar a súa formación.</p>
    <p>4. A recibir unha formación académica de calidade e interdisciplinaria, que responda á adquisición das competencias e dos coñecementos vinculados cos estudos elixidos, e que permita coñecer os distintos enfoques e propiciar, deste xeito, o ensino e a aprendizaxe centradas no estudante que estimulen a motivación, a autorreflexión e a súa participación no proceso de aprendizaxe; ademais de fomentar actitudes e valores propios dunha cultura democrática e de respecto ás demais persoas e á contorna.</p>
    <p>5. A recibir unha formación académica integradora e igualitaria, onde se amose a presenza real das mulleres en todos os ámbitos científicos e académicos.</p>
    <p>6. A conciliar os estudos coa vida laboral e familiar, e que se teñan en conta as súas circunstancias persoais na medida das dispoñibilidades organizativas e orzamentarias da Universidade de Vigo. Correspóndelles aos centros determinar as condicións e o procedemento seguido para exercer este dereito. </p>
    <p>7. A compaxinar estudos de máis dunha titulación, nas condicións que estableza a normativa de simultaneidade da Universidade de Vigo.</p>
    <p>8. A recibir asesoramento e asistencia por parte do profesorado e dos servizos de atención ao estudantado sobre a organización, contidos e exixencias dos distintos estudos universitarios, procedementos de ingreso e saídas profesionais, e sobre os servizos e os medios que a Universidade de Vigo pon á súa disposición.</p>
    <p>9. A ser sempre avaliado, con obxectividade, no seu rendemento académico, segundo os criterios de avaliación previamente establecidos e coñecidos con anterioridade ao período de matrícula.</p>
    <p>10. A ser avaliado en réxime de avaliación continua, dispoñendo como alternativa de probas de avaliación global en todas as materias e oportunidades de avaliación do curso académico.</p>
    <p>11. A coñecer as súas cualificacións antes de que estas sexan definitivas, a obter por parte do profesorado responsable as aclaracións que precise sobre o proceso de avaliación e as indicacións para mellorar os resultados obtidos, así como ao recurso contra as cualificacións no caso de desconformidade unha vez que sexan definitivas.</p>
    <p>12. A obter recoñecemento académico pola súa participación en actividades universitarias culturais, deportivas, de representación estudantil, solidarias e de cooperación nos termos establecidos na normativa vixente.</p>
    <p>13. A obter recoñecemento académico da formación previa ou simultánea das prácticas externas e da experiencia laboral ou profesional, de acordo coas condicións que fixen as memorias de verificación das titulacións e a normativa vixente.</p>
    <p>14. A participar, no marco da lexislación vixente, nos programas de mobilidade, nacional ou internacional, destinados ao estudantado e, de ser o caso, ao recoñecemento dos estudos cursados ao abeiro dos devanditos programas, segundo os convenios e os acordos aplicables.</p>
    <p>15. A usar instalacións académicas accesibles e adecuadas ás características dos estudos que estea a cursar.</p>
    <p>16. A dispoñer de instalacións e dos medios requiridos para permitir o normal desenvolvemento dos estudos e demais actividades de formación.</p>
    <p>17. A obter o recoñecemento da autoría dos traballos elaborados no desenvolvemento dos seus estudos e a protección da propiedade intelectual destes.</p>
    <p>18. A usar oralmente e por escrito o galego en todos os niveis e en todas as relacións coa universidade (traballos, exames, prácticas...), tal e como recollen os Estatutos da Universidade de Vigo.</p>
    <p>19. A recibir información e orientación vocacional, académica, profesional e administrativa relacionada con calquera aspecto da vida universitaria que o afecte, en especial, sobre as actividades responsabilidade da Universidad de Vigo. </p>
    <p>20. A recibir formación sobre prevención de riscos e a dispor dos medios que garantan a súa saúde e seguridade no desenvolvemento das súas actividades como membros do estudantado.</p>
    <p>21. A acceder ás bolsas e ás axudas ao estudo das convocatorias nacionais e internacionais, así como ás bolsas propias da Universidade de Vigo, nos termos que se establezan nas súas convocatorias.</p>
    <p>22. A recibir unha formación académica que promova a sustentabilidade, a responsabilidade social e a cooperación, e a participar nas actividades de voluntariado, acción social, cooperación ao desenvolvemento e outras de responsabilidade social que organice a Universidade de Vigo. </p>
    <p>23. A organizar e a promover actividades formativas, culturais e recreativas, así como a participar nelas e a utilizar os medios ofrecidos pola universidade para tal fin.</p>
    <p>24. Á liberdade de expresión, reunión e asociación no ámbito universitario, no marco da normativa vixente.</p>
    <p>25. A ter unha representación efectiva e participativa, no marco da responsabilidade colectiva, nos órganos de goberno e de representación da Universidade de Vigo, nos termos que, de acordo coa lexislación vixente, estableza a Universidade de Vigo.</p>
    <p>26. A formular peticións, suxestións, reclamacións, queixas e parabéns.</p>
    <p>27. A participar na elección dos órganos de goberno da Universidade de Vigo nos termos previstos nos seus estatutos.</p>
    <p>28. A recibir información, directamente ou a través das e dos seus representantes, das normas e dos acordos ou resolucións dos distintos órganos de goberno que o afecten. A universidade disporá os medios necesarios para garantir este dereito dos/das estudantes, sen prexuízo de que outras institucións ou entidades poidan colaborar nesta tarefa.</p>
    <p>29. A participar na avaliación da actividade docente do profesorado e nos procesos de avaliación institucional da calidade de centros, titulacións e servizos polos medios e polos procedementos que en cada caso sexan aplicables.</p>
    <p>30. Á confidencialidade de datos, tanto académicos coma persoais, de acordo coa lexislación vixente, e a que os seus datos persoais non se utilicen con outros fins que os regulamentados pola normativa de protección de datos de carácter persoal.</p>
    <p>31. A seren protexidos polo réxime de seguro legalmente establecido.</p>
    <p>32. A beneficiarse dos convenios de colaboración educativa asinados pola universidade con institucións públicas e privadas, nos termos establecidos no propio convenio, sempre de acordo cos criterios que fixe a propia universidade.</p>
    <p>33. A ter os mesmos dereitos de admisión e de réxime económico no uso do xardín de infancia para os seus fillos e fillas cos do resto da comunidade universitaria.</p>
    <p>34. A calquera outro dereito recoñecido na lexislación vixente, así como nos estatutos e nas normas propias da Universidade de Vigo, ao estudantado universitario como tal.</p>
    <p>Artigo 4. <em>Dereitos específicos do estudantado de grao e de mestrado</em></p>
    <p>Ademais dos establecidos no artigo 3, o estudantado que curse estudos de grao ou de mestrado na Universidade de Vigo ten os seguintes dereitos:</p>
    <p>1. A recibir información e a participar na elaboración das memorias de verificación de títulos oficiais. Correspóndelles aos centros determinar as condicións e o procedemento seguido para exercer o correspondente dereito. </p>
    <p>2. A coñecer o contido das guías docentes das materias antes do período de matrícula.</p>
    <p>3. A elixir grupo de docencia, de ser o caso, de maneira que se poida conciliar a formación con outras actividades profesionais ou familiares e, se for o caso, para o exercicio dos dereitos das vítimas da violencia de xénero, deportistas de alto nivel e de alto rendemento. Correspóndelles aos centros determinar as condicións e o procedemento seguido para exercer o correspondente dereito.</p>
    <p>4. A recibir unha formación teórica e práctica de calidade acorde coas competencias e cos coñecementos establecidos para os estudos elixidos, e axustada ás competencias que se van adquirir, establecidas na memoria de verificación da titulación que estea a cursar.</p>
    <p>5. A recibir orientación e titoría personalizadas para facilitar a adaptación á contorna universitaria e o rendemento académico, así como a incorporación á actividade profesional e a continuidade da súa formación universitaria.</p>
    <p>6. A dispor da posibilidade de realizar prácticas, curriculares ou extracurriculares, en entidades externas e nas estruturas ou servizos da Universidade de Vigo, segundo a modalidade prevista, garantindo que sirvan á finalidade formativa destas.</p>
    <p>7. A contar con tutela efectiva, académica e profesional no traballo de fin de grao ou de mestrado e nas prácticas externas.</p>
    <p>Artigo 5. <em>Dereitos específicos do estudantado de doutoramento</em></p>
    <p>Ademais dos establecidos no artigo 3, o estudantado que curse estudos de doutoramento ten os seguintes dereitos:</p>
    <p>1. A recibir información e a participar na elaboración das memorias de verificación destes títulos. </p>
    <p>2. A recibir unha formación investigadora de calidade, que promova a excelencia científica e que atenda á equidade e á responsabilidade social.</p>
    <p>3. A dispor dun titor ou titora que oriente o seu proceso formativo e un director ou directora, con experiencia investigadora acreditada, que supervise a realización da tese de doutoramento.</p>
    <p>4. A que a Universidade de Vigo promova nos seus programas de doutoramento a integración dos doutorandos e doutorandas en grupos e en redes de investigación.</p>
    <p>5. A coñecer a carreira profesional da investigación e a que a Universidade de Vigo promova nos seus programas oportunidades de desenvolvemento da carreira investigadora.</p>
    <p>6. A participar en programas e en convocatorias de axudas para a formación investigadora e para a mobilidade nacional e internacional.</p>
    <p>7. A contar co recoñecemento e coa protección da propiedade intelectual da tese de doutoramento, dos seus resultados e dos traballos de investigación previos nos termos que se establecen na lexislación vixente sobre a materia.</p>
    <p>8. A ser considerados como persoal investigador en formación, de acordo co establecido na lexislación en materia de ciencia e investigación e cos estándares da Carta e do Código (C&amp;C).</p>
    <p>9. Aos dereitos específicos vinculados á súa actividade investigadora recollidos no Real decreto 103/2019 polo que se aproba o Estatuto do persoal investigador predoutoral en formación.</p>
    <p>Artigo 6. <em>Dereitos específicos do estudantado con diversidade funcional</em></p>
    <p>Ademais dos establecidos nos artigos 3, 4 e 5, o estudantado que acredite algunha discapacidade ten os seguintes dereitos:</p>
    <p>1. A participar en todos os ámbitos da universidade.</p>
    <p>A adecuada resposta educativa a todo o estudantado concíbese a partir do principio de inclusión, entendendo que unicamente deste modo se garante o desenvolvemento do conxunto e se favorece a equidade; así mesmo, contribúese a unha maior cohesión social.</p>
    <p>A Universidade de Vigo celebra a diversidade e facilitará o acceso e a participación en todos os ámbitos da vida universitaria de estudantes con diversidade funcional, establecendo cotas de participación cando sexa preciso e plans de atención individualizados.</p>
    <p>2. A unha atención educativa adaptada ás necesidades, aos intereses e ás capacidades de todo o estudantado.</p>
    <p>A Universidade de Vigo continuará coa política de eliminación de barreiras arquitectónicas e comunicativas, e facilitaralles os apoios precisos tanto ao estudantado con diversidade funcional que o requira coma aos centros en que estea matriculado e aos/ás docentes responsables de atención á diversidade funcional. Deste xeito, tentarase garantir que o estudantado con diversidade funcional acade o máximo desenvolvemento posible holístico ou integral de todas as súas capacidades, individuais e sociais, intelectuais, culturais e emocionais. </p>
    <p>Os plans de atención individualizados incluirán, cando menos, os seguintes elementos, tal e como constan na normativa da Universidade de Vigo:</p>
    <p>• Atención, acollida e asesoramento polos servizos especializados da Universidade de Vigo.</p>
    <p>• Apoio psicopedagóxico.</p>
    <p>• Soporte ao estudo (adaptacións de acceso ao currículo, reforzos, recursos técnicos de apoio, titorías permanentes por parte de persoal especializado, bolsas e axudas...).</p>
    <p>• Acompañamento en actividades diversas por persoal voluntario da Universidade de Vigo.</p>
    <p>• Calquera outra que marque a normativa vixente.</p>
    <h2>CAPÍTULO II</h2>
    <h2>Dereitos vinculados á actividade académica</h2>
    <h2>Sección 1.ª Dereito a recibir unha docencia de calidade e a unha avaliación xusta</h2>
    <p>Artigo 7. <em>Docencia de calidade</em></p>
    <p>O estudantado da Universidade de Vigo ten dereito a recibir unha formación integral e a unha docencia cualificada e actualizada, así como a acceder aos diversos recursos bibliográficos, metodolóxicos e pedagóxicos de que se dispoña para ampliar a súa formación.</p>
    <p>Artigo 8. <em>Dereito a recibir ensinanzas teóricas e prácticas</em></p>
    <p>1. O estudantado ten dereito a asistir ás clases teóricas, prácticas, seminarios e calquera outra actividade especificada no programa ou na guía docente das materias en que se matricule, segundo a organización académica e os horarios establecidos.</p>
    <p>2. Antes do comezo do proceso de matrícula, a Xunta de Centro, ou órgano delegado, aprobará os horarios. O centro publicará os horarios, por curso e por grupo, co obxecto de que sexan compatibles ao longo do curso. Non se poderán modificar agás por causa xustificada. Así mesmo, esta causa poderá fundamentar a petición de cambio de grupo.</p>
    <p>3. A Xunta de Centro, ou comisión delegada, aprobará os horarios das aulas e das probas de avaliación final de carácter global atendendo aos intereses de docentes e de estudantes. No calendario das probas de avaliación global non se poderán planificar probas do mesmo curso nun prazo inferior a 24 horas. En todo caso, cada estudante terá dereito a que a realización das probas de carácter global correspondentes non lle coincidan en data e hora.</p>
    <p>4. Co fin de garantir a asistencia á clase, a persoa do equipo directivo/decanal coas competencias que marque o Regulamento de réxime interno da Xunta de Centro poderá concederlle o cambio de grupo ao estudantado que xustifique axeitadamente a imposibilidade de asistir ás actividades do grupo asignadas e especificadas no artigo 4.3 do presente regulamento.</p>
    <p>5. As guías docentes ou os programas das materias poranse á disposición do estudantado antes de comezar o período de matrícula.</p>
    <p>Artigo 9. <em>Dereito á avaliación xusta</em></p>
    <p>1. O estudantado ten dereito a ser avaliado dos seus coñecementos e competencias con criterios razoables e xustos e, sempre que sexa posible, nun sistema orientado á avaliación continua.</p>
    <p>2. A avaliación continua, de carácter formativo, estará baseada na utilización de diferentes procedementos de valoración da actividade do estudantado ao longo do curso. Esta poderá supor realizar exames, probas prácticas e teóricas ou entregar e defender os traballos e os proxectos, sen quedar limitada á asistencia presencial do estudantado ás aulas.</p>
    <p>Artigo 10. <em>Probas de avaliación</em></p>
    <p>1. Todo o estudantado matriculado nunha materia ten dereito en cada curso académico a unha única convocatoria con dúas oportunidades de avaliación. </p>
    <p>2. Durante a realización das probas será obrigatoria a presenza do profesor/a responsable da materia, agás unha causa xustificada previamente comunicada ao estudantado e á dirección/decanato do centro.</p>
    <p>3. Os criterios de cualificación e as normas para realizar as probas de avaliación deberán darse a coñecer antes do seu inicio.</p>
    <p>4. O estudantado ten dereito, se o solicita, a un xustificante documental que acredite que se presentou á proba ou ao exame. </p>
    <p>5. A persoa que, por enfermidade, lesión, maternidade/paternidade ou calquera outro impedimento temporal, que o centro considere fidedignamente demostrado, non poida efectuar unha proba ou exame, parcial ou final, terá dereito a ser avaliado noutra data.</p>
    <p>6. O estudantado deberá identificarse, cando así o solicite o profesorado encargado da súa avaliación. </p>
    <p>Artigo 11. <em>Avaliación e cualificación</em></p>
    <p>1. Todas as cualificacións obtidas polo estudantado se publicarán na plataforma interna ou na aula virtual oficial da Universidade de Vigo co acceso limitado ao profesorado da materia e a todo o estudantado matriculado nela, que garante o coñecemento das súas cualificacións e das cualificacións das compañeiras e compañeiros de grupo. Excepcionalmente, e por motivos xustificados, no caso de non ser posible, poderanse publicar as cualificacións en taboleiros físicos pechados con chave, sempre que non se encontren nas zonas comúns dos centros. </p>
    <p>2. Os datos para publicar as cualificacións limitaranse ao nome e aos apelidos do estudantado e á cualificación obtida. No caso de que houbese estudantes cos mesmos nomes e apelidos, publicaranse para eles os catro díxitos que ocupen as posicións 4ª, 5ª, 6ª e 7ª do documento nacional de identidade, número de identidade estranxeiro, pasaporte ou documento equivalente, conforme o exixido na normativa actual de protección de datos.</p>
    <p>3. As listaxes coas cualificacións manteranse expostas ao grupo da materia durante o tempo preciso que garante o seu coñecemento por todo o estudantado e, en todo caso, respectando os prazos de reclamación. </p>
    <p>4. O estudantado terá dereito a coñecer as cualificacións provisionais tras realizar calquera proba de avaliación. As devanditas cualificacións deben ser notificadas ao estudantado antes de que sexan definitivas, garantindo a adecuada antelación para o normal desenvolvemento do estudo da materia.</p>
    <p>Artigo 12. <em>Participación no control de calidade</em></p>
    <p>1. O estudantado participará na avaliación da actividade docente realizada pola universidade coas garantías técnicas suficientes, así como nos procesos de xestión e avaliación institucional da calidade dos centros, titulacións, servizos e actividade investigadora, xa sexa directamente, xa sexa a través das e dos seus representantes, nos termos previstos pola lexislación e a normativa vixente. </p>
    <p>2. Os resultados dos métodos de avaliación docente (taxa de rendemento, taxa de éxito, taxa de eficiencia, taxa de graduación, taxa de abandono, etc.) serán tidos en conta e serán públicos nos termos aprobados polos órganos de goberno. </p>
    <p>3. No caso de materias con desviacións significativas no seus indicadores de resultado respecto dos valores recollidos na memoria da titulación, a persoa responsable da materia deberá redactar un informe das causas que ao seu xuízo producen estes resultados e propoñeranse solucións co fin de corrixilos segundo o procedemento que determine o Regulamento de avaliación, cualificación e calidade da docencia e do proceso de aprendizaxe do estudantado.</p>
    <h2>Sección 2ª. Dereitos de revisión e de impugnación das probas de avaliación</h2>
    <p>Artigo 13. <em>Dereito de revisión</em></p>
    <p>1. Ademais da función avaliadora da formación alcanzada polo estudantado, todas as probas de avaliación cumprirán unha función docente e de crítica e de mellora; por iso, o estudantado terá pleno acceso ao estudo das súas probas corrixidas. </p>
    <p>2. O estudantado terá dereito a revisar nunha titoría individualizada as probas de avaliación antes de que as súas cualificacións sexan definitivas.</p>
    <p>Artigo 14. <em>Da impugnación das cualificacións</em></p>
    <p>O estudantado ten dereito a impugnar a cualificación obtida segundo o procedemento que determine o Regulamento sobre a avaliación, a cualificación e a calidade da docencia e do proceso de aprendizaxe do estudantado. </p>
    <h2>Sección 3ª. Dereito á propiedade intelectual</h2>
    <p>Artigo 15. <em>Da propiedade intelectual dos traballos académicos</em></p>
    <p>1. Os membros do estudantado conservarán o dereito á propiedade intelectual dos traballos orixinais da súa autoría. A publicación ou a reprodución total ou parcial, ou a súa utilización para calquera outro fin, deberá contar coa autorización expresa e por escrito das autoras ou autores. No caso de reprodución ou de publicación do documento, ademais da autoría, deberá constar o profesorado titor e a vinculación coa Universidade de Vigo.</p>
    <p>2. No caso de que exista coautoría do traballo, compartiranse tamén as propiedades intelectual e industrial, así como os dereitos derivados delas.</p>
    <h2>Sección 4ª. Do dereito a recibir titorías</h2>
    <p>Artigo 16. <em>Das titorías</em></p>
    <p>1. O estudantado ten dereito a ser asistido e orientado individualmente durante todo o curso académico no proceso de aprendizaxe mediante titorías no centro en que se lle imparte a docencia, sempre que sexa posible.</p>
    <p>2. Para tal efecto, as e os docentes deberán publicar e facerlle chegar ao estudantado, a través dos medios de información do centro e antes de comezar a docencia, os horarios, os lugares e o sistema de titorías, que se adecuarán no posible aos diferentes grupos existentes.</p>
    <p>3. Os centros garantirán que estes horarios se publiquen na web do centro, así como nas portas dos despachos antes do inicio de cada curso.</p>
    <p>4. As prácticas realizadas en institucións externas á Universidade de Vigo serán titorizadas cos mesmos requisitos ca o resto da docencia.</p>
    <p>Artigo 17. <em>Dos criterios para establecer o horario de titorías</em></p>
    <p>Os períodos, modalidades e horarios de titorías regularanse polo establecido na normativa de actividades titoriais da Universidade de Vigo.</p>
    <p>Artigo 18. <em>Das titorías dos proxectos</em></p>
    <p>O estudantado matriculado nas materias de traballo de fin de grao, traballo de fin de mestrado e teses de doutoramento terá dereito a solicitar o cambio da persoa que o titorice ou dirixa nas condicións que fixe a correspondente normativa.</p>
    <h2>CAPÍTULO III</h2>
    <h2> Sobre os dereitos vinculados ás bolsas e ás axudas ao estudo</h2>
    <p>Artigo 19. <em>Das bolsas e das axudas ao estudo</em></p>
    <p>Os programas de bolsas e de axudas establecidas pola Universidade de Vigo aplicarán na súa adxudicación os principios de progresividade, mérito e capacidade. Estes programas atenderán os principios de suficiencia e de equidade, e promoverán o aproveitamento académico do estudantado; en todo caso, respectarase o principio xeral de que ningún ou ningunha estudante teña que renunciar aos seus estudos universitarios por razóns económicas.</p>
    <p>Artigo 20. <em>Das bolsas de carácter social</em></p>
    <p>No caso de bolsas de carácter social, procurarase que as cantidades asignadas a cada estudante se axusten, en cada caso, á súa situación socioeconómica e ás súas necesidades reais.</p>
    <p>Artigo 21. <em>Do control da asignación das bolsas</em></p>
    <p>O estudantado formará parte dos órganos colexiados encargados da selección de persoas bolseiras na Universidade de Vigo a través dos órganos de representación estudantil previstos pola propia universidade nas súas normativas correspondentes.</p>
    <h2>CAPÍTULO IV</h2>
    <h2>Sobre os dereitos vinculados á mobilidade estudantil</h2>
    <p>Artigo 22. <em>Dos programas de mobilidade</em></p>
    <p>1. A Universidade de Vigo promoverá a participación de membros do estudantado en programas de mobilidade mediante a sinatura dos correspondentes convenios de cooperación interuniversitaria ou a participación en programas e en convocatorias de mobilidade. </p>
    <p>2. Estes programas poderán atender á formación académica propia da titulación, á realización de estadías de investigación e a outros ámbitos de formación integral do estudantado tales como a formación transversal en valores, a realización de prácticas, a formación orientada ao emprego, e calquera outra que promova a Universidade de Vigo no seus principios e fins.</p>
    <p>3. Con carácter xeral, os programas de mobilidade desenvolveranse en calquera dos tres ciclos das ensinanzas universitarias: grao, mestrado e doutoramento.</p>
    <p>Artigo 23. <em>Do financiamento dos programas de mobilidade</em></p>
    <p>A Universidade de Vigo facilitará o acceso ao financiamento requirido para participar nos programas de mobilidade. O estudantado poderá obter axudas e bolsas para sufragar os gastos ocasionados pola súa participación en programas de mobilidade nas condicións que estableza a normativa correspondente en cada caso.</p>
    <p>Artigo 24. <em>Da arbitraxe dos programas de mobilidade</em></p>
    <p>A Universidade de Vigo arbitrará os procedementos axeitados para que o estudantado participante nos programas de mobilidade coñeza, con anterioridade á súa incorporación á universidade de destino, as condicións para o recoñecemento ou a transferencia no seu expediente dos estudos e das actividades desenvolvidos na citada universidade.</p>
    <p>Artigo 25. <em>Do/da titor/a nos programas de mobilidade</em></p>
    <p>Cada estudante participante en programas de mobilidade terá asignada unha persoa titora docente, coa que terá que elaborar o contrato ou o acordo de estudos que lle corresponda ao programa de mobilidade.</p>
    <p>Artigo 26. <em>Da mobilidade do estudantado con necesidades educativas especiais</em></p>
    <p>A Universidade de Vigo promoverá a participación en programas de mobilidade das persoas con necesidades educativas especiais establecendo as cotas pertinentes, así como os sistemas de información e de cooperación entre as unidades de atención a este tipo de estudantado.</p>
    <h2>CAPÍTULO V</h2>
    <h2>Sobre o dereito vinculado á información e á orientación educativa e profesional</h2>
    <p>Artigo 27. <em>Da información oficial</em></p>
    <p>A Universidade de Vigo establecerá os procedementos oportunos para desenvolver e darlles publicidade aos plans, programas, guías docentes, actividades, cursos e outros eventos educativos, culturais ou profesionais.</p>
    <p>Artigo 28. <em>Da información, da orientación e do asesoramento</em></p>
    <p>O estudantado recibirá información, orientación e asesoramento sobre a súa titulación. Esta información atenderá, entre outros, aos seguintes aspectos:</p>
    <p>a) Obxectivos da titulación.</p>
    <p>b) Medios persoais e materiais e servizos dispoñibles.</p>
    <p>c) Estrutura e programación das ensinanzas.</p>
    <p>d) Metodoloxías docentes aplicadas.</p>
    <p>e) Procedementos e cronogramas de avaliación.</p>
    <p>f) Indicadores de calidade.</p>
    <p>Artigo 29. <em>Da persoa responsable para orientar o estudantado</em></p>
    <p>Os responsables académicos dos títulos oficias da universidade serán os encargados de asistir e orientar o estudantado nos seus procesos de aprendizaxe. A universidade porá á disposición do estudantado as unidades ou os servizos necesarios para facilitar información, asesoramento e formación no ámbito da orientación profesional e da inserción laboral.</p>
    <h2>CAPÍTULO VI</h2>
    <h2>Dos dereitos sociopolíticos e culturais</h2>
    <h2>Sección 1ª. Participación democrática</h2>
    <p>Artigo 30. <em>Dereito a participar nos órganos de goberno</em></p>
    <p>1. Todo o estudantado da Universidade de Vigo ten dereito a participar nos órganos de goberno da universidade, dos centros e dos departamentos, mediante a elección das e dos seus representantes.</p>
    <p>2. Para estes efectos, será elector/a e elixible quen reúna os requisitos establecidos no artigo 2.1 do presente regulamento, nos termos que sinale a normativa electoral.</p>
    <h2>Sección 2ª. Organización, promoción e participación en actividades formativas, culturais, recreativas e deportivas</h2>
    <p>Artigo 31. <em>Actividades formativas, culturais, recreativas e deportivas</em></p>
    <p>1. Todo o estudantado terá dereito a participar nas actividades formativas, culturais, recreativas e deportivas organizadas pola universidade, de acordo co establecido na respectiva normativa.</p>
    <p>2. Tamén poderán promover a realización de actividades desta natureza, directamente ou a través das e dos seus representantes ou asociacións de estudantes recoñecidas pola Universidade de Vigo. Cando se encadren nunha programación xeral, tales propostas deberán facerse dentro dos prazos e de acordo co disposto na oportuna convocatoria.</p>
    <p>Artigo 32. <em>Utilización das instalacións universitarias</em></p>
    <p>O estudantado e as asociacións poderán utilizar as instalacións universitarias para as súas actividades culturais, deportivas, formativas, lúdicas, recreativas e reivindicativas. Tal uso deberá contar coa autorización do órgano competente, tras a petición das persoas interesadas, e poderá ser denegada cando non se axuste ao réxime de utilización establecido.</p>
    <p>Artigo 33. <em>Servizos universitarios</em></p>
    <p>O estudantado poderá acceder aos distintos servizos universitarios, de acordo co establecido nos respectivos regulamentos.</p>
    <h2>Sección 3ª. Asociacións de estudantes na Universidade de Vigo</h2>
    <p>Artigo 34. <em>Dereito de asociación e de reunión</em></p>
    <p>1. Todo o estudantado ten dereito a asociarse libremente dentro da comunidade universitaria para velar polo cumprimento dos seus dereitos e deberes, potenciar a participación en todos os ámbitos e contribuír aos fins da universidade. </p>
    <p>2. Todo o estudantado e as asociacións teñen dereito a reunirse en locais universitarios. Para isto cumprirá cursarlle con antelación abonda a oportuna solicitude ao centro ou á dependencia responsable do local ou locais. A solicitude deberá ser atendida, agás que medien circunstancias excepcionais que aconsellen o contrario.</p>
    <p>Artigo 35. <em>Promotores/as das asociacións</em></p>
    <p>Poderá promover asociacións o estudantado a que se refire o artigo 2.1 deste regulamento, que se atope en pleno uso dos seus dereitos académicos e que libremente acorde servir os fins enunciados nos seus propios estatutos.</p>
    <p>Artigo 36. <em>Estatutos das asociacións</em></p>
    <p>1. As asociacións rexeranse por uns estatutos que deberán estar visados pola Xunta de Galicia e adaptados consonte a lexislación vixente, e que conterán as seguintes mencións:</p>
    <p>a) Denominación da entidade. Domicilio da asociación.</p>
    <p>b) Fins propostos.</p>
    <p>c) Órganos directivos, funcións e forma de administración.</p>
    <p>d) Procedemento de adquisición e perda da condición de asociado/a.</p>
    <p>e) Dereitos e deberes dos asociados/as.</p>
    <p>f) Aplicación do patrimonio no caso de disolución. </p>
    <p>g) Plan de igualdade de xénero.</p>
    <p>h) Plan de transparencia.</p>
    <p>i) Plan de atención á diversidade funcional.</p>
    <p>j) Plan de xestión ambiental e sustentabilidade.</p>
    <p>k) Cotas que aboará os asociados/as, no caso de habelas.</p>
    <p>2. Os órganos gobernativos competentes aprobarán os estatutos. Cando sinale como domicilio unha dependencia universitaria deberá contar coa autorización do órgano competente.</p>
    <p>Artigo 37. <em>Censo de asociacións</em></p>
    <p>1. Na Universidade de Vigo existe un censo público en que deberán inscribirse as asociacións estudantís, constituídas de acordo con este regulamento de estudantes e coa lexislación vixente. </p>
    <p>2. Poden solicitar a inclusión no censo oficial de asociacións estudantís da Universidade de Vigo as asociacións con certificación da súa condición de asociación estudantil legalizada pola Xunta de Galicia e na cal a porcentaxe de membros estudantes da Universidade de Vigo sexa igual ou superior ao 50 % do total de persoas asociadas.</p>
    <p>3. A actualización dos datos no censo público de asociacións estudantís da Universidade de Vigo realízase anualmente e, anteriormente, se houbese algunha modificación na asociación estudantil.</p>
    <p>Artigo 38. <em>Tipos de asociacións</em></p>
    <p>1. Asociacións estudantís de ámbito xeral: son as que dirixen a súa actividade ao conxunto da comunidade universitaria, tendo asociados/as en diversos centros e unha actividade cultural e social que responda aos intereses de persoas e de colectivos amplos.</p>
    <p>2. Asociacións estudantís de ámbito sectorial: son as que restrinxen as súas actuacións a actividades sectoriais ou as que só teñen presenza nunha titulación ou nun ámbito reducido.</p>
    <p>Artigo 39. <em>Recursos</em></p>
    <p>1. Ademais doutros recursos, as asociacións nutriranse das subvencións que poidan recibir da Universidade de Vigo a través das oportunas convocatorias.</p>
    <p>2. Sempre que exista dispoñibilidade, facilitaránselles locais ás asociacións nos centros onde conten con implantación. Existirá, cando sexa posible, un local común para o uso de todas as asociacións en cada centro. A Universidade de Vigo facilitaralles un local, sempre que exista dispoñibilidade, ás asociacións de ámbito xeral.</p>
    <p>3. As asociacións deberán entregar na vicerreitoría con competencias unha memoria das súas actividades. Na parte económica desta memoria, se as houber, deberán xustificar debidamente as subvencións e as axudas recibidas da Universidade de Vigo e calquera outro tipo de axuda externa.</p>
    <p>Artigo 40. <em>Perda da condición de asociación universitaria na Universidade de Vigo</em></p>
    <p>O Consello de Goberno, tras a audiencia das persoas responsables das asociacións, poderá dar de baixa no seu rexistro de asociacións da universidade, con carácter temporal ou definitivo, as que incumpriren grave e reiteradamente os compromisos que figuran neste regulamento.</p>
    <h2>Sección 4ª. Dereito de reunión e de manifestación</h2>
    <p>Artigo 41. <em>Do dereito de reunión</em></p>
    <p>Todo o estudantado e as asociacións teñen dereito a reunírense en locais universitarios. Para este efecto, será preciso cursar con antelación suficiente a oportuna solicitude para usar os citados espazos. A solicitude deberá ser atendida, agás que medien circunstancias excepcionais que aconsellen o contrario, que estarán debidamente acreditadas e serán notificadas ás persoas solicitantes por escrito.</p>
    <p>Artigo 42. <em>Do dereito de manifestación</em></p>
    <p>Todo o estudantado ten dereito a manifestarse libremente, cumprindo os requisitos e os límites previstos no ordenamento. Cando esa manifestación teña lugar dentro dos espazos universitarios, deberá comunicárselles con antelación suficiente ás autoridades académicas.</p>
    <h2>Sección 5ª. Do compromiso social e da cooperación universitaria ao desenvolvemento</h2>
    <p>Artigo 43. <em>Da promoción de actividades de participación social, valor compartido e cooperación universitaria ao desenvolvemento </em></p>
    <p>A Universidade de Vigo promoverá estas actividades, en colaboración con outras administracións e entidades, a través de convocatorias públicas que establezan explicitamente as condicións de participación, criterios de selección e deberes de cada participante. A Universidade de Vigo informará sobre as actividades de voluntariado, participación social e cooperación universitaria ao desenvolvemento no marco dos convenios de colaboración subscritos pola Universidade de Vigo.</p>
    <p>Artigo 44. <em>Da acreditación das persoas voluntarias e cooperantes</em></p>
    <p>A Universidade de Vigo acreditará como persoas voluntarias e cooperantes os membros do estudantado que colaboren en actividades de participación social e de cooperación universitaria ao desenvolvemento, en colaboración con outras administracións competentes. Así mesmo, expedirá as certificacións que acrediten os servizos prestados na participación social e voluntariado, coa información sobre as datas, duración e natureza da prestación efectuada na condición de persoa voluntaria ou cooperante. A Universidade de Vigo recoñecerá con créditos este tipo de actividades, que se incluirán no suplemento europeo ao título (SET).</p>
    <p>Artigo 45. <em>Das actividades de aprendizaxe-servizo</em></p>
    <p>A Universidade de Vigo favorecerá a posibilidade de realizar prácticas de responsabilidade social e cidadá que combinen aprendizaxes académicas nas diferentes titulacións con prestación de servizo na comunidade (programas de aprendizaxe-servizo), en colaboración cos centros e coas facultades e entidades externas á Universidade de Vigo.</p>
    <p>Artigo 46. <em>Da participación do estudantado con diversidade funcional</em></p>
    <p>A Universidade de Vigo fomentará a participación de todo o estudantado en proxectos de cooperación universitaria ao desenvolvemento, voluntariado e participación social.</p>
    <h2>TÍTULO III</h2>
    <h2>Dos deberes do estudantado</h2>
    <p>Artigo 47. <em>Deberes específicos do estudantado</em></p>
    <p>1. O estudantado universitario debe asumir o compromiso de ter unha presenza activa e corresponsable na Universidade de Vigo, debe coñecela, respectar os seus estatutos e demais normas de funcionamento aprobadas polos procedementos establecidos.</p>
    <p>2. Entendidos como expresión dese compromiso, o estudantado ten a obriga de:</p>
    <p>a) Estudar e participar activamente nas actividades académicas que axuden a completar a súa formación.</p>
    <p>b) Cumprir coas obrigas investigadoras ou discentes inherentes á súa condición e cos deberes específicos recollidos no Real decreto 103/2019, polo que se aproba o Estatuto do persoal investigador predoutoral en formación.</p>
    <p>c) Respectar os membros da comunidade universitaria e o persoal das entidades colaboradoras ou que preste servizos na Universidade de Vigo.</p>
    <p>d) Colaborar coa comunidade universitaria na mellora do seu funcionamento e na consecución dos fins da universidade.</p>
    <p>e) Respectar o patrimonio universitario e contribuír ao seu adecuado mantemento, dando o uso debido aos bens, equipos, instalacións e recintos da Universidade de Vigo ou ás entidades colaboradoras con ela.</p>
    <p>f) Absterse de utilizar ou de cooperar en procedementos fraudulentos nas probas e nos procedementos de avaliación, nos traballos que se realicen ou nos documentos oficiais da Universidade de Vigo, nos termos que determine o Regulamento sobre a avaliación, a cualificación e a calidade da docencia e do proceso de aprendizaxe do estudantado e o réxime disciplinario de estudantes. </p>
    <p>g) Participar de forma responsable nas actividades universitarias e cooperar co seu normal desenvolvemento.</p>
    <p>h) Coñecer e cumprir as normas internas sobre seguridade e saúde dos medios e das instalacións, especialmente as que se refiren ao uso de obradoiros, laboratorios e contornas de investigación.</p>
    <p>i) Respectar o nome, os símbolos e os emblemas da Universidade de Vigo ou dos seus órganos, así como o seu debido uso.</p>
    <p>j) Respectar os actos académicos da Universidade de Vigo, así como as persoas participantes neles, sen menoscabo do seu libre exercicio de expresión e de manifestación.</p>
    <p>k) Exercer e promover activamente a non discriminación en todos os aspectos, tal como indica o Estatuto do estudante universitario (Real decreto 1791/2010), dos membros da comunidade universitaria, do persoal das entidades colaboradoras ou que preste servizos na Universidade de Vigo.</p>
    <p>l) Exercer, se for o caso, as responsabilidades propias do cargo de representación para o que fose elixido.</p>
    <p>m) Participar de forma activa e responsable nas reunións dos órganos colexiados para o que fose elixido, e informar as persoas que representa das actividades e das resolucións destes, así como das súas propias actuacións, coa reserva e coa discreción que se establezan nestes órganos.</p>
    <p>n) Potenciar a integración da Universidade de Vigo na súa contorna social e contribuír ao seu prestixio e boa imaxe.</p>
    <p>o) Respectar as normas da universidade de destino nos aspectos que lle afecten cando participe en programas de intercambio e de mobilidade, cumprir co programa de estudos ou de actividades previsto e manter un comportamento que promova o prestixio da Universidade de Vigo. </p>
    <p>p) Cumprir calquera outro deber que sexa establecido na normativa vixente e nos Estatutos da Universidade de Vigo.</p>
    <h2>TÍTULO IV</h2>
    <h2>Da representación e da participación estudantil</h2>
    <h2>Sección 1ª. Dos dereitos e deberes dos e das representantes do estudantado</h2>
    <p>Artigo 48. <em>Representantes do estudantado</em></p>
    <p>1. Son representantes do estudantado o alumnado que, elixido a través dos diferentes procesos electorais, forma parte dos órganos colexiados de goberno da universidade: Consello Social, Consello de Goberno, Claustro, consellos de campus, xuntas de centro, consellos de departamento e as súas correspondentes comisións.</p>
    <p>2. Tamén se considerarán representantes do estudantado os/as delegados/as de curso nos centros onde esta figura representativa estea recollida de xeito formal. Será competencia destes centros redactar, de ser preciso, un regulamento que especifique o método de eleccións dos/das delegados/as de curso e as súas competencias.</p>
    <p>Artigo 49. <em>Funcións dos e das representantes</em></p>
    <p>Os e as representantes canalizarán as propostas, queixas e reclamacións que realice o estudantado diante dos órganos da universidade, sen prexuízo do dereito de calquera estudante a formulalas directamente.</p>
    <p>Artigo 50. <em>Organización dos e das representantes</em></p>
    <p>1. No seo dos centros da Universidade de Vigo, o estudantado, sen mingua dos dereitos individuais dos e das representantes, deberá crear delegacións de estudantes das que formarán parte, polo menos, os e as representantes do estudantado do centro nos órganos de goberno da universidade.</p>
    <p>2. Entre os fins das delegacións de estudantes estarán:</p>
    <p>a) Xestionar os recursos que a universidade e as escolas ou facultades poñan á súa disposición, ou que acheguen por outras vías.</p>
    <p>b) Exercer funcións de representación e de mediación ante as autoridades académicas e os órganos de goberno no establecemento de canle de diálogo e de información que faciliten a vida universitaria.</p>
    <p>c) Promover e coordinar actividades de extensión universitaria. </p>
    <p>d) Elixir as e os seus representantes perante calquera autoridade, institución ou organización, nos casos para os cales non exista un regulamento de elección.</p>
    <p>Artigo 51. <em>Dereitos e garantías dos e das representantes</em></p>
    <p>Os e as representantes do estudantado teñen dereito a:</p>
    <p>a) Exercer libremente a súa representación.</p>
    <p>b) Expresarse libremente sen máis limitacións ca as derivadas das normas legais e o respecto ás persoas e á institución.</p>
    <p>c) Recibir información exacta e concreta sobre as materias que afecten o estudantado, agás as amparadas por deber de confidencialidade.</p>
    <p>d) Participar no proceso de toma de decisións.</p>
    <p>e) Que os seus labores académicos se adecúen, dentro do posible e sen menoscabo da súa formación, ás súas actividades representativas. Para este efecto, estableceranse os procedementos considerados convenientes.</p>
    <p>f) Decidir sobre a utilización da parte proporcional dos orzamentos que lles correspondan, sempre que non se poñan de acordo cos outros ou outras representantes na execución destes.</p>
    <p>g) Recibir no seu domicilio ou por correo electrónico, fóra do período lectivo e con suficiente antelación, as convocatorias e a documentación necesaria do órgano representativo onde exerzan a súa función.</p>
    <p>h) Solicitar perante o órgano competente informes técnicos e xurídicos.</p>
    <p>i) Non ser penalizado/a por non asistir a unha clase teórica, práctica, seminario ou calquera outra actividade cando estas coincidan o mesmo día ca unha sesión dun órgano colexiado de que é membro.</p>
    <p>j) Ser avaliado/a noutra data, fixada entre o/a estudante e o/a docente, cando unha proba ou exame, parcial ou final, coincida o mesmo día ca unha sesión dun órgano colexiado de que é membro.</p>
    <p>k) Ser compensado/a polos gastos de desprazamento e de manutención por asistir a un órgano colexiado de que é membro.</p>
    <p>Artigo 52. <em>Deberes dos e das representantes</em></p>
    <p>Son deberes específicos dos e das representantes:</p>
    <p>a) Asumir as responsabilidades derivadas do seu cargo representativo.</p>
    <p>b) Facer un uso axeitado da información recibida por razón do cargo, respectando a confidencialidade cando tivese este carácter.</p>
    <p>c) Velar polo respecto dos dereitos das persoas representadas.</p>
    <p>d) Protexer, fomentar e defender os bens e os dereitos da Universidade de Vigo.</p>
    <p>e) Informar os seus representados/as das actividades e resolucións dos órganos colexiados e das súas propias actuacións.</p>
    <p>f) Canalizar as propostas, queixas e reclamacións do estudantado diante dos órganos da universidade e mediar ante eles sen prexuízo do dereito de calquera estudante a formulalas directamente. </p>
    <p>Artigo 53. <em>Do procedemento revogatorio</em></p>
    <p>Todas as e todos os representantes de estudantes poderán ser revogados/as polos seus representados/as. Para tal fin precísase a conformidade dun terzo dos/das representados/as.</p>
    <p>Artigo 54. <em>Dos recursos dos e das representantes</em></p>
    <p>Os centros, na medida das súas posibilidades, facilitarán os medios para que as delegacións de estudantado exerzan as súas funcións. Neste sentido, os centros deberán posuír:</p>
    <p>a) Unha caixa do correo para recibir a documentación de forma axeitada e no lugar onde corresponda.</p>
    <p>b) Unha conta de correo oficial da universidade.</p>
    <p>c) Un taboleiro de uso exclusivo para a delegación e nun lugar visible para os seus representados/as.</p>
    <p>d) Un espazo adecuado para poder exercer a representación e reunirse. Este, na medida do posible e de xeito xustificado polo decanato ou dirección do centro, deberá situarse nun lugar o máis accesible para o estudantado do centro.</p>
    <h2>Sección 2ª. Da participación directa na toma de decisións e o dereito ao paro académico</h2>
    <p>Artigo 55. <em>Da democracia participativa</em></p>
    <p>1. O sistema de organización do estudantado basearase, dentro do posible e respectando a liberdade de asociación e organización do estudantado, na democracia directa.</p>
    <p>2. O estudantado da Universidade de Vigo ten dereito a participar directa, igualitaria e democraticamente na política universitaria.</p>
    <p>3. Os órganos de participación e decisión do estudantado son, nos seus respectivos eidos, as asembleas de curso, centro e campus.</p>
    <p>Artigo 56. <em>Da democracia representativa</em></p>
    <p>1. Os e as estudantes teñen dereito a colaborar na vida política da Universidade de Vigo. Os e as representantes nos diferentes órganos colexiados da Universidade de Vigo deben manter canles de comunicación cos seus electores/as que garantan o libre exercicio dos dereitos políticos do estudantado.</p>
    <p>2. Os órganos de representación do estudantado son, nos seus respectivos eidos, as/os delegadas/os nas xuntas de centro e nas súas comisións delegadas, así como nos consellos de departamento, os/as delegados/as no Claustro e no Consello de Goberno e as/os delegadas/os nos consellos de campus.</p>
    <p>Artigo 57. <em>Das asembleas de estudantes</em></p>
    <p>1. As asembleas son os máximos órganos de participación do estudantado.</p>
    <p>2. Nas asembleas poderá participar calquera membro da comunidade universitaria da Universidade de Vigo e será a súa forma de participación directa, igualitaria e democrática.</p>
    <p>3. Unha asemblea poderá interromper a actividade docente e constituír un paro no caso de que o paro académico sexa aprobado pola maioría absoluta do estudantado do centro. </p>
    <p>4. O exercicio do dereito a paro académico deberá comunicárselle ao órgano competente a través do rexistro, cunha antelación mínima de 15 días naturais.</p>
    <p>5. Realizar o paro académico non dará dereito a recuperar as actividades académicas afectadas, pero si a realizar, nas datas fixadas polas persoas responsables das titulacións, tras as consultas co profesorado e co estudantado, as probas de avaliación que coincidan co devandito paro académico.</p>
    <p>Artigo 58. <em>Dos tipos de asembleas</em></p>
    <p>Existirán tres tipos distintos de asemblea:</p>
    <p>a) Asemblea de curso, da que formará parte todo o estudantado que estea matriculado nunha materia do devandito curso.</p>
    <p>b) Asemblea de escola ou facultade, a que pertencerá todo o estudantado do centro.</p>
    <p>c) Asemblea de campus, a que pertencerá todo o estudantado do devandito campus.</p>
    <p>Artigo 59. <em>Da convocatoria das asembleas</em></p>
    <p>1. Calquera representante do estudantado poderá convocar asembleas de curso dentro do seu eido de representación.</p>
    <p>2. Na convocatoria especificarase a data, a hora e o lugar, así como a orde do día.</p>
    <p>3. As autoridades académicas correspondentes, xa sexan a dirección/decanato do centro, a vicerreitoría de campus ou a reitoría, quedarán obrigadas a facilitar, dentro das súas capacidades, os medios dispoñibles para a súa realización e a súa comunicación a todas as persoas interesadas.</p>
    <h2>Sección 3ª. Do Consello de Estudantes da Universidade de Vigo (Ceuvi)</h2>
    <p>Artigo 60. <em>Do Consello de Estudantes da Universidade de Vigo</em></p>
    <p>1. O Consello de Estudantes da Universidade de Vigo (Ceuvi) é o máximo órgano de coordinación da representación estudantil na Universidade de Vigo.</p>
    <p>2. Constitúe un órgano de carácter consultivo, deliberativo e organizativo da representación estudantil na Universidade de Vigo, que debe exercer como elemento de interrelación entre o estudantado da universidade e as diferentes institucións e colectivos implicados no goberno do sistema universitario.</p>
    <p>3. O Ceuvi é un órgano de carácter asembleario que desenvolve o seu funcionamento interno con sistemas de democracia participativa e directa.</p>
    <p>Artigo 61. <em>Das funcións do Consello de Estudantes da Universidade de Vigo</em></p>
    <p>Son funcións do Ceuvi:</p>
    <p>a) Coordinar e participar os e as representantes de estudantes na Universidade de Vigo a todos os niveis institucionais.</p>
    <p>b) Promover a actuación dos poderes públicos para estimular investimentos que favorezan as actividades da universidade en materias relacionadas co ámbito estudantil.</p>
    <p>c) Contribuír na calidade da universidade e velar polo cumprimento dos seus regulamentos e normativas.</p>
    <p>d) Organizar actividades de carácter académico, cultural ou deportivo para profundar nos coñecementos do estudantado desde unha perspectiva crítica e científica e nas cales participe o estudantado.</p>
    <p>e) Servir como representación do conxunto do estudantado no contacto co resto de universidades e institucións do Estado.</p>
    <p>f) É competencia do Ceuvi dotarse dun regulamento de réxime interno.</p>
    <p>Artigo 62. <em>Da composición do Consello de Estudantes da Universidade de Vigo</em></p>
    <p>Son membros do Ceuvi, con voz e voto, na súa asemblea xeral os establecidos polos Estatutos da Universidade de Vigo, así como no propio Regulamento de réxime interno do Consello de Estudantes.</p>
    <p>Artigo 63. <em>Da morfoloxía do Consello de Estudantes da Universidade de Vigo</em></p>
    <p>1. O Ceuvi articúlase mediante a composición territorial de coordinadoras de campus que agrupen e coordinen o labor representativo nos diferentes campus da universidade e mediante unha asemblea xeral que integre todos os membros dos diferentes consellos e demais membros.</p>
    <p>2. As coordinadoras de campus herdan as funcións do Ceuvi aplicadas ao ámbito territorial concreto do seu campus.</p>
    <p>Artigo 64. <em>Da convocatoria do Consello de Estudantes da Universidade de Vigo</em></p>
    <p>1. A asemblea xeral do Ceuvi reunirase polo menos unha vez durante o transcurso dun curso académico e alternará o lugar de realización entre os diferentes campus da universidade.</p>
    <p>2. A asemblea xeral pode convocarse por petición de calquera coordinadora de campus ou dun 25 % dos e das integrantes.</p>
    <p>3. As respectivas coordinadoras de campus do Ceuvi reuniranse polo menos dúas veces por cuadrimestre ou por petición do 25 % dos e das integrantes.</p>
    <h2>TÍTULO V</h2>
    <h2>Da reforma do regulamento </h2>
    <p>Artigo 65. <em>Da reforma do regulamento de estudantes</em></p>
    <p>A iniciativa para reformar o presente regulamento correspóndelle á metade máis un dos membros do claustro ou aos dous terzos dos e das representantes do estudantado no Claustro Universitario.</p>
    <p>Artigo 66. <em>Da aprobación do Regulamento de estudantes</em></p>
    <p>Correspóndelle ao claustro da Universidade de Vigo aprobar a reforma do regulamento cos votos favorables da maioría de membros.</p>
    <p>Disposición adicional primeira</p>
    <p>Atribúenselle á vicerreitoría con competencias en estudantado as competencias para interpretar e ditar as normas de desenvolvemento do presente regulamento.</p>
    <p>Disposición adicional segunda</p>
    <p>O presente regulamento queda supeditado ás normas de orde superior existentes para o estudantado, nomeadamente o Real decreto 1791/2010, do 30 de decembro, polo que se aproba o Estatuto do estudante universitario e os Estatutos da Universidade de Vigo.</p>
    <p>Disposición derrogatoria</p>
    <p>Derróganse todas as normas que contradigan o presente regulamento, agás o artigo 18 do anterior Regulamento de estudantes da Universidade de Vigo, do 3 de abril de 2001, que permanecerá vixente ata a aprobación do Regulamento sobre a avaliación, a cualificación e a calidade da docencia e do proceso de aprendizaxe do estudantado. </p>
    <p>Disposición derradeira</p>
    <p>Este regulamento entrará en vigor o día seguinte ao da súa publicación no <em>Diario Oficial de Galicia</em>.</p>

