---
date: '2021-05-26'
id: G0598-180521-0001
page: 26022
number: 97
agency: 'Consellería de Cultura, Educación e Universidade'
section: III. Outras disposicións.
title: >-
  RESOLUCIÓN do 14 de maio de 2021 pola que se nomean os membros da Comisión
  Interuniversitaria de Galicia e se publican os parámetros de ponderación de
  materias troncais de modalidade e materias de opción da proba de avaliación de
  bacharelato para o acceso ás ensinanzas universitarias oficiais de grao do
  Sistema universitario de Galicia para o curso 2021/22.
range: Resolución
url: >-
  https://www.xunta.gal/dog/Publicados/2021/20210526/AnuncioG0598-180521-0001_gl.html
---
<p>A Lei orgánica 3/2020, do 29 de decembro, pola que se modifica a Lei orgánica 2/2006, do 3 de maio, de educación, na disposición transitoria segunda, establece, entre outros aspectos, que ata a implantación das modificacións previstas nesta lei en relación co acceso e coa admisión ás ensinanzas universitarias, as administracións educativas, en colaboración coas universidades, de acordo coas súas competencias en materia de acceso á universidade, asumirán as mesmas funcións e responsabilidades que tiñan en relación coas probas de acceso á universidade e organizarán a realización material da proba e garantirán a súa adecuación ao currículo de bacharelato.</p>
    <p>A Orde do Ministerio da Presidencia, Relacións coas Cortes e Memoria Democrática PCM/2/2021, do 11 de xaneiro (BOE núm. 11, do 13 de xaneiro), pola que se determinan as características, o deseño e o contido da avaliación de bacharelato para o acceso á universidade, e as datas máximas de realización e de resolución dos procedementos de revisión das cualificacións obtidas, para o curso 2020/21, dispón no artigo 12.2 que no que non se opoña ao disposto no Real decreto 310/2016, do 29 de xullo; no Real decreto 1105/2014, do 26 de decembro, e nesta orde ministerial, as universidades asumirán as mesmas funcións e responsabilidades que tiñan en relación coa proba de acceso á universidade que se veu realizando ata o curso 2016/17. </p>
    <p>Na Resolución conxunta da Secretaría Xeral de Universidades e da Secretaría Xeral de Educación e Formación Profesional do 10 de febreiro de 2021, pola que se ditan as instrucións para realizar, dentro do curso 2020/21, a avaliación de bacharelato para o acceso á universidade (ABAU) no curso 2021/22 (DOG núm. 37, do 24 de febreiro), disponse que, en Galicia, as devanditas probas estarán reguladas, de forma supletoria, e no que resulte compatible co novo marco normativo, pola Orde do 24 de marzo de 2011 pola que se regulan as probas de acceso ás ensinanzas universitarias oficiais de grao e o proceso de admisión ás tres universidades do Sistema universitario de Galicia.</p>
    <p>O artigo 4.1 da Orde do 24 de marzo de 2011 establece que é a Comisión Interuniversitaria de Galicia (CiUG), como órgano interuniversitario, o que ten a delegación de competencias propias das universidades do Sistema universitario de Galicia en materia de acceso. </p>
    <p>Por outra banda, no artigo 4.2 determínase que a consellería competente en materia de educación nomeará os membros da CiUG, de acordo co establecido no convenio asinado, o 12 de marzo de 2001, polos reitores das universidades do Sistema universitario de Galicia en presenza do conselleiro de Educación e Ordenación Universitaria.</p>
    <p>A Lei 6/2013, do 3 de xuño, do Sistema universitario de Galicia, dispón no seu artigo 11 que, para o ingreso nos centros universitarios, as universidades públicas integrantes do Sistema universitario de Galicia constitúense nun distrito único para os estudos de grao e máster e as/os estudantes poderán acceder a calquera desas universidades sempre que reúnan os requisitos académicos necesarios.</p>
    <p>Ao abeiro da referida normativa, o Consello de Goberno da Universidade da Coruña do 28 de abril de 2021, o Consello de Goberno da Universidade de Santiago de Compostela do 30 de abril de 2021 e o Consello de Goberno da Universidade de Vigo do 29 de abril de 2021 aprobaron a táboa de parámetros de ponderación de materias troncais de modalidade e materias de opción da proba de avaliación de bacharelato para o acceso ás ensinanzas universitarias oficiais de grao do Sistema universitario de Galicia para o curso 2021/22.</p>
    <p>De conformidade co exposto,</p>
    <h2>DISPOÑO: </h2>
    <p>Artigo 1. Nomeamento dos membros da Comisión Interuniversitaria de Galicia </p>
    <p>Noméanse como membros da Comisión Interuniversitaria de Galicia (CiUG) para o curso 2020/21: </p>
    <p>Presidente: </p>
    <p>Pedro Armas Diéguez (delegado do reitor da Universidade da Coruña).</p>
    <p>Vicepresidentes: </p>
    <p>Celso Rodríguez Fernández (delegado do reitor da Universidade de Santiago de Compostela).</p>
    <p>Luis Muñoz López (delegado do reitor da Universidade de Vigo).</p>
    <p>Vogais en representación da Consellería de Cultura, Educación e Universidade:</p>
    <p>Iván Mira Fernández.</p>
    <p>Berta Estrada Arias.</p>
    <p>María Carmen García Rodríguez.</p>
    <p>Artigo 2. Publicación dos parámetros de ponderación</p>
    <p>Publícanse no anexo desta orde os parámetros de ponderación de materias troncais de modalidade e materias de opción da proba de avaliación de bacharelato para o acceso ás ensinanzas universitarias oficiais de grao do Sistema universitario de Galicia para o curso 2021/22.</p>
    <p>Disposición derradeira. Entrada en vigor</p>
    <p>Esta resolución entrará en vigor o mesmo día da súa publicación no Diario Oficial de Galicia.</p>
    <p>Santiago de Compostela, 14 de maio de 2021</p>
    <footer><p>Román Rodríguez González<br>Conselleiro de Cultura, Educación e Universidade </p></footer>
    <h2>ANEXO</h2>
    <h2>Parámetros de ponderación de materias troncais de modalidade e materias de opción da proba de avaliación<br>de bacharelato para o acceso ás ensinanzas universitarias oficiais de grao do Sistema universitario de Galicia</h2>
    <h2>Curso: 2021/22</h2>
    <p><img src="/dog/Publicados/2021/20210526/AnuncioG0598-180521-0001_gl-web-images/Imagen6949_fmt.jpeg" alt="missing image file"></p>
    <h2><img src="/dog/Publicados/2021/20210526/AnuncioG0598-180521-0001_gl-web-images/Tablas-galego_fmt.jpeg" alt="missing image file"></h2>

