---
date: '2021-12-31'
id: G0595-301221-0006
page: 65767
number: 251
agency: 'Vicepresidencia primeira e Consellería de Presidencia, Xustiza e Turismo'
section: III. Outras disposicións.
title: >-
  ORDE do 30 de decembro de 2021 pola que se establece a cantidade que cómpre
  transferir ao Consello da Avogacía Galega para atender os gastos de
  funcionamento e infraestrutura dos servizos de asistencia letrada ao detido e
  defensa gratuítas do ano 2021, sobre o importe certificado o ano 2020.
range: Orde
url: >-
  https://www.xunta.gal/dog/Publicados/2021/20211231/AnuncioG0595-301221-0006_gl.html
---
<p>A Lei 1/1996, do 10 de xaneiro, regula o dereito á asistencia xurídica gratuíta e no seu artigo 38 establece que as administracións públicas competentes en materia de Administración de xustiza subvencionarán os colexios de avogados para a implantación e funcionamento dos servizos de asistencia xurídica gratuíta. </p>
    <p>Por outra banda, mediante o Real decreto 2166/1994, do 4 de novembro, transferíronselle á Comunidade Autónoma de Galicia as funcións en materia de provisión de medios materiais e económicos para o funcionamento da Administración de xustiza, incluíndose na letra B), número 1.c), do seu anexo as relativas á indemnización das actuacións correspondentes á defensa por avogado en quenda de oficio ante os órganos xudiciais con sede en Galicia e mais as referentes á asistencia letrada ao detido ou preso cando o lugar de custodia estea situado en territorio da Comunidade Autónoma. Estas funcións transferidas foron asumidas polo Decreto 394/1994, do 29 de decembro, e asignadas á Consellería de Xustiza, Interior e Administración Local, e están actualmente atribuídas á Vicepresidencia Primeira e Consellería de Presidencia, Xustiza e Turismo.</p>
    <p>En uso das súas competencias, a Xunta de Galicia ditou o Decreto 269/2008, do 6 de novembro, polo que se aproba o Regulamento de asistencia xurídica gratuíta da Comunidade Autónoma de Galicia (modificado polo Decreto 138/2012, do 21 de xuño, e mais polo Decreto 134/2017, do 7 de decembro), que establece no seu artigo 45 que a consellería competente en materia de xustiza determinará anualmente as cantidades que deberán percibir os colexios de avogados para atender os gastos derivados do funcionamento e infraestrutura colexial que requiren os servizos de asistencia xurídica gratuíta, o cal lle corresponde á Vicepresidencia Primeira e Consellería de Presidencia, Xustiza e Turismo segundo o Decreto 214/2020, do 3 de decembro, polo que se establece a súa estrutura orgánica.</p>
    <p>O mencionado artigo 45 do Regulamento de asistencia xurídica gratuíta de Galicia establece que estas cantidades serán determinadas para cada colexio, cun sistema de módulos compensatorios por expediente tramitado, e que entrementres non se determinen os ditos módulos os colexios percibirán a contía que resulte de aplicar o 8 % ao custo económico xerado en cada período de liquidación.</p>
    <p>En virtude do exposto,</p>
    <h2>DISPOÑO: </h2>
    <p>Artigo único</p>
    <p>Que se lle transfira ao Consello da Avogacía Galega a contía que resulte de aplicar o 8 % ao importe total certificado polos colexios de avogados da Comunidade Autónoma de Galicia en concepto de asistencia letrada e defensa gratuítas durante o ano 2020, por un total de setecentos vinte e tres mil trescentos trinta e nove euros e sesenta e catro céntimos (723.339,64 €), para atender os gastos derivados do funcionamento operativo dos servizos colexiais de asistencia xurídica gratuíta.</p>
    <p>Disposición derradeira primeira</p>
    <p>Autorízase o director xeral de Xustiza para ditar as disposicións necesarias para o cumprimento desta orde.</p>
    <p>Disposición derradeira segunda</p>
    <p>A presente orde entrará en vigor o mesmo día da súa publicación no <em>Diario Oficial de Galicia</em>.</p>
    <p>Santiago de Compostela, 30 de decembro de 2021</p>
    <footer><p>Alfonso Rueda Valenzuela<br>Vicepresidente primeiro e conselleiro de Presidencia, Xustiza e Turismo</p></footer>

