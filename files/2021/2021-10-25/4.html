---
date: '2021-10-25'
id: G0426-061021-0001
page: 51636
number: 205
agency: Consellería do Medio Rural
section: III. Outras disposicións.
title: >-
  DECRETO 140/2021, do 30 de setembro, polo que se aproba a primeira revisión do
  Plan forestal de Galicia 2021-2040, Cara á neutralidade carbónica.
range: Decreto
url: >-
  https://www.xunta.gal/dog/Publicados/2021/20211025/AnuncioG0426-061021-0001_gl.html
---
<p>Logo do Plan forestal de Andalucía (1989) o Plan forestal de Galicia do ano 1992 foi o segundo plan aprobado no Estado español. Este documento básico estableceu un modelo forestal a longo prazo co fin de manter una coherencia nas intervencións no monte e nos sectores derivados. En especial, o Plan sinalaba as liñas de acción da política forestal galega e as de participación dos axentes sociais involucrados. Moitos dos obxectivos que establecía aquel plan aínda se presentan hoxe en día como necesarios: conseguir unha cultura forestal na sociedade galega, fomentar unha silvicultura profesionalizada ou promover un tecido de empresas e industrias forestais que elaboren todos os produtos do monte e compitan nos mercados internacionais e acheguen o maior valor engadido aos nosos recursos, poderían ser exemplos salientables.</p>
    <p>Loxicamente, naquel tempo, as novas políticas de transición verde, descarbonización, bioeconomía, circularidade, biodiversidade, boa gobernanza, emprego verde ou multifuncionalidade non estaban presentes nos contextos dos novos paradigmas forestais a nivel europeo ou internacional. Tampouco as ameazas climáticas a que se enfronta a actual sociedade ou a globalización dos mercados que require procesos de dixitalización e innovación para poder competir neles.</p>
    <p>Neste contexto, a Lei 7/2012, do 28 de xuño, de montes de Galicia, afondou nunha necesaria regulación establecendo os fundamentos e procedementos de revisión a que se debe someter este documento estratéxico de política forestal.</p>
    <p>Neste sentido, a dita lei considera como instrumentos de planificación forestal de Galicia o Plan forestal de Galicia e os plans de ordenación dos recursos forestais (PORF). Define o Plan forestal como o instrumento básico para o deseño e a execución da política forestal galega, no cal se avalía a situación do monte galego e no cal se establecen as directrices e os programas de actuación da política forestal de Galicia, así como os mecanismos de seguimento e avaliación necesarios para o seu cumprimento.</p>
    <p>Continúa sinalando o seu carácter, que terá forza vinculante en materia forestal, e define as liñas de actuación das distintas administración públicas neste eido. En aplicación deste carácter, este documento posúe a consideración de instrumento básico de planificación sectorial e como tal foi sometido ao disposto na Lei 1/2021, do 8 de xaneiro, de ordenación do territorio de Galicia, en materia de instrumentos de ordenación do territorio.</p>
    <p>A aprobación, así como as sucesivas revisións do Plan forestal de Galicia corresponden ao Consello de Xunta mediante decreto, por proposta da consellaría competente en materia forestal, escoitado o Consello Forestal de Galicia.</p>
    <p>A primeira revisión do Plan forestal de Galicia 2021-2040 «Cara á neutralidade carbónica» ideouse como o instrumento básico de planificación estratéxica da política forestal galega: trátase dun plan director que establece os obxectivos, modelos, directrices, estratexias, plans ou programas, medidas e accións configurados conforme os eixes de intervención, instrumentos de execución e programas de actuación que se consideran necesarios para o seu desenvolvemento e aplicación en cumprimento dos seus fins.</p>
    <p>Para a súa elaboración, estableceuse un procedemento «en cadoiro» para un desenvolvemento territorial progresivo segundo escalas de planificación e ordenación forestal correspondentes a sucesivos ámbitos competenciais de decisión a nivel rexional, comarcal e local: a planificación forestal estratéxica (macroplanificación) concibida para a formulación do Plan forestal de Galicia, a planificación forestal táctica (mesoplanificación) referida a escala subrexional para un ámbito de distrito/comarca correspondente aos plans de ordenación dos recursos forestais, e a planificación forestal operativa ou executiva (microplanificación) correspondente aos instrumentos de ordenación ou xestión forestal referidos a nivel de monte ou parcela forestal (documentos simples e compartidos de xestión, e adhesión a códigos de boas prácticas e modelos silvícolas ou de xestión forestal).</p>
    <p>Desta forma, esta revisión foi concibida como un plan director estratéxico que configura e artella a política forestal galega e se dirixe cara á diminución das carencias e debilidades existentes, á proposta das solucións aos problemas, riscos e ameazas detectados, e a dar unha resposta axeitada ás necesidades, demandas, retos e oportunidades de futuro que se presentan actualmente para o monte e o sector forestal galego. En adición, esta revisión, debe asumir os compromisos, demandas e tendencias emerxentes no ámbito rexional, estatal e internacional, sexa a nivel mundial e paneuropeo (pensar globalmente para actuar localmente) e, en particular, en materia de biodiversidade, cambio climático e enerxía, desenvolvemento socioeconómico sustentable do medio rural, xeración de emprego e economía verde baixa en carbono (bioeconomía, economía circular, consumo responsable e construción sustentable), sen prexuízo da prestación de servizos ecosistémicos e sociais que proporcionan os montes.</p>
    <p>O seu deseño e configuración foi elaborado de acordo coas características propias do monte galego e coas circunstancias e necesidades actuais proporcionando para iso os instrumentos, medios e recursos necesarios para a súa execución e o cumprimento dos seus fins. A estrutura deste documento de revisión iníciase cunha declaración de principios reitores para, a continuación, establecer un «decálogo» de obxectivos xerais da política forestal galega, os cales rexeron a redacción de todo o documento.</p>
    <p>A seguir establecéronse seis obxectivos estratéxicos:</p>
    <p>1. Mellorar a contribución do monte galego á conservación da natureza, á biodiversidade e ao patrimonio natural galego dos recursos xenéticos forestais, así como a prestación doutros servizos ecosistémicos relacionados co cambio climático, enerxías renovables e proceso de descarbonización, incrementando a capacidade dos montes galegos para absorber gases de efecto invernadoiro.</p>
    <p>2. Procurar a adecuada saúde, vitalidade, protección da auga e do solo, seguridade e defensa do monte ante riscos naturais e ambientais que os ameazan, provocados por procesos erosivos e hidrolóxicos, incendios, vendavais, enfermidades e pragas forestais.</p>
    <p>3. Favorecer a xestión activa do monte, a loita contra o abandono e o desenvolvemento socioeconómico sustentable do monte e da propiedade forestal galega beneficiando figuras de xestión conxunta dos recursos e servizos forestais, e asentando unha xestión baseada na boa gobernanza para comunidades de montes veciñais en man común e comunidades de socios dos montes de varas.</p>
    <p>4. Proxectar un modelo de monte que garanta a súa sustentabilidade e potencie o desenvolvemento da cadea de valor dos produtos e servizos do monte, incrementando a súa cantidade e calidade e asegurando o abastecemento da industria forestal de Galicia.</p>
    <p>5. Promover o adecuado desenvolvemento e mellora do coñecemento e da cultura forestal galega, favorecendo o acceso público á información forestal, a divulgación e comunicación da cultura forestal, a educación, formación e capacitación forestal, así como a investigación, innovación, desenvolvemento tecnolóxico e emprendemento forestal, nun contexto global de dixitalización.</p>
    <p>6. Deseñar un modelo de gobernanza do monte galego que dispoña os instrumentos necesarios para garantir o exercicio da ordenación e xestión forestal sustentable, dispoñendo o adecuado marco normativo e administrativo e a necesaria colaboración institucional e sectorial continuada cos grupos de diálogo civil (GDC).</p>
    <p>De acordo con estes obxectivos estratéxicos configurouse a estrutura básica da primeira revisión do Plan forestal de Galicia, que se compón de eixes estratéxicos de intervención, coincidentes cos obxectivos estratéxicos anteriormente declarados, e para cada un dos cales se agrupa un conxunto de instrumentos de execución, mediante estratexias, plans, programas temáticos de actuación e liñas de acción. Deste xeito, os seis eixes estratéxicos de intervención articúlanse nos correspondentes instrumentos de execución, un total vinte estratexias e plans ou programas de actuación e liñas de acción que, pola súa vez, comprenden máis de cincuenta e unha iniciativas, medidas ou accións específicas.</p>
    <p>Este documento de revisión do Plan forestal de Galicia proxéctase cun horizonte a longo prazo, como corresponde aos sistemas forestais, de conformidade coas recomendacións internacionais para formular instrumentos de planificación estratéxica da política forestal. A distribución orzamentaria temporal da primeira revisión do Plan forestal de Galicia expón a súa execución a curto e medio prazo; a vixencia operativa para efectos orzamentarios do Plan establécese durante o seu primeiro período de aplicación (2021-2025) e as previsións estimadas a longo prazo proxéctanse cun horizonte a 20 anos (2021-2040), desagregadas en 4 quinquenios.</p>
    <p>A primeira revisión do Plan forestal de Galicia 2021-2040 anuncia e desenvolve un sistema continuado de seguimento e avaliación. Deste xeito, co fin de avaliar o grao de cumprimento dos obxectivos programáticos e estratéxicos, así como das iniciativas, programas e liñas de acción enunciados, realizaranse avaliacións quinquenais (5 anos) que poderán dar lugar a establecer medidas extraordinarias que conduzan a satisfacer os obxectivos fixados. Así mesmo, as ditas revisións obxectivarán o grao de cumprimento esperado a través dos criterios e indicadores estratéxicos de avaliación e seguimento que son fixados e desagregados en quinquenios: 2021-2025, 2026-2030, 2031-2035, 2036-2040. Este sistema de revisión continuada compleméntase coa necesidade dunha avaliación interna do grao de desenvolvemento do Plan, de carácter bianual, como referencia para analizar o nivel de cumprimento deste. Os resultados que se obteñan detallaranse nun informe de avaliación que será presentado ao Consello Forestal de Galicia e ante a comisión parlamentaria pertinente, de maneira que permita analizar o grao de cumprimento do período estudado e, deste xeito, poder realizar as modificacións necesarias para alcanzar os obxectivos establecidos para cada quinquenio, incluída unha avaliación dos mecanismos de fomento forestal que garanta a súa adecuación ás necesidades propostas polos distintos instrumentos de execución contidos nesta revisión do Plan forestal de Galicia.</p>
    <p>A formulación e aprobación da primeira revisión do Plan forestal de Galicia 2021-2040 «Cara á neutralidade carbónica» axustouse ao procedemento establecido na Lei 7/2012, do 28 de xuño, de montes de Galicia, á Lei 21/2013, do 9 de decembro, de avaliación ambiental e, como xa se sinalou, á Lei 1/2021, do 8 de xaneiro, de ordenación do territorio de Galicia.</p>
    <p>Tal e como indica o número 5 do artigo 72 da Lei 7/2012, do 28 de xuño, de montes de Galicia, a revisión do Plan forestal de Galicia debe partir da consulta aos axentes implicados na política forestal de Galicia no marco dun traballo colectivo e consensuado baseado na comunicación, transparencia e participación social. Na súa reunión do 21 de maio de 2014, o Consello Forestal de Galicia, que se compón de 48 vogalías e onde están representados os axentes implicados na xestión forestal sustentable dos montes galegos, acordou a revisión do Plan forestal de Galicia de 1992 tras máis de vinte anos de andaina, como función lexítima do devandito órgano consultivo. Con esta decisión entendíase a necesidade de reorientar o devandito instrumento cara ás novas políticas forestais e ambientais centradas no desenvolvemento sustentable.</p>
    <p>Para iso, e baseado nun enfoque abaixo-arriba «bottom-up» para a toma de decisións, creouse, no seo do Consello Forestal de Galicia, o grupo de traballo para a primeira revisión do Plan forestal de Galicia, que quedaría formalmente constituído na súa primeira reunión do 16 de febreiro de 2015, o cal está formado por un total de 26 entidades vinculadas co sector forestal galego. Desde finais de febreiro ata principios de novembro de 2015, o grupo de traballo foi convocado para un total 8 sesións, co obxecto de deseñar detalladamente as liñas directrices para alcanzar un modelo de monte socialmente consensuado, economicamente activo e ambientalmente sustentable para Galicia que, pola súa vez, se articulase en grandes eixes estratéxicos. Estas liñas directrices e eixes estratéxicos integrarían as engrenaxes para o armazón da primeira revisión do Plan forestal de Galicia, isto é, da futura política forestal galega.</p>
    <p>Na sesión do Consello Forestal de Galicia, do 29 de abril de 2016, foron presentadas as directrices para a primeira revisión do Plan forestal elaboradas ao abeiro dos traballos desenvolvidos no seo do devandito grupo de traballo. A partir das directrices elaboradas, redactouse un documento denominado «Versión inicial da primeira revisión do Plan forestal de Galicia», que foi presentado o día 18 de decembro de 2017 no Consello Forestal de Galicia, tras o que se acordou establecer un período de achegas ao documento.</p>
    <p>Doutra banda, o 2 de agosto de 2016, a Administración forestal, como promotor e órgano substantivo, remitía ao órgano ambiental a solicitude de inicio do procedemento de avaliación ambiental estratéxica ordinaria da revisión do Plan forestal de Galicia, á cal se xuntou o borrador do Plan e o documento inicial estratéxico (DIE), co fin de que o órgano ambiental determinase o correspondente documento de alcance do estudo ambiental estratéxico (EAE), tras a análise do expediente remitido e tras as consultas previas ás Administracións públicas afectadas e ás persoas interesadas. O 31 de outubro de 2016, o órgano ambiental remitía, á dita Administración forestal, o seu pronunciamento sobre o DIE e o borrador do Plan para a primeira revisión do Plan forestal de Galicia tras consulta pública e observacións recibidas, isto é, o documento de alcance, co obxectivo de delimitar a amplitude, o nivel de detalle e o grao de especificación do EAE e de guiar a elaboración da versión inicial da primeira revisión do Plan forestal de Galicia.</p>
    <p>A continuación, a Consellería do Medio Rural, mediante a Orde de 28 de xuño de 2018, aprobaba inicialmente a primeira revisión do Plan forestal de Galicia e abríase o trámite de información pública, que se publicou, o 5 de xullo de 2018, no <em>Diario Oficial de Galicia</em> número 128 e no <em>Boletín Oficial del Estado</em> número 162, así como nun periódico de maior difusión de Galicia.</p>
    <p>En paralelo, en novembro do ano 2017, creábase en sede parlamentaria a Comisión especial non permanente de estudo e análise das reformas da política forestal, de prevención e extinción de incendios forestais e do Plan forestal de Galicia. A Comisión contou coa comparecencia de máis de 60 persoas en representación de diferentes entidades, asociacións e administracións públicas, estas comparecencias foron completadas con máis de 40 informes de diferentes departamentos e entidades. En xullo do ano 2018 aprobábase en pleno parlamentario, co apoio de tres cuartas partes do hemiciclo, o Ditame onde se declaraban 123 recomendacións concretas (<em>Boletín Oficial do Parlamento de Galicia</em> número 346, do 10 de agosto de 2018).</p>
    <p>Coa integración das directrices do grupo de traballo do Consello Forestal de Galicia, das achegas do Consello Forestal de Galicia, das recomendacións do Ditame da Comisión especial do Parlamento de Galicia e das alegacións e suxestións recibidas no trámite de información pública e consulta ás administracións públicas afectadas e ás persoas interesadas no procedemento de avaliación ambiental estratéxica ordinaria, elaborouse o documento da primeira revisión do Plan forestal de Galicia 2021-2040 «Cara á neutralidade carbónica», que foi presentado ao Consello Forestal de Galicia na súa sesión do 8 de xaneiro de 2021 e remitido ao Parlamento de Galicia o 28 de xaneiro dese mesmo ano (<em>Boletín Oficial do Parlamento</em> número 84, do 28 de xaneiro de 2021).</p>
    <p>Logo da súa presentación e debate o 5 de febreiro de 2021 no seo da Comisión sétima de Agricultura, Alimentación, Gandaría e Montes, o Parlamento de Galicia aprobou no seus plenos dos días 23 e 24 de febreiro 2021 o documento da primeira revisión do Plan forestal de Galicia 2021-2040 «Cara á neutralidade carbónica» (<em>Boletín Oficial do Parlamento</em> número 103, do 26 de febreiro de 2021).</p>
    <p>Incorporadas as propostas do Parlamento de Galicia e elaborado o preceptivo informe de admisión ou rexeitamento xustificado daquelas alegacións e suxestións presentadas no trámite de información pública e consulta ás administracións públicas afectadas e ás persoas interesadas, a Administración forestal remite ao órgano ambiental o expediente de avaliación ambiental estratéxica, o cal, mediante Anuncio do 3 de xuño de 2021 (<em>Diario Oficial de Galicia</em> do 22 de xuño de 2021), fixo pública a declaración ambiental estratéxica correspondente ao procedemento de avaliación ambiental estratéxica ordinaria da primeira revisión do Plan forestal de Galicia 2021-2040 «Cara á neutralidade carbónica» (expediente 2016AAE1933).</p>
    <p>Incorporado o contido da declaración ambiental estratéxica á primeira revisión do Plan forestal de Galicia 2021-2040, elaboráronse o extracto e as medidas adoptadas para o seguimento dos efectos no ambiente da aplicación do Plan forestal, consonte o sinalado no artigo 26 da Lei 21/2013, do 9 de decembro, de avaliación ambiental.</p>
    <p>Finalmente, a persoa titular da consellería competente en materia de montes acordou, o 8 de setembro de 2021, a aprobación provisional da primeira revisión do Plan forestal de Galicia 2021-2040 «Cara á neutralidade carbónica», logo do informe preceptivo da consellería competente en materia de ordenación do territorio, recibido o 29 de xuño de 2021, en aplicación do artigo 54 da Lei 1/2021, do 8 de xaneiro, de ordenación do territorio de Galicia.</p>
    <p>Unha vez finalizado o seu procedemento de tramitación e cumpridos todos os trámites preceptivos, de acordo co disposto no artigo 72 da Lei 7/2012, do 28 de xuño, de montes de Galicia, escoitado o Consello Forestal de Galicia e logo de deliberación do Consello da Xunta de Galicia, na súa reunión do trinta de setembro de dous mil vinte e un,</p>
    <h2>DISPOÑO:</h2>
    <p>Artigo único. <em>Aprobación da primeira revisión do Plan forestal de Galicia 2021-2040</em></p>
    <p>1. Apróbase definitivamente a primeira revisión do Plan forestal de Galicia 2021-2040 «Cara á neutralidade carbónica», de conformidade coa Lei 7/2012, do 28 de xuño, de montes de Galicia, que se inclúe no anexo deste decreto.</p>
    <p>2. O contido íntegro e dilixenciado, en formato dixital, da primeira revisión do Plan forestal de Galicia 2021-2040 está dispoñible no seguinte enderezo electrónico:</p>
    <p>https://mediorural.xunta.gal/gl/temas/forestal/planificacion-e-ordenacion-forestal/plan-forestal</p>
    <p>Disposición derradeira única. <em>Entrada en vigor</em></p>
    <p>O presente decreto entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, trinta de setembro de dous mil vinte e un</p>
    <footer><p>Alberto Núñez Feijóo<br>Presidente</p><p>José González Vázquez<br>Conselleiro do Medio Rural</p></footer>

