---
date: '2021-09-23'
id: G0532-170921-0005
page: 46698
number: 184
agency: 'Consellería de Medio Ambiente, Territorio e Vivenda'
section: III. Outras disposicións.
title: >-
  ORDE do 17 de setembro de 2021 pola que se modifica a Orde do 22 de decembro
  de 2020 pola que se establecen as bases reguladoras das axudas para a
  prevención dos danos que causan determinadas especies de fauna silvestre e se
  convocan para o ano 2021 (código de procedemento MT809D).
range: Orde
url: >-
  https://www.xunta.gal/dog/Publicados/2021/20210923/AnuncioG0532-170921-0005_gl.html
---
<p>O día 12 de xaneiro de 2021 publicouse no Diario Oficial de Galicia a Orde do 22 de decembro de 2020 pola que se establecen as bases reguladoras das axudas para a prevención dos danos que causan determinadas especies de fauna silvestre e se convocan para o ano 2021.</p>
    <p>No seu artigo 1 disponse que a orde ten por obxecto establecer as bases reguladoras dunha liña de axudas a favor das persoas titulares de explotacións agrícolas e/ou gandeiras afectadas polos ataques de especies de fauna silvestre (lobo, xabaril e oso), coa finalidade de fomentar a aplicación de medidas de protección, para o que se incentivará a adquisición de elementos preventivos dos danos que poidan ocasionar estas especies e se procederá á súa convocatoria para o ano 2021.</p>
    <p>O artigo 22 establece que o pagamento da cantidade adxudicada a cada persoa física ou xurídica queda condicionado á xustificación dos gastos obxecto de subvención e que o prazo máximo inicial para presentar a xustificación dos gastos rematará o día 9 de outubro de 2021.</p>
    <p>O elevado número de solicitudes presentadas dificulta o cumprimento por parte das persoas beneficiarias dos prazos establecidos na orde para a execución e xustificación dos gastos relativos a estas axudas, tendo en conta que comprende tres liñas: unha para a prevención dos danos ocasionados polo lobo (con dúas subliñas, unha delas para a adquisición e instalación de valados fixos), outra liña para a prevención dos danos ocasionados polo xabaril e unha terceira para a prevención dos danos ocasionados polo oso.</p>
    <p>Na tramitación dos expedientes tivéronse que outorgar prazos para a emenda tanto de documentación como de erros e, ademais, no caso da subliña para a adquisición e instalación de valados fixos, foi necesaria a realización de inspeccións previas no campo para efectuar as comprobacións oportunas de axuste ao solicitado.</p>
    <p>Todo o anterior ten xerado unha demora na resolución da convocatoria, diminuíndo o tempo efectivo dispoñible polos beneficiarios para a execución e a xustificación correspondente dos gastos obxecto de subvención.</p>
    <p>Esta situación provoca a necesidade de establecer novos prazos de execución e xustificación destas.</p>
    <p>En virtude do exposto e no uso das facultades que teño conferidas pola Lei 1/1983, do 22 de febreiro, de normas reguladoras da Xunta e da súa Presidencia, </p>
    <h2>DISPOÑO: </h2>
    <p>Artigo único. Modificación do artigo 22.2 da Orde do 22 de decembro de 2020 pola que se establecen as bases reguladoras das axudas para a prevención dos danos que causan determinadas especies de fauna silvestre e se convocan para o ano 2021</p>
    <p>1. Modifícase o artigo 22.2 que queda redactado como segue: «O prazo máximo para presentar a xustificación dos gastos rematará o día 26 de novembro de 2021. Porén, poderase conceder, por petición xustificada da persoa física ou xurídica interesada realizada antes da finalización do prazo establecido e sempre que non se prexudiquen dereitos de terceiros, unha ampliación do prazo de xustificación das axudas que non excederá a metade do prazo inicialmente previsto».</p>
    <p>Disposición derradeira única</p>
    <p>Esta orde entrará en vigor o día seguinte ao da súa publicación no Diario Oficial de Galicia. </p>
    <p>Santiago de Compostela, 17 de setembro de 2021</p>
    <footer><p>Ángeles Vázquez Mejuto<br>Conselleira de Medio Ambiente,Territorio e Vivenda</p></footer>

