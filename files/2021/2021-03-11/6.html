---
date: '2021-03-11'
id: G0427-030321-0001
page: 14265
number: 48
agency: Consellería do Mar
section: III. Outras disposicións.
title: >-
  ORDE do 3 de marzo de 2021 pola que se regula o procedemento para a
  presentación da memoria anual de actividades de centros de acuicultura en
  augas continentais (código de procedemento PE714A).
range: Orde
url: >-
  https://www.xunta.gal/dog/Publicados/2021/20210311/AnuncioG0427-030321-0001_gl.html
---
<p>A Orde do 25 de outubro de 1999 da Consellería de Medio Ambiente, publicada no <em>Diario Oficial de Galicia</em> núm. 212 do 3 de novembro de 1999, regula o funcionamento dos centros de acuicultura en augas continentais e o seu rexistro.</p>
    <p>Para os efectos da mencionada orde considéranse centros de acuicultura en augas continentais todo tipo de instalacións nas cales se manteñan vivas especies que habiten ou poidan habitar nas augas continentais, así como as súas ovas ou gametos, con fins de produción, comercialización ou consumo, e nas cales se faga uso de augas continentais tanto mediante captación como mediante vertedura de efluentes líquidos.</p>
    <p>A Lei 2/2021, do 8 de xaneiro, de pesca continental de Galicia establece, na súa disposición adicional terceira, que o outorgamento dos títulos administrativos habilitantes para o exercicio da actividade da acuicultura corresponderá á consellería competente en materia de acuicultura, que tramitará o correspondente procedemento consonte o previsto no capítulo II do título III do Decreto 130/1997, do 14 de maio, polo que se aproba o Regulamento de ordenación da pesca fluvial e dos ecosistemas acuáticos continentais, ou na norma que o substitúa.</p>
    <p>Co fin de exercer o debido control sobre o movemento de exemplares entre centros de acuicultura, así como para dispoñer de datos básicos sobre a produción, necesarios para a adopción de medidas encamiñadas ao fomento, á promoción e á ordenación deste sector, os centros de acuicultura en augas continentais deben presentar a memoria anual de actividades regulada no Decreto 130/1997, que se formalizará no modelo normalizado que figura no anexo I da presente orde.</p>
    <p>En consecuencia, e de acordo co disposto no artigo 27.15 do Estatuto de autonomía de Galicia, e en uso das competencias que me confire a Lei 1/1983, do 22 de febreiro, de normas reguladoras da Xunta e da súa presidencia, en virtude das competencias que ten atribuídas a Consellería do Mar en materia de acuicultura, e no exercicio das atribucións que me foron conferidas,</p>
    <h2>DISPOÑO:</h2>
    <p>Artigo 1. <em>Obxecto</em></p>
    <p>Esta orde ten por obxecto regular o procedemento para a presentación da memoria anual de actividades de centros de acuicultura en augas continentais.</p>
    <p>Artigo 2. <em>Forma de presentación</em></p>
    <p>1. A memoria presentarase obrigatoriamente por medios electrónicos a través do formulario normalizado dispoñible na sede electrónica da Xunta de Galicia, https://sede.xunta.gal.</p>
    <p>De conformidade co artigo 68.4 da Lei 39/2015, do 1 de outubro, do procedemento administrativo común das administracións públicas, se algunha das persoas interesadas presenta a súa comunicación presencialmente, requiriráselle para que a emende a través da súa presentación electrónica. Para estes efectos, considerarase como data de presentación da comunicación aquela en que fose realizada a emenda.</p>
    <p>Para a presentación das comunicacións poderá empregarse calquera dos mecanismos de identificación e sinatura admitidos pola sede electrónica da Xunta de Galicia, incluído o sistema de usuario e clave Chave365 (https://sede.xunta.gal/chave365).</p>
    <p>Artigo 3. <em>Documentación complementaria</em></p>
    <p>1. As persoas interesadas deberán achegar coa memoria anual (anexo I) a seguinte documentación:</p>
    <p>– Anexo II. Nomeamento de representante para os efectos de presentación da comunicación, se é o caso.</p>
    <p>– Poder de representación do representante legal da entidade comunicante.</p>
    <p>2. A documentación complementaria deberá presentarse electronicamente.</p>
    <p>Se algunha das persoas interesadas presenta a documentación complementaria presencialmente, requiriráselle para que a emende a través da súa presentación electrónica. Para estes efectos, considerarase como data de presentación aquela na que fose realizada a emenda.</p>
    <p>As persoas interesadas responsabilizaranse da veracidade dos documentos que presenten. Excepcionalmente, cando a relevancia do documento no procedemento o exixa ou existan dúbidas derivadas da calidade da copia, a Administración poderá solicitar de maneira motivada o cotexo das copias achegadas pola persoa interesada, para o cal poderán requirir a exhibición do documento ou da información orixinal.</p>
    <p>3. Sempre que se realice a presentación de documentos separadamente da memoria anual, deberase indicar o código e o órgano responsable do procedemento, o número de rexistro de entrada da comunicación e o número de expediente, se se dispón del.</p>
    <p>4. No caso de que algún dos documentos que se vai presentar de forma electrónica supere os tamaños máximos establecidos ou teña un formato non admitido pola sede electrónica da Xunta de Galicia, permitirase a presentación deste de forma presencial dentro dos prazos previstos e na forma indicada no parágrafo anterior. A información actualizada sobre o tamaño máximo e os formatos admitidos pode consultarse na sede electrónica da Xunta de Galicia.</p>
    <p>5. Para os efectos da presentación da memoria anual, os interesados poderán actuar por medio de representantes; a acreditación da representación deberá realizarse mediante a presentación da correspondente autorización e aceptación utilizando o anexo II desta orde.</p>
    <p>Artigo 4. <em>Comprobación de datos</em></p>
    <p>1. Para a tramitación deste procedemento consultaranse automaticamente os datos incluídos nos seguintes documentos en poder da Administración actuante ou elaborados polas administracións públicas agás que a persoa interesada se opoña á súa consulta:</p>
    <p>a) DNI/NIE da persoa comunicante.</p>
    <p>b) DNI/NIE da persoa representante.</p>
    <p>c) NIF da entidade comunicante.</p>
    <p>d) DNI/NIE da persoa autorizada para os efectos de representación para a presentación da comunicación.</p>
    <p>e) DNI/NIE da persoa representante legal da entidade outorgante.</p>
    <p>f) NIF da entidade nomeada/autorizada para os efectos de representación para a presentación da comunicación.</p>
    <p>2. No caso de que as persoas interesadas se opoñan á consulta, deberán indicalo no recadro correspondente habilitado no formulario correspondente (anexo I e anexo II) e achegar os documentos.</p>
    <p>Cando así o exixa a normativa aplicable solicitarase o consentimento expreso da persoa interesada para realizar a consulta.</p>
    <p>3. Excepcionalmente, no caso de que algunha circunstancia imposibilite a obtención dos citados datos, poderáselles solicitar ás persoas interesadas a presentación dos documentos correspondentes.</p>
    <p>Artigo 5. <em>Notificación</em></p>
    <p>1. As notificacións de resolucións e actos administrativos efectuaranse só por medios electrónicos, nos termos previstos na normativa reguladora do procedemento administrativo común.</p>
    <p>2. De conformidade co artigo 45.2 da Lei 4/2019, do 17 de xullo, de administración dixital de Galicia, as notificacións electrónicas efectuaranse mediante a comparecencia na sede electrónica da Xunta de Galicia e a través do Sistema de notificación electrónica de Galicia-Notifica.gal. Este sistema remitirá ás persoas interesadas avisos da posta á disposición das notificacións á conta de correo e/ou teléfono móbil que consten na comunicación. Estes avisos non terán, en ningún caso, efectos de notificación realizada e a súa falta non impedirá que a notificación sexa considerada plenamente válida.</p>
    <p>3. De conformidade co artigo 47 da Lei 4/2019, do 17 de xullo, de administración dixital de Galicia, as persoas interesadas deberán crear e manter o seu enderezo electrónico habilitado único a través do Sistema de notificación electrónica de Galicia-Notifica.gal, para todos os procedementos administrativos tramitados pola Administración xeral e as entidades instrumentais do sector público autonómico. En todo caso, a Administración xeral e as entidades do sector público autonómico de Galicia poderán de oficio crear o indicado enderezo, para os efectos de asegurar o cumprimento polas persoas interesadas da súa obriga de relacionarse por medios electrónicos.</p>
    <p>4. As notificacións entenderanse realizadas no momento en que se produza o acceso ao seu contido, entendéndose rexeitada cando transcorresen dez días naturais desde a posta á disposición da notificación sen que se acceda ao seu contido.</p>
    <p>5. Se o envío da notificación electrónica non for posible por problemas técnicos, efectuarase a notificación polos medios previstos na normativa reguladora do procedemento administrativo común.</p>
    <p>Artigo 6. <em>Tramites administrativos posteriores á presentación da comunicación</em></p>
    <p>Todos os trámites administrativos que as persoas interesadas deban realizar tras a presentación da memoria anual deberán ser efectuados electronicamente accedendo á Carpeta cidadá da persoa interesada dispoñible na sede electrónica da Xunta de Galicia.</p>
    <p>Disposición adicional </p>
    <p>Facúltase a directora xeral de Pesca, Acuicultura e Innovación Tecnolóxica para ditar as resolucións necesarias para o desenvolvemento desta orde.</p>
    <p>Disposición derradeira</p>
    <p>Esta orde producirá efectos a partir do día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 3 de marzo de 2021</p>
    <footer><p>Rosa María Quintana Carballo<br>Conselleira do Mar</p></footer>

