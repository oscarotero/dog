---
date: '2021-10-06'
id: U500-280921-0001
page: 48914
number: 193
agency: Universidade de Vigo
section: III. Outras disposicións.
title: >-
  EXTRACTO da Resolución do 2 de xullo de 2021 pola que se convocan axudas para
  a recualificación do Sistema universitario español para 2021-2023.
range: Resolución
url: >-
  https://www.xunta.gal/dog/Publicados/2021/20211006/AnuncioU500-280921-0001_gl.html
---
<p>BDNS (Identif.): 585507.</p>
    <p>De acordo co disposto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria, cuxo texto completo se pode atopar na Base de datos nacional de subvencións (https://www.infosubvenciones.es/bdnstrans/GE/es/convocatoria/585507).</p>
    <p>Primeiro. Modalidades</p>
    <p>Axudas Margarita Salas para a formación de novas doutoras e doutores.</p>
    <p>Axudas para a recualificación do profesorado universitario funcionario ou contratado. Axudas María Zambrano para a atracción de talento internacional.</p>
    <p>Segundo. Persoas beneficiarias</p>
    <p>Axudas Margarita Salas para a formación de novas doutoras e doutores.</p>
    <p>Persoas con título de doutoramento obtido na Universidade de Vigo cun máximo de dous anos de antigüidade desde a súa obtención e o fin de prazo de presentación de solicitudes. </p>
    <p>Persoas con título de doutoramento obtido en universidades privadas españolas co mesmo requisito de antigüidade que no anterior caso, interesadas en realizar unha estadía na Universidade de Vigo. </p>
    <p>Persoas con nacionalidade española e título de doutoramento estranxeiro co mesmo requisito de antigüidade que nos anteriores casos, interesadas en realizar unha estadía na Universidade de Vigo.</p>
    <p>Axudas para a recualificación do profesorado universitario funcionario ou contratado. </p>
    <p>Profesorado titular de universidade e profesorado contratado doutor ou axudante doutor da Universidade de Vigo que non superen os dez anos de servizos na figura pola que presentan a súa solicitude, interesado en realizar unha estadía dun ano de duración noutra universidade española ou centro de investigación. </p>
    <p>Axudas María Zambrano para a atracción de talento internacional.</p>
    <p>Persoal docente e investigador de nacionalidade española ou estranxeira cunha traxectoria posdoutoral acumulada non inferior a 24 meses en universidades ou centros de investigación españois ou situados fóra de España, diferentes ao da defensa da tese de doutoramento, que estea desenvolvendo proxectos de investigación e/ou impartindo docencia en universidades, centros de investigación ou organismos situados fóra de España, que estea interesado en realizar unha estadía de tres anos de duración na Universidade de Vigo.</p>
    <p>Terceiro. Obxecto</p>
    <p>Axudas Margarita Salas para a formación de novas doutoras e doutores.</p>
    <p>O obxecto destas axudas é a formación de novas doutoras e doutores mediante estadías de formación, que poderán ter unha duración ininterrompida de dous ou tres anos, e desenvolverse nunha universidade pública española ou ben en universidades e centros de investigación estranxeiros, así como en centros de investigación e organismos públicos de investigación españois, sempre que o último ano de estadía se realice nunha universidade pública española seleccionada polas persoas solicitantes. </p>
    <p>Axudas para a recualificación do profesorado universitario funcionario ou contratado.</p>
    <p>O obxecto destas axudas é a recualificación do profesorado universitario funcionario ou contratado mediante estadías de formación nunha universidade ou centro de investigación públicos distintos da Universidade de Vigo.</p>
    <p>Axudas María Zambrano para a atracción de talento internacional.</p>
    <p>O obxecto destas axudas é a atracción á Universidade de Vigo de persoal docente e investigador con traxectoria posdoutoral que estea desenvolvendo proxectos de investigación en universidades ou centros situados fóra de España no momento de presentar a súa solicitude.</p>
    <p>Cuarto. Bases reguladoras</p>
    <p>Real decreto 289/2021, do 20 de abril, polo que se regula a concesión directa de subvencións a universidades públicas para a recualificación do sistema universitario español do Ministerio de Universidades, e Orde UNI/551/2021, do 26 de maio, pola que se regula a concesión directa de subvencións a universidades públicas para a recualificación do sistema universitario español.</p>
    <p>Quinto. Contía</p>
    <p>A contía total do crédito destinado a estas axudas será de cinco millóns catrocentos trinta e un mil trescentos trinta e cinco euros (5.431.335 €), segundo a distribución por anualidades para 2021, 2022 e 2023 que figura no Real decreto 289/2021, do 20 de abril.</p>
    <p>Sexto. Prazo de presentación de solicitudes</p>
    <p>Desde o día 3 de xullo ata o 2 de agosto de 2021.</p>
    <p>Vigo, 2 de xullo de 2021</p>
    <footer><p>O reitor<br>P.D. (Resolución do 26.5.2020, DOG do 4 de xuño)<br>Belén Rubio Armesto<br>Vicerreitora de Investigación</p></footer>

