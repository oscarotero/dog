---
date: '2021-04-16'
id: G0597-130421-0001
page: 19540
number: 71
agency: Consellería de Facenda e Administración Pública
section: IV. Oposicións e concursos.
title: >-
  ORDE do 12 de abril de 2021 pola que se anuncia a convocatoria pública para a
  provisión, polo sistema de libre designación, dun posto de traballo vacante no
  Tribunal Administrativo de Contratación Pública da Comunidade Autónoma de
  Galicia.
range: Orde
url: >-
  https://www.xunta.gal/dog/Publicados/2021/20210416/AnuncioG0597-130421-0001_gl.html
---
<p>O Tribunal Administrativo de Contratación Pública da Comunidade Autónoma de Galicia, tal como se dispón na Lei 14/2013, do 26 de decembro, de racionalización do sector público autonómico (modificada pola Lei 1/2015, do 1 de abril, de garantía da calidade dos servizos públicos e da boa administración, e pola Lei 4/2021, do 28 de xaneiro, de medidas fiscais e administrativas), créase como un órgano administrativo colexiado e especializado, adscrito á consellería competente en materia de facenda, e con independencia funcional no exercicio das súas competencias. Polo que respecta á súa composición, prevé que estea dotado, como mínimo, dunha presidencia e dous vogais. Por acordo do Consello da Xunta de Galicia, na súa reunión do 26 de outubro de 2017, aprobouse a súa composición, que queda constituída por un/unha presidente/a e dous vogais. A designación dos vogais realizarase por acordo do Consello da Xunta de Galicia, por proposta da consellería competente en materia de facenda. </p>
    <p>En aplicación do establecido no artigo 35.quater.2 da Lei 14/2013, do 26 de decembro, na redacción dada pola Lei 4/2021, do 28 de xaneiro, os membros do tribunal non poderán ser removidos dos seus postos agás polas causas citadas, entre as cales está a renuncia aceptada polo Consello da Xunta de Galicia.</p>
    <p>De conformidade co establecido no capítulo II do título II da Lei 14/2013, do 26 de decembro, de racionalización do sector público autonómico, logo da renuncia presentada por un dos vogais do tribunal, esta consellería acorda publicar a convocatoria que servirá de base para elaborar a proposta que se someterá ao Consello da Xunta de Galicia para o nomeamento dun posto de vogal do Tribunal Administrativo de Contratación Pública da Comunidade Autónoma de Galicia, consonte as seguintes bases: </p>
    <p>Primeira. Anunciar a convocatoria para a provisión, polo sistema de libre designación, do posto de traballo que se detalla no anexo I desta orde.</p>
    <p>Segunda. O posto de vogal poderá ser solicitado por funcionarios/as de carreira que conten co título de licenciado/a ou grao en dereito e que reúnan os demais requisitos establecidos no artigo 35 ter da Lei 14/2013, do 26 de decembro, de racionalización do sector público autonómico. Valoraranse así mesmo os méritos recollidos no citado artigo.</p>
    <p>Terceira. As solicitudes dirixiranse á Consellería de Facenda e Administración Pública e presentaranse obrigatoriamente por medios electrónicos no prazo de 15 días contados a partir do seguinte ao da publicación da convocatoria no <em>Diario Oficial de Galicia</em> conforme o modelo que se inclúe como anexo II. Para achegar a dita solicitude, na sede electrónica da Xunta de Galicia https://sede.xunta.gal está dispoñible o formulario normalizado correspondente ao procedemento administrativo PR004A, e pódese empregar para a presentación electrónica calquera dos mecanismos de identificación e sinatura admitidos pola sede electrónica da Xunta de Galicia, incluído o sistema de usuario e clave Chave365 (https://sede.xunta.gal/chave365).</p>
    <p>De conformidade co artigo 68.4 da Lei 39/2015, do 1 de outubro, do procedemento administrativo común das administracións públicas, se algunha das persoas interesadas presenta a súa solicitude presencialmente, requirirase para que a emende a través da súa presentación electrónica. Para estes efectos, considerarase como data de presentación da solicitude aquela na que fose realizada a emenda.</p>
    <p>As persoas aspirantes deberán achegar coa petición un currículo e xustificar, mediante certificación ou copia compulsada dos documentos acreditativos, os méritos que aleguen. Os méritos alegados e non probados segundo se indica non se terán en conta.</p>
    <p>Cuarta. No caso de resultar seleccionado para ocupar o posto de traballo, persoal funcionario doutras administracións públicas, requirirase o informe favorable do órgano competente da súa Administración de orixe, considerándose en sentido favorable de non emitirse no prazo de 15 días, tal como dispón o artigo 67 do Real decreto 364/1995, do 10 de marzo. Unha vez autorizado o seu traslado a esta administración, procederase a adxudicarlle o posto para o que se seleccionou.</p>
    <p>Se no prazo de dous meses a partir da publicación da resolución no DOG o/a funcionario/a seleccionado/a non puidese incorporase ao posto de traballo por non atoparse resolto o seu traslado á Comunidade Autónoma de Galicia, considerarase deserto o posto e poderase proceder de novo á súa provisión.</p>
    <p>O nomeamento previsto nesta convocatoria, de acordo co establecido no artigo 35 ter da Lei 14/2013, do 26 de decembro, de racionalización do sector público autonómico, corresponde ao Consello da Xunta de Galicia, por proposta da Consellería de Facenda e Administración Pública.</p>
    <p>A persoa designada terá carácter independente e inamovible e non poderá ser removida do seu posto agás polas causas establecidas no artigo 35 quater da Lei 14/2013. A duración do nomeamento efectuado, de conformidade co dito artigo, será de seis anos. </p>
    <p>Quinta. O acordo do Consello da Xunta de Galicia de nomeamento do vogal publicarase no <em>Diario Oficial de Galicia</em> mediante resolución do secretario xeral técnico e do Patrimonio da Consellería de Facenda e Administración Pública.</p>
    <p>Sexta. O prazo de toma de posesión será de tres días hábiles se non implica cambio de residencia ou de sete días hábiles se comporta cambio de residencia. Cando o/a adxudicatario/a do posto obteña coa súa toma de posesión o reingreso ao servizo activo, o prazo será de vinte días hábiles, de conformidade co establecido no artigo 14 do Decreto 93/1991, do 20 de marzo, modificado polo Decreto 166/2013, do 14 de novembro.</p>
    <p>O prazo de toma de posesión comezará a contar a partir do día seguinte ao do seu cesamento, que se deberá producir dentro dos tres días hábiles seguintes ao da publicación da resolución no <em>Diario Oficial de Galicia</em>, ou desde a data en que se comunique a resolución do traslado á Comunidade Autónoma, para o caso de funcionarios doutras administracións públicas. Se a resolución comporta o reingreso ao servizo activo, o prazo de toma de posesión deberase computar desde o día seguinte ao da publicación da resolución no <em>Diario Oficial de Galicia</em>.</p>
    <p>Sétima. O/a funcionario/a público/a en servizo activo deberá xuntar, se é elixido/a e presta os seus servizos fóra da Consellería de Facenda e Administración Pública, certificado do servizo ou unidade de persoal onde se atope destinado/a, especificando o grao persoal consolidado e a data de consolidación, o nivel do posto de traballo que estivera desempeñando e o tempo de servizos efectivos recoñecido para o cómputo de trienios. </p>
    <p>Oitava. Contra esta orde, que pon fin á vía administrativa, as persoas interesadas poderán interpoñer recurso potestativo de reposición ante o mesmo órgano que a ditou, no prazo dun mes, contado a partir do día seguinte ao da súa publicación no <em>Diario Oficial de Galicia</em>, de conformidade co establecido na Lei 39/2015, do 1 de outubro, do procedemento administrativo común das administracións públicas, ou poderán impugnala directamente, ante o xulgado do contencioso-administrativo competente, no prazo de dous meses, contados desde a mesma data, segundo a Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 12 de abril de 2021</p>
    <footer><p>Valeriano Martínez García<br>Conselleiro de Facenda e Administración Pública</p></footer>
    <h2>ANEXO I</h2>
    <p>Denominación: vogal do TACP.</p>
    <p>Código do posto: FC.C07.00.000.15770.010.</p>
    <p>Nivel: 30.</p>
    <p>Complemento específico: 25.820,84 €.</p>
    <p>Subgrupo: A1.</p>
    <p>Corpo/escala: A3 (xeral/especial).</p>
    <p>Tipo de adscrición: A20(9) adscrición indistinta a funcionarios da Xunta de Galicia, Estado e CC.AA., persoal sanitario da Lei 17/1989 e persoal estatutario de servizos de saúde.</p>
    <p>Titulación académica: 2062 (licenciatura/grao en dereito).</p>
    <p>Formación específica: 319 (requisitos segundo a Lei 1/2015 que crea o Tribunal)-640 (para persoal doutra Administración, curso de perfeccionamento de galego, r.i.).</p>
    <p>Centro directivo ou dependencia: Tribunal Administrativo de Contratación Pública da Comunidade Autónoma de Galicia.</p>
    <p>Localidade: Santiago de Compostela.</p>

