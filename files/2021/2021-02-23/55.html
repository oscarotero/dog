---
date: '2021-02-23'
id: C3Q2-100221-0001
page: 11350
number: 36
agency: Instituto Galego da Vivenda e Solo
section: VI. Anuncios. a) Administración autonómica.
title: >-
  RESOLUCIÓN do 9 de febreiro de 2021, da Comisión Provincial de Vivenda de
  Ourense, de inicio do proceso de selección de persoas adxudicatarias dunha
  vivenda de promoción pública, para o expediente OU-2007/010, no concello de
  Cenlle.
range: Resolución
url: >-
  https://www.xunta.gal/dog/Publicados/2021/20210223/AnuncioC3Q2-100221-0001_gl.html
---
<p>De conformidade co establecido no artigo 22 do Decreto 1/2010, do 8 de xaneiro, polo que se regula o Rexistro Único de Demandantes de Vivenda de Galicia e a adxudicación das vivendas protexidas, a Comisión Provincial de Vivenda de Ourense, en sesión do 8 de febreiro de 2021,</p>
    <h2>ACORDA:</h2>
    <p>Iniciar o proceso de selección das persoas adxudicatarias de unha vivenda de protección oficial de promoción pública, que se desenvolverá de conformidade cos seguintes criterios:</p>
    <p>Primeiro. Características da vivenda</p>
    <p>1. Número de vivendas: 1.</p>
    <p>2. Localización e tipoloxía da vivenda: Urbanización San Verismo, nº 3, en Cenlle (Ourense).</p>
    <p>• Vivenda unifamiliar cunha superficie 92,00 m2. Consta de dúas plantas con 3 dormitorios, e ten como anexos unha praza de garaxe e un rocho.</p>
    <p>Segundo. Cualificación da vivendas</p>
    <p>A promoción obtivo a cualificación definitiva como vivendas de promoción pública en virtude da Resolución da xefa territorial de Ourense do IGVS do 29 de febreiro de 2012.</p>
    <p>Terceiro. Réxime de adxudicación das vivendas da promoción</p>
    <p>A vivenda adxudicarase en propiedade ou arrendamento. Será obrigatoria a adxudicación en réxime de arrendamento cando os ingresos ponderados dos solicitantes, computados os da totalidade dos membros da unidade familiar ou de convivencia no que estea integrado, sexa inferior a 1,5 veces o indicador público de rendas de efectos múltiples (IPREM).</p>
    <p>Cuarto. Condicións xerais das persoas beneficiarias</p>
    <p>1. Poderán acceder a esta VPP as persoas, nacionais ou estranxeiras, maiores de idade ou menores emancipados, con plena capacidade de obrar que, como titulares dunha unidade familiar ou convivencial, reúnan os seguintes requisitos:</p>
    <p>a) Atoparse inscrito ou anotado á data desta resolución de inicio no Rexistro Único de Demandantes de Vivenda de Galicia, na sección 1ª, como demandantes de vivendas de protección oficial de promoción pública, para o concello de Cenlle como concello preferente. </p>
    <p>b) Ter ingresos ponderados por unidade familiar ou de convivencia entre 0,7 e 2,5 veces o IPREM.</p>
    <p>c) Residir ou traballar no concello de Cenlle, agás no caso de emigrantes que desexen retornar e que acrediten residir fóra de Galicia por un tempo non inferior a cinco anos.</p>
    <p>d) Carecer calquera membro da unidade familiar ou de convivencia de vivenda en calidade de propietario, agás que se dean algunha das seguintes circunstancias:</p>
    <p>• Acreditar que a vivenda de que se dispón sexa inhabitable, insuficiente ou inadecuada nos termos especificados na Resolución do 14 de setembro de 2012, do Instituto Galego da Vivenda e Solo. Se resulta adxudicatario queda obrigado a ofertar ó IGVS a dita vivenda.</p>
    <p>• Habitar unha vivenda suxeita a expediente de expropiación ou desafiuzamento xudicial ou administrativo non imputable ó interesado, ou ben ocupar aloxamentos provisionais como consecuencia de situacións de emerxencia ou remodelación que impliquen a perda da vivenda.</p>
    <p>e) Non atoparse en algunha destas circunstancias, referidas a calquera membro da unidade familiar ou de convivencia:</p>
    <p>• Que xa fosen titulares de VPP e a perdesen como consecuencia dun procedemento de desafiuzamento, resolución de contrato tramitado polo IGVS ou a allease por calquera causa, coa excepción de cambio de residencia por motivos laborais, ou outros xustificados, a xuízo da Comisión Provincial.</p>
    <p>• Que sexan titulares de bens inmobles de natureza rústica ou urbana suxeitos ao imposto sobre bens inmobles que teñan un valor catastral superior a 30.000 euros.</p>
    <p>2. Sen prexuízo do anterior, será requisito para a adxudicación da vivenda, manter a vixencia da inscrición ao longo de todo o proceso de selección, de xeito que a falta de renovación da inscrición, de resultar obrigado a iso nos termos do artigo 15 do Decreto 1/2010, en calquera momento anterior ao acordo de adxudicación definitiva, determinará a perda do dereito ao acceso á vivenda.</p>
    <p>3. Composición da unidade convivencial: a vivenda será sorteada entre unidades convivenciais de 2 ou máis membros.</p>
    <p>Quinto. Condicións xerais de carácter económico</p>
    <p>1. Réxime de compravenda.</p>
    <p>a) O valor das vivendas de promoción publica será elaborado con base no 100 % do módulo aplicable a cada metro cadrado de superficie útil das vivendas, segundo a área xeográfica en que estean situadas, vixente no momento da cualificación definitiva da promoción. No caso de vivendas unifamiliares a dita base será do 120 %.</p>
    <p>b) Os prezos de venda fixaranse en atención ao valor da vivenda e aos ingresos ponderados dos adxudicatarios, e serán os seguintes:</p>
    <p>I. Para os adxudicatarios con ingresos familiares ponderados comprendidos entre 2 e 2,5 veces o IPREM: o 70 % do valor da vivenda segundo o estudo económico. Se existisen rochos e garaxes vinculados ao prezo destes será, respectivamente o 2 % e o 8 % do valor da vivenda correspondente.</p>
    <p>II. Para os adxudicatarios con ingresos familiares ponderados comprendidos entre 1,5 e 2 veces o IPREM: o 60 % do valor da vivenda segundo o estudo económico. Se existisen rochos e garaxes vinculados ao prezo destes será, respectivamente o 2 % e o 8 % do valor da vivenda correspondente.</p>
    <p>III. Para os adxudicatarios con ingresos familiares ponderados até 1,5 veces o IPREM: o 50 % do valor da vivenda segundo o estudo económico. De existir rochos e garaxes vinculados, o prezo destes será, respectivamente, o 2 % e o 8 % do valor da vivenda correspondente.</p>
    <p>c) As vivendas venderanse aprazando a totalidade do prezo, que producirá un xuro máximo anual do 5 % e devolverase en 25 anos en cotas mensuais, integradas por capital e xuros. Cando no momento da adxudicación definitiva do grupo efectuada pola Comisión Provincial de Vivenda o tipo de xuro anteriormente establecido fose superior ao fixado polo Consello de Ministros para os convenios que subscriba o Ministerio de Vivenda coas entidades prestamistas para o financiamento de actuacións protexidas en materia de vivenda e solo, entenderase que este último será o tipo de xuro aplicable.</p>
    <p>d) A firmeza da adxudicación estará condicionada á sinatura do correspondente contrato de compravenda, logo de pagamento por parte do adxudicatario dos gastos e impostos que procedan.</p>
    <p>2. Réxime de arrendamento.</p>
    <p>a) Os contratos de arrendamento terán unha vixencia de 7 anos prorrogables por períodos anuais e estará prohibido en todo caso a cesión ou subarrendamento, total ou parcial. A contravención desta prohibición dará lugar á resolución do contrato de arrendamento, con independencia das sancións a que houber lugar.</p>
    <p>b) A renda inicial anual será a que resulte de lle aplicar o 3 % ao que sería o prezo de venda da vivenda e anexos, no seu caso, determinado de acordo co establecido no Decreto 253/2007.</p>
    <p>c) A firmeza da adxudicación estará condicionada á sinatura do correspondente contrato de arrendamento, logo de pagamento por parte do adxudicatario da fianza correspondente.</p>
    <p>Sexto. Procedemento de adxudicación e data do sorteo</p>
    <p>A vivenda será adxudicada preferentemente á unidade convivencial cun maior número de membros, e que reúna os requisitos descritos no punto cuarto desta resolución, de acordo co previsto no Decreto 1/2010.</p>
    <p>No caso de que haxa varias unidades convivenciais co mesmo número de membros, realizarase un sorteo para establecer a orde na lista de adxudicatarios e de espera, mantendo, en todo momento, a preferencia establecida no parágrafo anterior.</p>
    <p>O sorteo, de ser o caso, terá lugar ante notario o día 25 de febreiro de 2021, nas dependencias da Área Provincial do IGVS, rúa Sáenz Díez, número 1, de Ourense, agás indispoñibilidade do fedatario autorizante, en cuxo caso se publicará a nova data do sorteo na páxina web do IGVS. </p>
    <p>A lista de espera da quenda xeral estará integrada por 6 membros e manterá a súa vixencia ata o día 31 de decembro de 2021 ou ata que se realice un novo sorteo de vacantes.</p>
    <p>Ademais de polo transcurso do prazo, a lista de espera caducará automaticamente cando se esgote por non quedaren integrantes aos que ofertar as vivendas.</p>
    <p>Unha vez rematado o sorteo procederase á publicación da lista provisional de adxudicatarios e a lista de espera, e realizados os trámites previstos nos artigos 24 e 25 do Decreto 1/2010 esta Comisión Provincial ditará resolución aprobatoria das listas definitivas de adxudicatarios.</p>
    <p>O feito de resultar adxudicatario/a provisional no sorteo non determinará a condición de adxudicatario/a definitivo/a, mentres non se acredite que se reúnen os requisitos sinalados no criterio cuarto desta resolución.</p>
    <p>En caso de renuncia ou incumprimento doutros requisitos, procederase á exclusión da unidade familiar ou convivencial da lista, cos efectos previsto no artigo 73.3 da Lei 8/2012, de vivenda de Galicia, se é o caso.</p>
    <p>Sétimo. Reservas</p>
    <p>Non se fai ningunha reserva das establecidas nos artigos 74 da Lei 8/2012 e 34 do Decreto 253/2007.</p>
    <p>Octavo. Publicidade e reclamacións</p>
    <p>A resolución de inicio do procedemento de adxudicación publicarase no <em>Diario Oficial de Galicia</em>, e as sucesivas publicacións, incluída a dita resolución de inicio do procedemento, a lista de persoas adxudicatarias provisionais resultante do sorteo, e a resolución da lista definitiva de persoas adxudicatarias e de espera, de acordo cos artigos 22.1 e 24.3 do Decreto 1/2010, do 8 de xaneiro, publicaranse no taboleiro de anuncios do concello de Cenlle, no da Área Provincial do Instituto Galego da Vivenda e Solo, e na páxina web do organismo.</p>
    <p>Esta publicidade substituirá ás notificacións persoais, de conformidade co previsto no artigo 45 da Lei 39/2015, do 1 de outubro, do procedemento administrativo común das administracións públicas.</p>
    <p>Tras a publicación da lista provisional na forma indicada, os/as solicitantes que se consideren prexudicados/as no seu dereito disporán dun prazo de dez días para presentar reclamación ante a Comisión Provincial de Vivenda, que deberá adoptar a resolución que proceda no prazo máximo de tres meses.</p>
    <p>A lista definitiva publicarase de igual forma que a lista provisional. A resolución aprobatoria porá fin á vía administrativa. Contra esta resolución, poderase interpor recurso de reposición no prazo dun mes, de conformidade co establecido no artigo 123 da Lei 39/2015, do 1 de outubro, do procedemento administrativo común das administracións públicas ou recurso contencioso-administrativo no prazo de dous meses ante o órgano xurisdicional.</p>
    <p>Noveno. Adxudicación de vivendas e prazo para renunciar</p>
    <p>A adxudicación seralle notificada ás persoas interesadas e deberá conter, entre outros, os seguintes datos: tipo de vivenda, superficie útil, réxime de adxudicación e prezo de renda.</p>
    <p>Para os efectos do previsto no artigo 28.2 do Decreto 1/2010, establécese un prazo de 15 días para que, en caso de resultar adxudicatario definitivo dunha destas vivendas, o interesado poida renunciar a ela ou, no caso de aceptala, efectuar o ingreso dos impostos e gastos que procedan no caso de compravenda.</p>
    <p>Décimo. Actuación revisora</p>
    <p>Correspóndelle á Comisión Provincial de Vivenda a revisión das adxudicacións de vivendas nos casos en que se observe que a dita adxudicación se produciu tendo en conta datos falseados ou incompletos.</p>
    <p>A falsidade ou ocultación na achega de datos dará lugar á incoación do oportuno expediente sancionador coas consecuencias e efectos que figuran na Lei 8/2012, do 29 de xuño, de vivenda de Galicia.</p>
    <p>Ourense, 9 de febreiro de 2021</p>
    <footer><p>Victoria Núñez López<br>Presidenta da Comisión Provincial de Vivenda</p></footer>

