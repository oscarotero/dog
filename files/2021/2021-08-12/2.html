---
date: '2021-08-12'
id: G0599-050821-0002
page: 40342
number: 154
agency: Consellería de Emprego e Igualdade
section: III. Outras disposicións.
title: >-
  ORDE do 28 de xullo de 2021 pola que se modifica parcialmente a Orde do 16 de
  abril de 2021 pola que se establecen as bases reguladoras para as accións
  formativas do Plan formativo para o emprego (persoas traballadoras
  desempregadas) da Comunidade Autónoma de Galicia para o período 2021-2023, e
  se realiza a súa primeira convocatoria para os exercicios 2021 e 2022 (código
  de procedemento TR301K).
range: Orde
url: >-
  https://www.xunta.gal/dog/Publicados/2021/20210812/AnuncioG0599-050821-0002_gl.html
---
<p>A Lei 30/2015, do 9 de setembro (BOE núm. 217, do 10 de setembro), pola que se regula o Sistema de formación profesional para o emprego no ámbito laboral, recolle a planificación e o financiamento do Sistema de formación profesional para o emprego no ámbito laboral, a programación e execución das accións formativas, o control, o seguimento e o réxime sancionador, así como o sistema de información, a avaliación, a calidade e a gobernanza do sistema.</p>
    <p>O Real decreto 694/2017, do 3 de xullo (BOE núm. 159, do 5 de xullo) desenvolve a Lei 30/2015, do 9 de setembro, pola que se regula o Sistema de formación profesional para o emprego no ámbito laboral.</p>
    <p>A Lei 30/2015 establece no seu artigo 14 que a formación profesional para o emprego poderá impartirse de forma presencial, mediante teleformación, ou ben de forma mixta combinando as dúas anteriores. Trátase de modalidades de diferentes, co obxectivo común de mellora das capacidades e competencias profesionais das persoas traballadoras, que aplican distintos procesos de aprendizaxe e que, en consecuencia, requiren de métodos de control, seguimento e avaliación diferenciados.</p>
    <p>O artigo 7 do Real decreto 694/2017 regula a acreditación das competencias profesionais adquiridas, tanto as relativas a especialidades conducentes á obtención de certificados de profesionalidade como as non dirixidas á obtención dos ditos certificados.</p>
    <p>Este artigo, no seu punto 2, relativo á formación non dirixida á obtención de certificados de profesionalidade, establece que a expedición e entrega dos certificados e diplomas ás persoas participantes nas accións formativas se realizará de acordo co que estableza a Administración pública competente.</p>
    <p>O Real decreto 34/2008, do 18 de xaneiro (BOE núm. 27, do 31 de xaneiro), polo que se regulan os certificados de profesionalidade, regula no seu artigo 14.7 o seguimento e a avaliación cuantificada das actividades do proceso de aprendizaxe que se impartan na modalidade de teleformación.</p>
    <p>A aplicación de criterios diferentes de seguimento e control en función da modalidade en que se desenvolva a formación implica a necesidade de adaptar os requisitos de obtención dos diplomas ás características e metodoloxía propias de cada modalidade.</p>
    <p>Consecuentemente con todo o anteriormente exposto, no exercicio das facultades que me confire o artigo 34 da Lei 1/1983, do 22 de febreiro (DOG núm. 23, do 21 de marzo), reguladora da Xunta e do seu presidente,</p>
    <h2>DISPOÑO:</h2>
    <p>Modificación da Orde do 16 de abril de 2021 pola que se establecen as bases reguladoras para as accións formativas do Plan formativo para o emprego (persoas traballadoras desempregadas) da Comunidade Autónoma de Galicia para o período 2021-2023, e se realiza a súa primeira convocatoria para os exercicios 2021 e 2022 (código de procedemento TR301K).</p>
    <p>Artigo 1. Modificación das alíneas b) e c) do artigo 38.1, relativo a diplomas</p>
    <p>O artigo 38.1, nas súas alíneas b) e c), queda redactado do seguinte xeito:</p>
    <p>b) Modalidade mixta: ademais de cumprirse os criterios anteriores en relación coas horas presenciais, deberá realizar en prazo e superar con aproveitamento, de acordo cos criterios de avaliación establecidos e cuantificados para cada actividade, a totalidade dos controis programados para a parte específica das horas impartidas por teleformación así como, de ser o caso, o exame final de avaliación presencial.</p>
    <p>No caso de que o número de sesións presenciais sexa menor de catro, a porcentaxe de asistencia obrigada reducirase ao 66 % se hai tres sesións, ou ao 50 % se hai dúas. En todo caso, nunha acción formativa mixta o alumnado deberá asistir polo menos a unha sesión presencial.</p>
    <p>c) Modalidade de teleformación: realizar en prazo e superar con aproveitamento, de acordo cos criterios de avaliación establecidos e cuantificados para cada actividade, a totalidade dos controis programados para a parte específica das horas impartidas por teleformación, así como, de ser o caso, o exame final de avaliación presencial.</p>
    <p>Disposición derradeira. Entrada en vigor</p>
    <p>Esta orde entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 28 de xullo de 2021</p>
    <footer><p>María Jesús Lorenzana Somoza<br>Conselleira de Emprego e Igualdade</p></footer>

