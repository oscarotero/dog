---
date: '2021-07-19'
id: G0595-090721-0007
page: 36831
number: 136
agency: 'Vicepresidencia primeira e Consellería de Presidencia, Xustiza e Turismo'
section: III. Outras disposicións.
title: >-
  RESOLUCIÓN do 9 de xullo de 2021 pola que se declara de interese galego e se
  ordena a inscrición no Rexistro de Fundacións de Interese Galego da Fundación
  A Coruña Convention & Visitors Bureau.
range: Resolución
url: >-
  https://www.xunta.gal/dog/Publicados/2021/20210719/AnuncioG0595-090721-0007_gl.html
---
<p>Examinado o expediente de declaración de interese galego e inscrición no Rexistro de Fundacións de Interese Galego da Fundación A Coruña Convention &amp; Visitors Bureau, dítase esta resolución baseada nos feitos e fundamentos de dereito que se expoñen a seguir:</p>
    <p>Feitos:</p>
    <p>1. O 11 de maio de 2021, José Blanco Castiñeira, na súa condición de presidente do padroado da Fundación, presentou solicitude de clasificación, declaración de interese galego e a súa correspondente inscrición no Rexistro de Fundacións de Interese Galego.</p>
    <p>2. A Fundación A Coruña Convention &amp; Visitors Bureau constituírona o Consorcio de Turismo y Congresos (Turismo de A Coruña), representado por Juan Ignacio Borrego Vázquez; a Fundación Instituto Ferial de A Coruña (Ifeco), representada por Pilar López Cordal; a Asociación Empresarial de Hospedaje de A Coruña (Hospeco), representada por Richard Huerta Nicholson; a entidade Orzán Congres, S.L., representada por María Paloma Orjales Mariño; a entidade Océano Azul Comunicación, S.L., representada por Marta Guimaraens Domínguez; a entidade DMC Galicia Group Travel, S.L., representada por Pablo Zunzunegui Salillas, e a Sociedad de Fomento y Desarrollo Turístico, S.A., representada por Juana Abellaneda Bermejo, mediante escritura pública outorgada na Coruña o 22 de abril de 2021, ante o notario Emilio López de Paz, co número de protocolo 730.</p>
    <p>3. Segundo consta no artigo 6 dos seus estatutos, a Fundación ten como obxectivo «o desenvolvemento da economía produtiva e o fomento da economía social de Galicia, mediante a potenciación e o desenvolvemento das infraestruturas turísticas e de servizos específicos no ámbito do turismo de reunións e a captación de congresos, convencións, viaxes de incentivo, feiras e eventos deportivos e culturais para a cidade da Coruña».</p>
    <p>4. Na escritura de constitución constan as cuestións relativas á personalidade do fundador, á súa capacidade e vontade de constituír a Fundación conforme os preceptos da Lei 12/2006, do 1 de decembro, de fundacións de interese galego.</p>
    <p>5. Nos estatutos da Fundación constan a súa denominación e natureza, o seu domicilio, obxecto e finalidade, as regras para a aplicación das súas rendas aos fins fundacionais e para a determinación dos seus beneficiarios, e a designación do padroado inicial.</p>
    <p>6. O padroado inicial da Fundación está formado pola Asociación Empresarial de Hospedaje de A Coruña (Hospeco), representada por José Blanco Castiñeira, como presidente; o Consorcio de Turismo y Congresos (Turismo de A Coruña), representado por Juan Ignacio Borrego Vázquez, como vicepresidente; a entidade DMC Galicia Group Travel, S.L., representada por Pablo Zunzunegui Salillas, como secretaria; a Sociedad de Fomento y Desarrollo Turístico, S.A., representada por Juana Abellaneda Bermejo, como tesoureira, e, como vogais, a entidade Orzán Congres, S.L., representada por María Paloma Orjales Mariño, a Fundación Instituto Ferial de A Coruña (Ifeco), representada por Pilar López Cordal, e a entidade Océano Azul Comunicación, S.L., representada por Marta Guimaraens Domínguez.</p>
    <p>7. A Comisión integrada polos secretarios xerais técnicos de todas as consellerías elevoulle ao vicepresidente primeiro e conselleiro de Presidencia, Xustiza e Turismo proposta de clasificación como de interese para o fomento do turismo en Galicia da Fundación A Coruña Convention &amp; Visitors Bureau atendendo á diversidade do obxecto fundacional, polo que, cumpríndose os requisitos exixidos na Lei 12/2006, e de conformidade co establecido nos artigos 51 do Decreto 14/2009, do 21 de xaneiro, polo que se aproba o Regulamento de fundacións de interese galego, e 7 do Decreto 15/2009, do 21 de xaneiro, polo que se aproba o Regulamento do Rexistro de Fundacións de Interese Galego, o protectorado será exercido pola Vicepresidencia Primeira e Consellería de Presidencia, Xustiza e Turismo.</p>
    <p>8. De conformidade con esta proposta, mediante a Orde da Vicepresidencia Primeira e Consellería de Presidencia, Xustiza e Turismo, do 7 de xuño de 2021, clasificouse como de interese para o fomento do turismo en Galicia a Fundación A Coruña Convention &amp; Visitors Bureau e adscribiuse á Vicepresidencia Primeira e Consellería de Presidencia, Xustiza e Turismo para os efectos do exercicio das funcións de protectorado.</p>
    <p>Fundamentos de dereito:</p>
    <p>Primeiro. O artigo 34 da Constitución española recoñece o dereito de fundación para fins de interese xeral, e o artigo 27.26 do Estatuto de autonomía para Galicia establece que é competencia exclusiva da Comunidade Autónoma galega o réxime das fundacións de interese galego.</p>
    <p>Segundo. De acordo co disposto no artigo 7.2 do Decreto 15/2009 en relación co Decreto 214/2020, do 3 de decembro, polo que se establece a estrutura orgánica da Vicepresidencia Primeira e Consellería de Presidencia, Xustiza e Turismo, correspóndelle á Vicepresidencia Primeira e Consellería de Presidencia, Xustiza e Turismo a declaración de interese galego mediante Resolución publicada no <em>Diario Oficial de Galicia</em> e a inscrición no Rexistro de Fundacións de Interese Galego da Fundación A Coruña Convention &amp; Visitors Bureau, así como o exercicio das funcións de protectorado e as demais que correspondan á Xunta de Galicia de conformidade co indicado no dito regulamento.</p>
    <p>Terceiro. Á vista do disposto na Lei 12/2006 e nos decretos 14/2009 e 15/2009, resultan cumpridos os requisitos establecidos pola normativa vixente para a declaración de interese galego e inscrición no Rexistro de Fundacións de Interese Galego da Fundación A Coruña Convention &amp; Visitors Bureau, polo que, á vista da proposta de resolución formulada polo Servizo de Entidades Xurídicas e Corporativas, do 8 de xullo de 2021,</p>
    <h2>RESOLVO:</h2>
    <p>1. Declarar de interese galego a Fundación A Coruña Convention &amp; Visitors Bureau.</p>
    <p>2. Ordenar a súa inscrición no Rexistro de Fundacións de Interese Galego, sección da Vicepresidencia Primeira e Consellería de Presidencia, Xustiza e Turismo.</p>
    <p>3. Esta fundación queda sometida ao disposto na Lei 12/2006, do 1 de decembro, de fundacións de interese galego; ao Decreto 14/2009, do 21 de xaneiro, polo que se aproba o Regulamento de fundacións de interese galego, e ao Decreto 15/2009, do 21 de xaneiro, polo que se aproba o Regulamento do Rexistro de Fundacións de Interese Galego, así como á demais normativa que resulte de aplicación, onde se establecen especialmente as obrigas de dar publicidade suficiente do seu obxecto e actividades, a ausencia de ánimo de lucro na prestación dos seus servizos, así como a presentación anual da documentación contable e plan de actuación ante o protectorado, que será exercido pola Vicepresidencia Primeira e Consellería de Presidencia, Xustiza e Turismo.</p>
    <p>Contra esta resolución pódese interpoñer un recurso de alzada, ante o vicepresidente primeiro e conselleiro de Presidencia, Xustiza e Turismo, no prazo dun mes contado desde o día seguinte ao da súa publicación, segundo os artigos 121 e 122 da Lei 39/2015, do 1 de outubro, do procedemento administrativo común das administracións públicas.</p>
    <p>Santiago de Compostela, 9 de xullo de 2021</p>
    <footer><p>Beatriz Cuiña Barja<br>Secretaria xeral técnica da Consellería <br>de Presidencia, Xustiza e Turismo</p></footer>

