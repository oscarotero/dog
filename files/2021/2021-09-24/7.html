---
date: '2021-09-24'
id: O3C2-150921-0002
page: 46880
number: 185
agency: Academia Galega de Seguridade Pública
section: III. Outras disposicións.
title: >-
  RESOLUCIÓN do 14 de setembro de 2021 pola que se convoca un curso oficial de
  piloto profesional de aeronaves pilotadas por control remoto para as forzas e
  corpos de seguridade.
range: Resolución
url: >-
  https://www.xunta.gal/dog/Publicados/2021/20210924/AnuncioO3C2-150921-0002_gl.html
---
<p>De acordo co establecido no artigo 4.2 da Lei 1/2007, do 15 de xaneiro, da Agasp, convócase un curso oficial de piloto profesional de aeronaves pilotadas por control remoto para as forzas e corpos de seguridade cuxas bases e características se especifican no anexo desta resolución.</p>
    <p>A Estrada, 14 de setembro de 2021</p>
    <footer><p>Santiago Villanueva Álvarez<br>Director xeral da Academia Galega de Seguridade Pública</p></footer>
    <h2>ANEXO I</h2>
    <h2>Bases</h2>
    <p>Primeira. <em>Destinatarios</em></p>
    <p>Poderán participar nos cursos convocados por esta resolución os/as policías locais de Galicia e demais persoal da seguridade pública que traballa nesta comunidade autónoma (Garda Civil, Policía Nacional e Unidade da Policía Autonómica) que se encontren en situación de servizo activo ou excedencia por coidado de familiares. </p>
    <p>A baixa laboral por incapacidade temporal impide a participación nas accións formativas convocadas, polo que, de producirse esta situación, os/as interesados/as deberán comunicarllo á Agasp de maneira inmediata. No caso de non facelo serán penalizados coa non participación en accións formativas da Agasp durante un ano contado desde o día seguinte a que se teña coñecemento do feito; no caso de estar a realizar efectivamente un curso, non se emitirá diploma del.</p>
    <p>Será revisable a admisión de persoas en baixa laboral por incapacidade temporal cando esta veña producida por accidente de traballo recoñecido como tal e a asistencia ao curso non interfira na recuperación. </p>
    <p>Se as solicitudes para participar nun curso non superan as 10 persoas, a Agasp reserva para si a facultade de anular a actividade formativa.</p>
    <p>Segunda. <em>Desenvolvemento da convocatoria</em></p>
    <p>Número de prazas.</p>
    <p>20 prazas (10 prazas reservadas para o persoal dos corpos da Policía Local, 4 prazas reservadas para o persoal da UPA, 3 prazas reservadas para o persoal do Corpo Nacional de Policía e 3 prazas reservadas para o persoal da Garda Civil).</p>
    <p>Terceira. <em>Desenvolvemento da actividade</em></p>
    <p>O curso vaise desenvolver na modalidade de semipresencial:</p>
    <p>• 54 horas serán a través da plataforma de formación en liña. </p>
    <p>• 1 fin de semana de formación presencial con prácticas de voo e exame práctico.</p>
    <p>Cuarta. <em>Inscrición</em></p>
    <p>a) O persoal que desexe participar nos cursos convocados nesta resolución deberá cubrir o formulario de matrícula telemática dispoñible na páxina web da Agasp (http://agasp.xunta.gal) e non se admitirá outra forma ou modelo de solicitude.</p>
    <p>b) É preciso que todas as persoas que desexen participar en cursos da Agasp, manteñan actualizados os seus datos persoais, especialmente a conta de correo electrónico e o teléfono móbil, co obxecto de posibles comunicacións. No suposto de non seren correctos ou exactos os ditos datos, a Agasp non é responsable dos posibles prexuízos causados aos interesados.</p>
    <p>c) A falsidade ou ocultación de datos esenciais para a selección das persoas solicitantes dará lugar á exclusión automática do curso solicitado, así como á imposibilidade de participar en ningún outro curso durante o prazo dun ano computado desde o momento en que se detecte o feito.</p>
    <p>d) Serán excluídas automaticamente aquelas solicitudes que non teñan cubertos correctamente todos os datos para realizar a selección do alumnado, non se axusten ao modelo normativizado ou sexan presentadas fóra de prazo.</p>
    <p>e) No caso de atoparse nalgún dos supostos que a seguir se indican, o/a solicitante deberá remitir á Agasp, no mesmo prazo establecido para o envío da solicitude de inscrición, a certificación orixinal ou fotocopia legalizada que acredite tal situación (non será preciso se tal documentación xa consta en poder da Agasp; neste caso, deberán comunicalo na propia solicitude):</p>
    <p>– Profesionais que estean a gozar ou gozasen nos dous últimos anos dunha licenza de maternidade, dun permiso de paternidade, dunha redución de xornada ou dunha excedencia por coidado de familiares.</p>
    <p>f) Cando o curso para o cal presenta a solicitude requira a presentación de documentación complementaria co obxecto de acreditar circunstancias específicas de acordo cos criterios de selección, deberá remitir tal documentación por fax (886 20 61 22), por correo electrónico (formacion.agasp@xunta.gal) ou de acordo co establecido no artigo 16.4 da Lei 39/2015, do 1 de outubro, do procedemento administrativo común das administracións públicas.</p>
    <p>g) O prazo de presentación de solicitudes será desde as 8.00 horas do día seguinte ao da publicación desta resolución no DOG ata as 14.00 horas do día 8 de outubro de 2021.</p>
    <p>Quinta. <em>Criterios de selección do alumnado participante</em></p>
    <p>Terán prioridade na selección aqueles/as solicitantes que acrediten a existencia dunha UAS no seu concello ou destino de procedencia.</p>
    <p>No suposto de non existiren solicitudes neste senso, os criterios de selección xerais son:</p>
    <p>a) Menor número de cursos realizados polo/a alumno/a solicitante nos últimos dous anos, segundo conste nas bases de datos da academia, e non ter feito con anterioridade o curso que se convoca.</p>
    <p>b) A igual número de cursos terá preferencia o alumnado que leve máis tempo sen participar nas actividades da academia.</p>
    <p>c) Antigüidade.</p>
    <p>Reservarase o 50 % das prazas para solicitantes mulleres que reúnan os requisitos establecidos na convocatoria, segundo o disposto no artigo 37.bis da Lei 7/2004, do 16 de xullo, galega para a igualdade de mulleres e homes. De non existiren suficientes solicitudes de participación de mulleres, as prazas sobrantes acrecentarán as da quenda xeral.</p>
    <p>Sexta. <em>Publicación das relacións do persoal seleccionado</em></p>
    <p>A Agasp publicará na súa páxina web http://agasp.xunta.gal unha relación das persoas seleccionadas para participar en cada curso, así como un número adecuado de reservas. Ademais, para unha maior difusión, serán informados da súa selección a través do correo electrónico e tamén, para quen facilite un número de teléfono móbil, a través de mensaxe telefónica.</p>
    <p>De acordo co establecido no artigo 21 do Regulamento de réxime interior da Agasp, as persoas que resulten seleccionadas teñen a obriga de participar no desenvolvemento da actividade, agás que comuniquen a súa imposibilidade de asistencia con polo menos 48 horas de antelación ao comezo desta. A dita renuncia deberase comunicar por escrito á Agasp, por correo electrónico ao enderezo formacion.agasp@xunta.gal</p>
    <p>Sétima. <em>Dereitos e deberes do alumnado participante</em></p>
    <p>Durante o desenvolvemento da actividade ao alumnado seralle de aplicación, en canto aos dereitos e deberes, o previsto no Regulamento de réxime interior da Agasp, aprobado pola Orde da Conselleria de Presidencia, Administracións Públicas e Xustiza, do 4 de febreiro de 2009 (DOG núm. 30, do 12 de febreiro).</p>
    <p>Oitiva. <em>Certificado de aproveitamento</em></p>
    <p>Unha vez finalizado o curso e feita a avaliación correspondente, expediranse os certificados de aproveitamento aos alumnos que cumpran as seguintes exixencias:</p>
    <p>• Visualización dos contidos.</p>
    <p>• Superación dos cuestionarios.</p>
    <p>• Realización das tarefas segundo as exixencias indicadas.</p>
    <p>• Realización das prácticas de voo.</p>
    <p>• Superación da proba presencial final presencial do conxunto do curso.</p>
    <p>Novena. <em>Facultades da Agasp</em></p>
    <p>A Agasp poderá modificar o desenvolvemento normal das actividades para adaptalas ás necesidades da Administración e ás continxencias que poidan xurdir.</p>
    <p>A Agasp tamén poderá suprimir os cursos, ampliar novas edicións destes ou suspendelos temporalmente, cando así veña exixido por circunstancias que afecten a súa organización ou docencia.</p>
    <p>Na páxina web da Agasp publicaranse todos os datos precisos das accións formativas que se convocan nesta resolución.</p>

