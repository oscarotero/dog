---
date: '2021-02-15'
id: G0532-050221-0003
page: 9368
number: 30
agency: 'Consellería de Medio Ambiente, Territorio e Vivenda'
section: III. Outras disposicións.
title: >-
  ORDE do 18 de xaneiro de 2021 de aprobación definitiva da modificación puntual
  número 9 do Plan xeral de ordenación municipal das Neves no ámbito das
  unidades de execución UE-1 e UE-2.
range: Orde
url: >-
  https://www.xunta.gal/dog/Publicados/2021/20210215/AnuncioG0532-050221-0003_gl.html
---
<p>O Concello das Neves remite a documentación relativa á modificación puntual número 9 do Plan xeral de ordenación municipal (PXOM) de cara á súa aprobación definitiva, conforme o previsto nos artigos 60.13 e 60.16 da Lei 2/2016, do 10 de febreiro, do solo de Galicia (LSG), e os artigos 144.13 e 144.16 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro, do solo de Galicia (RLSG).</p>
    <p>Analizada a documentación achegada, redactada por Otima, S.L. e asinada polo arquitecto Xavier Rivas Barros, con dilixencia de ter sido aprobada provisionalmente polo Pleno do Concello das Neves na sesión do 1.9.2020, e vista a proposta literal que eleva a Dirección Xeral de Ordenación do Territorio e Urbanismo, resulta:</p>
    <p>I. Antecedentes.</p>
    <p>1. O Concello das Neves conta cun plan xeral de ordenación municipal (PXOM) aprobado definitivamente o día 13.11.1999 e publicado no Diario Oficial de Galicia (DOG) do 16.2.2000 e no Boletín Oficial da provincia de Pontevedra do 12.1.2000.</p>
    <p>2. Mediante a Resolución do 6.8.2018, a Dirección Xeral de Calidade Ambiental e Cambio Climático decide non someter esta modificación puntual (MP) ao procedemento de avaliación ambiental estratéxica ordinaria (DOG do 30.8.2018, expediente 2018AAE2209).</p>
    <p>3. Constan informes municipais: técnico, do 3.1.2019; xurídico, do 17.1.2019; e da Secretaría, do 17.1.2019.</p>
    <p>4. A modificación puntual é aprobada inicialmente polo Concello Pleno do 29.1.2019 e sométese a información pública polo prazo de dous meses, mediante publicación no DOG do 5.3.2019 e no periódico Faro de Vigo do 12.2.2019. Consta certificado da secretaria interventora do 7.5.2019 de que non foron presentadas alegacións.</p>
    <p>5. Foron solicitados informes ao Ministerio de Economía e Empresa, Dirección Xeral de Telecomunicacións e Tecnoloxías da Información (consta informe do 26.7.2019), Ministerio para a Transición Ecolóxica, Confederación Hidrográfica Miño-Sil (consta informe do 13.2.2020) e Delegación do Goberno (que remite informe do 2.8.2019 e o informe da Dirección Xeral de Política Enerxética e Minas do 30.8.2019).</p>
    <p>6. Segundo o establecido no artigo 60.7 da LSG, foron solicitados informes sectoriais ao Servizo de Enerxía e Minas da Consellería de Economía, Emprego e Industria (consta informe do 14.6.2019), Dirección Xeral de Calidade Ambiental e Cambio Climático (informe do 26.6.2019), Consellería de Infraestruturas e Mobilidade, Axencia Galega de Infraestruturas (informe do 25.6.2019 e do 26.6.2019), Instituto de Estudos do Territorio (consta informe do 1.8.2019), Augas de Galicia (informe do 7.8.2019), Dirección Xeral de Patrimonio Cultural (informe do 8.11.2019 e informe favorable do 4.8.2020) e Dirección Xeral de Emerxencias e Interior (consta informe do 19.6.2019).</p>
    <p>Non contestou á solicitude de informe a Dirección Xeral de Ordenación e Produción Forestal.</p>
    <p>Deuse audiencia aos concellos limítrofes da Cañiza, Arbo, Ponteareas e Salvaterra de Miño, e recibiuse a contestación favorable do Concello de Ponteareas.</p>
    <p>7. Constan informes técnicos, dos días 12.5.2020 e 7.8.2020; informe do asesor xurídico e a secretaria interventora, do 27.8.2020, e informe-proposta da secretaria interventora, do 27.8.2020.</p>
    <p>8. O Concello Pleno do 1.9.2020 aproba provisionalmente esta modificación puntual.</p>
    <p>9. O Concello das Neves achega o documento aprobado provisionalmente, segundo o establecido no artigo 60.13 da LSG e dá resposta aos requirimentos realizados.</p>
    <p>II. Obxecto da modificación puntual.</p>
    <p>O obxecto da MP é posibilitar o desenvolvemento dun ámbito de solo urbano non consolidado delimitado polo PXOM vixente, garantindo a preservación e protección do patrimonio cultural, pois a execución da ordenación detallada prevista non é viable.</p>
    <p>O ámbito da MP abrangue unha superficie total de 9.616,00 m², que inclúe o solo urbano non consolidado (SUNC) en que o PXOM vixente delimita dúas unidades de execución, UE-1 e UE-2, e os terreos correspondentes ás vías de bordo destas. No seu interior existe unha edificación recollida no catálogo do PXOM co código E 1202, Casa cuartel da Garda Civil, con grao de protección ambiental e que ten na súa fachada oeste un escudo realizado con anterioridade ao ano 1901 que, segundo a Lei de patrimonio cultural, ten a consideración de ben de interese cultural (BIC).</p>
    <p>O ámbito conta con ordenación detallada, sen prexuízo da exixencia da redacción e aprobación dun estudo de detalle para completar as determinacións urbanísticas do ámbito e desenvolver as dúas áreas de actuación previstas.</p>
    <p>O estudo de detalle da UE-1 obtivo informe desfavorable da Comisión Territorial do Patrimonio Histórico de Pontevedra con data do 8.11.2016, xa que a ordenación prevista no PXOM implica, por unha banda, a demolición de parte do inmoble catalogado e, por outra banda, unha modificación do parcelario que non respecta a parcela protexida polo propio planeamento municipal.</p>
    <p>Para acadar a protección exixida do patrimonio existente e continuar o desenvolvemento do ámbito modifícanse as determinacións do planeamento actual para:</p>
    <p>a) Recoñecer como solo urbano consolidado (SUC) a superficie do ámbito que cumpre cos requisitos establecidos no artigo 17.a) da LSG.</p>
    <p>b) Refundir as dúas unidades de actuación nunha soa área de repartición, de 6.667 m², para acadar un desenvolvemento máis homoxéneo e equitativo, xa que se exclúen os terreos que reúnen os requisitos para ser considerados como solo urbano consolidado.</p>
    <p>c) Modificar a ordenación prevista no PXOM vixente para os terreos e edificacións situados en SUC e incorporar a ordenación detallada da área de repartición definida en SUNC.</p>
    <p>d) Modificar a ficha do elemento catalogado E 1202 para os efectos de adecuar as condicións de protección dos elementos que integran o ben ao establecido na Lei 5/2016, do 4 de maio, do patrimonio cultural de Galicia.</p>
    <p>III. Análise e consideracións.</p>
    <p>1. As razóns de interese público exixidas no artigo 83.1 da LSG para calquera modificación do PXOM xustifícanse na necesidade de posibilitar o desenvolvemento dun ámbito de solo previsto polo PXOM mellorando a ordenación urbanística prevista e garantindo a protección patrimonial dun elemento protexido existente.</p>
    <p>2. O documento da MP dá cumprimento ao indicado no informe realizado pola Dirección Xeral de Ordenación do Territorio e Urbanismo o día 10.7.2018, no trámite de consultas previsto no artigo 60.4 da LSG.</p>
    <p>A competencia para resolver sobre a aprobación definitiva do planeamento xeral corresponde á Conselleira de Medio Ambiente, Territorio e Vivenda, de conformidade co disposto nos artigos 60.16, 61.1, 83.5 da LSG e no artigo 146.1 e 200.5 do RLSG, en relación co Decreto 42/2019, do 28 de marzo, polo que se establece a estrutura orgánica desa consellería.</p>
    <p>IV. Resolución.</p>
    <p>En consecuencia, e visto o que antecede,</p>
    <h2>RESOLVO:</h2>
    <p>1. Outorgar a aprobación definitiva á modificación puntual número 9 do Plan xeral de ordenación municipal das Neves (Pontevedra).</p>
    <p>2. De conformidade co artigo 88 da Lei 2/2016, do 10 de febreiro, do solo de Galicia, e co artigo 212.1 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro, a Dirección Xeral de Ordenación do Territorio e Urbanismo inscribirá de oficio a MP no Rexistro de Planeamento Urbanístico de Galicia.</p>
    <p>3. De conformidade co disposto polos artigos 82 e 88.4 da Lei 2/2016, do 10 de febreiro, do solo de Galicia, e 70 da Lei 7/1985, do 2 de abril, reguladora das bases de réxime local, o concello deberá publicar no BOP a normativa e ordenanzas da modificación aprobada definitivamente, unha vez inscrita no Rexistro de Planeamento Urbanístico.</p>
    <p>4. Notifíquese esta orde ao Concello.</p>
    <p>5. Contra esta orde cabe interpoñer recurso contencioso-administrativo ante a sala correspondente do Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 18 de xaneiro de 2021</p>
    <footer><p>Ángeles Vázquez Mejuto<br>Conselleira de Medio Ambiente, Territorio e Vivenda</p></footer>

