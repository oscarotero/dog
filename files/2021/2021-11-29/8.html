---
date: '2021-11-29'
id: C3K1-251121-0004
page: 58164
number: 229
agency: Consellería de Sanidade
section: III. Outras disposicións.
title: >-
  ORDE do 25 de novembro de 2021 pola que se determinan os servizos mínimos, no
  ámbito da asistencia sanitaria, durante a folga de persoal das administracións
  públicas convocada para o día 30 de novembro de 2021.
range: Orde
url: >-
  https://www.xunta.gal/dog/Publicados/2021/20211129/AnuncioC3K1-251121-0004_gl.html
---
<p>O artigo 28.2 da Constitución española recoñece como dereito fundamental da persoa o dereito á folga.</p>
    <p>O exercicio deste dereito na Administración e nas empresas, entidades e institucións públicas ou privadas que presten servizos públicos ou de recoñecida e inaprazable necesidade, no ámbito e competencias da Comunidade Autónoma de Galicia, está condicionado ao mantemento dos servizos esenciais fixados no artigo 2 do Decreto 155/1988, do 9 de xuño (DOG núm. 116, do 20 de xuño), entre os que se encontra a sanidade.</p>
    <p>O desempeño da prestación da asistencia sanitaria pública non se pode ver afectado gravemente polo lexítimo exercicio do dereito de folga, xa que aquel é considerado e recoñecido prioritariamente en relación con este. O que implica a necesidade de conxugar o citado exercicio cun axeitado establecemento dos servizos mínimos naquelas áreas e actividades que repercuten na xestión dos servizos sanitarios, para preservar, en último termo, o propio dereito á vida e á integridade física das persoas usuarias dos devanditos servizos.</p>
    <p>O artigo 3 do citado decreto faculta os conselleiros ou conselleiras competentes por razón dos servizos esenciais afectados para que, mediante orde e ante cada situación de folga, decidan o mínimo de actividade necesaria para asegurar o mantemento de tales servizos, así como para determinar o persoal necesario para a súa prestación.</p>
    <p>As organizacións Co.bas (Comisiones de Base) e Solidaridad Obrera convocaron unha folga que se fará efectiva durante a xornada do 30 de novembro de 2021, desde as 0.00 horas ata as 24.00 horas do citado día, que afectará todo o persoal fixo e temporal de, entre outras, as administracións públicas da Comunidade Autónoma de Galicia e os organismos, axencias e demais entidades de dereito público con personalidade xurídica propia, vinculadas ou dependentes de calquera delas.</p>
    <p>No devandito eido territorial e administrativo, a presente folga resulta por completo idéntica á convocada hai apenas un mes polas mesmas organizacións sindicais e que se desenvolveu o pasado 28 de outubro, a cal motivou que esta consellería emitise unha orde de fixación de servizos mínimos, no ámbito da asistencia sanitaria, publicada no <em>Diario Oficial de Galicia</em> núm. 207, do mércores 27 de outubro de 2021, aplicable ás institucións sanitarias deste servizo de saúde e das entidades adscritas á Consellería de Sanidade, e na cal se tivo expresamente en conta a evolución da pandemia do coronavirus COVID-19 nesta comunidade autónoma.</p>
    <p>De tal sorte que os criterios reitores e os servizos mínimos establecidos na antedita orde cohonestáronse coa salvagarda das medidas emprendidas nos centros e entidades do Sistema público de saúde de Galicia, nomeadamente naquelas áreas, servizos e unidades cuxa actividade garda unha maior relación coa crise sanitaria. Trátase de conciliar, en suma –consonte o explicitado na parte expositiva da citada orde–, o lexítimo exercicio do dereito de folga co elenco de actuacións que a Administración sanitaria ten implantado e que continúan vixentes na actualidade, co fin de dispoñer dos recursos humanos necesarios para facer fronte ao incremento e á natureza da carga asistencial motivados pola pandemia.</p>
    <p>Atendendo a ese inmediato precedente, e ante o mantemento da situación sanitaria (mesmo cunha maior circulación detectada do virus fronte á existente durante a anterior folga), resulta procedente remitirse integramente aos termos da orde que determinou os servizos esenciais para a folga do pasado 28 de outubro. Circunstancia de que se lle deu traslado ao comité de folga.</p>
    <p>Con base no que antecede,</p>
    <h2>DISPOÑO:</h2>
    <p>Artigo único.</p>
    <p>A convocatoria de folga do día 30 de novembro de 2021, realizada polas organizacións Co.bas e Solidaridad Obrera, no ámbito do Servizo Galego de Saúde e as entidades públicas adscritas á Consellería de Sanidade deberá entenderse condicionada ao mantemento dos servizos esenciais que se establecen nesta orde.</p>
    <p>Os cales, por remisión, serán os contidos na Orde desta consellería do 25 de outubro de 2021 pola que se determinan os servizos mínimos, no ámbito da asistencia sanitaria, durante a folga de persoal das administracións públicas convocada para o día 28 de outubro de 2021 (orde publicada no DOG núm. 207, do 27 de outubro, nas páxinas 52627 e seguintes).</p>
    <p>Deste xeito, para determinar os servizos esenciais que se deberán respectar durante a folga do 30 de novembro de 2021 aplicarase integramente tanto o articulado da antedita orde como o seu documento anexo, no cal se recolle o número de presenzas mínimas acordado para cubrir a xornada de folga no ámbito do Sistema público de saúde de Galicia.</p>
    <p>Disposición derradeira</p>
    <p>Esta orde producirá efectos e entrará en vigor o mesmo día da súa publicación no <em>Diario Oficial de Galicia</em>.</p>
    <p>Santiago de Compostela, 25 de novembro de 2021</p>
    <footer><p>Julio García Comesaña<br>Conselleiro de Sanidade</p></footer>

