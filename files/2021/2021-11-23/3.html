---
date: '2021-11-23'
id: G0598-161121-0005
page: 57271
number: 225
agency: 'Consellería de Cultura, Educación e Universidade'
section: III. Outras disposicións.
title: >-
  ORDE do 11 de novembro de 2021 pola que se modifica a autorización do centro
  privado estranxeiro Semente Compostela, de Santiago de Compostela.
range: Orde
url: >-
  https://www.xunta.gal/dog/Publicados/2021/20211123/AnuncioG0598-161121-0005_gl.html
---
<p>Mediante a Orde da Consellería de Educación e Ordenación Universitaria do 19 de setembro de 2018, autorizouse a apertura e o funcionamento do centro privado estranxeiro Semente Compostela, situado na rúa do Ceo, número 3 baixo, de Santiago de Compostela, para impartir as ensinanzas de nivel Elementary (de 6 a 12 anos de idade) do sistema educativo dos Estados Unidos de América.</p>
    <p>A titularidade do centro educativo solicita o cambio de domicilio por traslado de instalacións da rúa do Ceo, número 3 baixo, ao lugar das Moas de Abaixo, número 20, de Santiago de Compostela, e a modificación da autorización para impartir Pre-School Section (de 3 a 6 anos). Achega un certificado de idoneidade, con validez ata o 31 de agosto de 2022, para continuar co proceso de acreditación emitido pola Comisión de Educación Internacional New England Association of Schools &amp; Colleges (NEASC) do 7 de xullo de 2021, que indica que o centro segue o calendario habitual de accións conducentes á eventual obtención da acreditación da NEASC para Pre-School Section (infantil), máximo de 48 estudantes de 3 a 6 anos, e a Elementary Section (primaria), máximo de 48 estudantes de 6 a 12 anos, do sistema educativo dos Estados Unidos de América. </p>
    <p>O Ministerio de Asuntos Exteriores, Unión Europea e Cooperación informa que non se aprecia disposición ningunha que impida o establecemento dun centro docente para impartir as devanditas ensinanzas e, tendo e conta o principio de reciprocidade, non existe inconveniente para a autorización. Así mesmo, o Ministerio de Educación y Formación Profesional, informa favorablemente a autorización das ensinanzas.</p>
    <p>Logo da tramitación do expediente de acordo co establecido no Real decreto 806/1993, do 28 de maio, sobre centros docentes estranxeiros en España, así como no Decreto 133/1995, do 10 de maio, de autorización de centros docentes privados para impartir ensinanzas de réxime xeral non universitarias, e coa Orde do 20 de setembro de 1995 que o desenvolve, por proposta da Dirección Xeral de Centros e Recursos Humanos,</p>
    <h2>DISPOÑO:</h2>
    <p>Artigo 1. Modificación da autorización</p>
    <p>1. Modificar a autorización por cambio de domicilio por traslado de instalacións e autorizar as ensinanzas de Pre-School Section (infantil) no centro privado estranxeiro que queda coa seguinte configuración:</p>
    <p>Denominación xenérica: centro privado estranxeiro (CPREX).</p>
    <p>Denominación específica: Semente Compostela.</p>
    <p>Código do centro: 15033150.</p>
    <p>Domicilio: lugar das Moas de Abaixo, 20.</p>
    <p>Localidade: Santiago de Compostela.</p>
    <p>Código postal: 15898.</p>
    <p>Concello: Santiago de Compostela.</p>
    <p>Provincia: A Coruña.</p>
    <p>Titular: Associaçom Semente Compostela.</p>
    <p>Ensinanzas autorizadas do sistema educativo dos Estados Unidos de América a alumnado español e estranxeiro:</p>
    <p>• Pre-School Section (infantil, de 3 a 6 anos) para un máximo de 48 estudantes.</p>
    <p>• Elementary Section (primaria, de 6 a 12 anos) para un máximo de 48 estudantes.</p>
    <p>2. Esta autorización ten carácter provisional e validez ata o 31 de agosto de 2022, e está condicionada ao sinalado no certificado de ideoneidade da Comisión de Educación Internacional New England Association of Schools &amp; Colleges (NEASC).</p>
    <p>Artigo 2. Ensinanzas de lingua e cultura</p>
    <p>O centro deberá complementar as ensinanzas autorizadas, de niveles equivalentes aos obrigatorios do sistema educativo español con ensinanzas de lingua española e de lingua galega, que deberán impartirse co mesmo deseño e horario establecidos nos correspondentes decretos da Comunidade Autónoma de Galicia.</p>
    <p>Así mesmo, a cultura española deberá desenvolver os contidos esenciais da correspondente área de coñecemento, recollidos na norma reguladora das ensinanzas.</p>
    <p>Artigo 3. Requisitos do profesorado</p>
    <p>O profesorado que imparta as ensinanzas mencionadas no artigo 2 deberá reunir os requisitos de titulación requiridos pola lexislación española para o nivel educativo, e terá os dereitos e obrigas que determina o artigo 12 do Real decreto 806/1993, do 28 de maio, sobre réxime de centros docentes estranxeiros en España.</p>
    <p>A Xefatura Territorial da Consellería de Cultura, Educación e Universidade da Coruña, logo do informe do Servizo Territorial de Inspección Educativa, aprobará expresamente a relación de persoal que imparta estas materias.</p>
    <p>Artigo 4. Obrigas do centro</p>
    <p>O centro queda obrigado ao cumprimento da normativa vixente e sometido á Inspección Educativa da Consellería de Cultura, Educación e Universidade de conformidade co establecido no artigo 9 do Real decreto 806/1993, do 28 de maio.</p>
    <p>Así mesmo, a titularidade achegará á Dirección Xeral de Centros e Recursos Humanos os documentos que permitan verificar os avances no proceso de acreditación plena por parte da NEASC, e solicitará unha modificación ou nova autorización e inscrición no caso de que se produza calquera variación nos elementos e circunstancias que dan lugar a esta autorización.</p>
    <p>Artigo 5. Inscrición no rexistro</p>
    <p>Esta orde dará lugar á correspondente inscrición no Rexistro de Centros da Comunidade Autónoma de Galicia.</p>
    <p>Disposición derradeira primeira. Recursos</p>
    <p>Contra esta orde, que esgota a vía administrativa, as persoas interesadas poderán formular recurso potestativo de reposición ante esta consellería, no prazo dun mes, contado a partir do día seguinte ao da súa publicación no Diario Oficial de Galicia, segundo o disposto nos artigos 123 e 124 da Lei 39/2015, do 1 de outubro, do procedemento administrativo común das administracións públicas, ou ben, directamente, o recurso contencioso-administrativo no prazo de dous meses desde a mesma data, ante a Sala do Contencioso-Administrativo do Tribunal Superior de Xustiza de Galicia, de conformidade co artigo 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Disposición derradeira segunda. Entrada en vigor</p>
    <p>Esta orde entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 11 de novembro de 2021</p>
    <footer><p>Román Rodríguez González<br>Conselleiro de Cultura, Educación e Universidade</p></footer>

