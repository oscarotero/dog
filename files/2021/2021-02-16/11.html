---
date: '2021-02-16'
id: G0426-020221-0002
page: 9858
number: 31
agency: Consellería do Medio Rural
section: III. Outras disposicións.
title: >-
  EXTRACTO da Orde do 31 de decembro de 2020 pola que se establecen as bases
  reguladoras para a concesión de axudas de compensacións complementarias e
  axudas para a reposición dos animais en explotacións de gando bovino, ovino e
  cabrún, como consecuencia do sacrificio obrigatorio de gando en execución de
  programas oficiais de erradicación de enfermidades, e se convocan para o ano
  2021 (códigos de procedemento MR553A, MR553B e MR550A).
range: Orde
url: >-
  https://www.xunta.gal/dog/Publicados/2021/20210216/AnuncioG0426-020221-0002_gl.html
---
<p>BDNS (Identif.): 548474.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo se pode consultar na Base de datos nacional de subvencións:</p>
    <p>(http://www.pap.minhap.gob.es/bdnstrans/index).</p>
    <p>Primeiro. <em>Obxecto</em></p>
    <p>O obxecto desta orde é establecer as bases reguladoras e convocar para o ano 2021:</p>
    <p>1. As axudas de compensacións complementarias por lucro cesante nos casos de inactividade nas explotacións de gando bovino, e gando ovino e cabrún, rexistradas en Galicia, con motivo da vixilancia, loita, control ou erradicación de enfermidades destas especies, levados a cabo no marco de programas ou actuacións sanitarias oficiais.</p>
    <p>Esta orde regulará, dentro destas axudas do parágrafo 1, dous procedementos que se atopan na sede electrónica da Xunta de Galicia, e que se corresponden cos dous períodos de tempo nas axudas:</p>
    <p>a) Axudas de compensacións complementarias en explotacións de gando bovino, ovino e cabrún: período de baleiro. Co código de procedemento MR553A.</p>
    <p>b) Axudas de compensacións complementarias en explotacións de gando bovino, ovino e cabrún: período de postautorización á reintrodución. Co código de procedemento MR553B.</p>
    <p>2. As axudas para a compra de animais das especies bovina, ovina e cabrúa que teña por obxecto a reposición de efectivos, naquelas explotacións rexistradas en Galicia en que se ordenou o sacrificio de animais destas especies, despois do diagnóstico dunha enfermidade sometida a un programa ou a unha actuación sanitaria oficial de vixilancia, loita, control ou erradicación; tamén se incluirán os casos de animais desas especies que morresen neses marcos sanitarios oficiais citados, e os casos de morte/sacrificio deses animais como consecuencia dun programa oficial obrigatorio de vacinación.</p>
    <p>En relación a este parágrafo 2, a orde regulará o procedemento de «Axudas á reposición de animais: xeral», que se atopa recollido na sede electrónica da Xunta de Galicia co código de procedemento MR550A.</p>
    <p>3. O procedemento de concesión das axudas recollidas nesta orde, de xeito excepcional, non requirirá a comparación nin a prelación das solicitudes presentadas, se non que se tramitarán todas as solicitudes a medida que as persoas interesadas as presenten, ata esgotar o crédito orzamentario, e en cumprimento do artigo 19.2 da Lei 9/2007, de 13 de xuño, de subvencións de Galicia.</p>
    <p>Segundo. <em>Persoas e entidades beneficiarias</em></p>
    <p>1. Poderán ser persoas beneficiarias das axudas de compensacións complementarias por lucro cesante as persoas físicas e xurídicas e as entidades sen personalidade xurídica que sexan titulares de explotacións bovinas, ovinas e cabrúas en que se sacrificase ou destruíse de forma preventiva a totalidade do seu censo, por motivos de sospeita e/ou confirmación da presenza dalgunha enfermidade sometida a un programa ou a unha actuación sanitaria oficial de vixilancia, loita, control ou erradicación.</p>
    <p>2. Poderán ser persoas beneficiarias das axudas para a compra de animais de reposición as persoas físicas e xurídicas e as entidades sen personalidade xurídica que sexan titulares de explotacións bovinas, ovinas e cabrúas en que se ordenase o sacrificio obrigatorio de animais existentes nelas, como consecuencia do diagnóstico dunha enfermidade sometida a un programa ou a unha actuación sanitaria oficial de vixilancia, loita, control ou erradicación, así como as persoas ou entidades titulares daquelas explotacións onde morresen ou se practicase a eutanasia de animais das ditas especies, por mor dunha enfermidade sometida a un programa ou a unha actuación sanitaria oficial de vixilancia, loita, control ou erradicación ou por mor dun programa oficial obrigatorio de vacinación.</p>
    <p>3. As persoas ou entidades solicitantes das axudas establecidas nesta orde, para seren beneficiarias delas, deberán ter a condición de pemes, de acordo co disposto no anexo I do Regulamento (UE) nº 702/2014 da Comisión, do 25 de xuño, polo que se declaran determinadas categorías de axuda nos sectores agrícola e forestal e en zonas rurais compatibles co mercado interior, en aplicación dos artigos 107 e 108 do Tratado de funcionamento da Unión Europea.</p>
    <p>4. En cumprimento do artigo 1.6.b).ii) do Regulamento (UE) nº 702/2014 da Comisión, do 25 de xuño, as pemes beneficiarias do presente réxime de axudas non terán a consideración de empresas en crise, segundo a definición destas establecida no artigo 2.14 deste regulamento, agás que a empresa se convertese nunha empresa en crise por mor dos danos ou perdas causados polas enfermidades animais recollidas na lista da Organización Mundial de Sanidade Animal (OIE) ou nos anexos I e II do Regulamento (UE) nº 652/2014 do Parlamento Europeo e do Consello, do 15 de maio.</p>
    <p>5. Non poderán ter a condición de persoas beneficiarias das axudas reguladas nesta orde as persoas ou entidades:</p>
    <p>a) Que se atopen en calquera das circunstancias sinaladas no artigo 10, puntos 2 e 3, da Lei 9/2007, do 13 de xuño, de subvencións de Galicia, e no artigo 13, puntos 2 e 3, da Lei 38/2003, do 17 de novembro, xeral de subvencións. Así mesmo, será de obrigado cumprimento a apreciación recollida no artigo 14 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia.</p>
    <p>b) Que estean suxeitas a unha orde de recuperación pendente, despois dunha decisión previa da Comisión que declarara unha axuda ilegal e incompatible co mercado interior, e en cumprimento do artigo 1.5.a) do Regulamento (UE) núm. 702/2014 da Comisión, do 25 de xuño.</p>
    <p>Terceiro. <em>Bases reguladoras</em></p>
    <p>Orde do 31 de decembro de 2020 pola que se establecen as bases reguladoras para a concesión de axudas de compensacións complementarias e axudas para a reposición dos animais en explotacións de gando bovino, ovino e cabrún, como consecuencia do sacrificio obrigatorio de gando en execución de programas oficiais de erradicación de enfermidades, e se convocan para o ano 2021 (códigos de procedemento MR553A, MR553B e MR550A).</p>
    <p>Cuarto. <em>Importe</em></p>
    <p>– Contía das compensacións complementarias:</p>
    <p>1. O importe das compensacións complementarias por lucro cesante en explotacións de gando bovino, ovino e cabrún será determinado con base nos cálculos aplicados ás marxes brutas das principais actividades produtivas gandeiras das explotacións, que se xuntan como anexo I a esta orde, tendo en conta o período de inactividade da explotación desde o día seguinte a aquel en que sexa efectivo o seu baleiro sanitario (a data real do baleiro é a data de sacrificio do último animal que saíu da explotación) e que fose ordenado pola autoridade competente.</p>
    <p>2. Os cálculos faranse multiplicando o valor en euros da marxe bruta (no anexo I desta orde) de cada unidade de produción polo número de unidades de produción que consten como datos oficiais referidos á explotación afectada na Consellería do Medio Rural, resultando así o importe anual que percibirá a explotación; este importe dividido entre 365 días determinará o importe diario conxunto da explotación, o cal dividirase entre o número obtido de animais sacrificados con dereito á axuda (para cada correspondente actividade produtiva do anexo I desta orde) para obter o importe que percibirá cada animal ao día.</p>
    <p> O importe por animal e día multiplicarase polo número de días de inactividade, e o resultado desta operación será o importe final que percibirá cada animal durante o tempo sinalado para o período da axuda de que se trate (no artigo 23.2 desta orde). </p>
    <p>No caso de recuperación parcial da actividade (incorporación de animais) serán descontados, para os días restantes, os importes das reses correspondentes.</p>
    <p>– Contías das axudas para a reposición:</p>
    <p>1. Contías básicas:</p>
    <p>a) As axudas para a compra de animais bovinos, ovinos e cabrúns destinados á reposición poderán concederse nas contías básicas e cos límites seguintes: 500 euros por animal adquirido da especie bovina e 50 euros por animal comprado para o gando ovino e o cabrún (houbese ou non baleiro sanitario na subexplotación); estes importes por animal poderán ser incrementados nun 10 % (550 €--&gt;bovino, 55 €--&gt; ovino e cabrún) se a explotación pertencía a unha asociación de defensa sanitaria gandeira (ADSG) nunhas datas determinadas, e no marco do artigo 1.2 desta orde.</p>
    <p>b) Para os efectos de determinar a axuda que se vai recibir, e tendo en conta o criterio recollido no artigo 32.2 desta orde, calcularase o importe medio percibido por animal sacrificado (valor da unidade sacrificada, do cal se beneficiou a persoa titular da explotación), que será o valor resultante de dividir as cantidades totais percibidas en concepto de indemnizacións polo sacrificio obrigatorio de animais, os importes das canais no matadoiro ou na comercialización dos animais e os importes do seguro gandeiro (este último, se é o caso), entre o número total de animais sacrificados considerados para a axuda.</p>
    <p>c) Levarase a cabo o pagamento completo da contía básica sinalada no artigo 32.1, sempre que a diferenza ou resta entre o prezo de compra do animal e o citado importe medio por animal sacrificado sexa un valor positivo igual ou superior á dita contía básica. No caso de que o resultado da referida diferenza fose un valor positivo inferior á contía básica, pagarase como contía da axuda o dito importe inferior. Se o resultado da diferenza é un valor negativo, non haberá axuda para o animal comprado de que se trate (o valor da unidade sacrificada é maior que o prezo de compra do animal reposto).</p>
    <p>d) Unha vez feitos os cálculos destas contías, e para unha mesma solicitude da axuda á reposición presentada para varios animais comprados, podería haber animais que perciban a axuda (valor positivo) e outros que non (valor negativo do importe), se é o caso.</p>
    <p>2. Contía adicional para o gando bovino:</p>
    <p>Ademais da contía básica, e cando como resultado dos cálculos sexa acadado o importe máximo dela para o animal (500 € ou 550 €), poderá concederse unha contía adicional para a res bovina comprada, nos casos recollidos no artigo 34 desta orde.</p>
    <p>3. Contía máxima das axudas para o gando bovino:</p>
    <p>a) A contía máxima da axuda para cada res bovina adquirida será a suma do importe máximo da contía básica mais o importe da contía adicional, se é o caso.</p>
    <p>b) Levarase a cabo o pagamento completo da contía máxima sinalada na alínea a) anterior, sempre que a diferenza ou resta entre o prezo de compra do animal e o importe medio por animal sacrificado sexa un valor positivo igual ou superior á dita contía máxima. No caso de que o resultado da dita diferenza sexa un valor positivo inferior á contía máxima, pagarase como contía da axuda o dito importe inferior.</p>
    <p>Quinto. <em>Prazo de presentación de solicitudes</em></p>
    <p>O prazo para a presentación de solicitudes e, se é o caso, da correspondente documentación complementaria, será desde o día seguinte ao da publicación desta orde no <em>Diario Oficial de Galicia</em> ata o día 30 de novembro de 2021. </p>
    <p>Santiago de Compostela, 31 de decembro de 2020</p>
    <footer><p>Silvestre José Balseiros Guinarte<br>Director xeral de Gandaría, Agricultura e Industrias Agroalimentarias</p></footer>

