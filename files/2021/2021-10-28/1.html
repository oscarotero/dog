---
date: '2021-10-28'
id: G0598-221021-0004
page: 52840
number: 208
agency: 'Consellería de Cultura, Educación e Universidade'
section: I. Disposicións xerais.
title: >-
  DECRETO 143/2021, do 14 de outubro, polo que se modifica o Decreto 279/2008,
  do 11 de decembro, modificado polo Decreto 395/2009, do 8 de outubro, polo que
  se crea e se regula o Consello Galego de Ensinanzas Artísticas Superiores.
range: Decreto
url: >-
  https://www.xunta.gal/dog/Publicados/2021/20211028/AnuncioG0598-221021-0004_gl.html
---
<p>O Consello Galego de Ensinanzas Artísticas Superiores foi creado polo Decreto 279/2008, do 11 de decembro, como órgano colexiado consultivo e de asesoramento da Consellería de Educación e Ordenación Universitaria para as políticas de coordinación e planificación das ensinanzas artísticas superiores en Galicia, e no seu artigo 3 establece a súa composición.</p>
    <p>A dita composición foi modificada polo Decreto 395/2009, do 8 de outubro, co fin de adaptala ás estruturas orgánicas das consellerías de Educación e Ordenación Universitaria, de Cultura e de Economía e Industria.</p>
    <p>Tendo en conta os cambios organizativos producidos nas citadas consellerías, procede levar a cabo os cambios pertinentes no Consello Galego de Ensinanzas Artísticas Superiores.</p>
    <p>Así pois, de conformidade coa competencia que lle corresponde á Comunidade Autónoma de Galicia en virtude dos artigos 27, 31 e 39 do Estatuto de autonomía de Galicia, por proposta do conselleiro de Cultura, Educación e Universidade, no exercicio das atribucións conferidas polo artigo 34 da Lei 1/1983, do 22 de febreiro, de normas reguladoras da Xunta e da súa Presidencia, e logo de deliberación do Consello da Xunta de Galicia na súa reunión do día catorce de outubro de dous mil vinte e un,</p>
    <h2>DISPOÑO:</h2>
    <p>Artigo único. Modificación do Decreto 279/2008, do 11 de decembro, modificado polo Decreto 395/2009, do 8 de outubro, polo que se crea e se regula o Consello Galego de Ensinanzas Artísticas Superiores</p>
    <p>Un. Modifícase o artigo 3, que queda redactado como segue:</p>
    <p>«Artigo 3. Composición</p>
    <p>1. O Consello Galego de Ensinanzas Artísticas Superiores estará composto polos seguintes membros:</p>
    <p>a) A persoa titular da consellería competente en materia de educación, que ocupará a súa presidencia.</p>
    <p>b) A persoa titular do centro directivo con competencias en ensinanzas artísticas superiores dependente da consellería competente en materia de educación, que ocupará a súa vicepresidencia.</p>
    <p>c) A persoa titular do centro directivo con competencias en ensinanzas universitarias dependente da consellería competente en materia de educación.</p>
    <p>d) A persoa titular do centro directivo con competencias en políticas culturais dependente da consellería competente en materia de cultura.</p>
    <p>e) A persoa titular do centro directivo con competencias en materia de igualdade.</p>
    <p>f) Unha persoa de recoñecido prestixio designada pola persoa titular da consellería con competencias en materia de cultura.</p>
    <p>g) Cinco personalidades de recoñecido prestixio do ámbito das artes, nomeadas pola persoa titular da consellería con competencias en materia de educación.</p>
    <p>h) Unha persoa nomeada polo Parlamento de Galicia, de recoñecido prestixio no ámbito das ensinanzas artísticas, e por proposta de cada un dos grupos políticos con representación parlamentaria, se o Parlamento o considera procedente.</p>
    <p>2. Actuará como secretario ou secretaria, con voz pero sen voto, un funcionario ou unha funcionaria da consellería competente en materia de educación.</p>
    <p>3. Na composición e organización deste órgano procurarase acadar unha presenza equilibrada entre homes e mulleres».</p>
    <p>Dous. Modifícase a disposición adicional, que queda redactada como segue:</p>
    <p>«Disposición adicional</p>
    <p>A Presidencia do Consello Galego de Ensinanzas Artísticas Superiores convocará, logo dos nomeamentos correspondentes, a súa sesión constitutiva no prazo de dez meses desde o día da entrada en vigor deste decreto, e o Pleno do Consello aprobará o seu regulamento interno nos seis meses seguintes ao día da súa constitución».</p>
    <p>Disposición derrogatoria única</p>
    <p>Queda derrogada a Orde do 20 de xuño de 2011 pola que se fai pública a composición do Consello Galego de Ensinanzas Artísticas Superiores.</p>
    <p>Disposición derradeira</p>
    <p>Este decreto entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, catorce de outubro de dous mil vinte e un</p>
    <footer><p>Alberto Núñez Feijóo<br>Presidente </p></footer>
    <p class="dog-firma-izq">Román Rodríguez González<br>Conselleiro de Cultura, Educación e Universidade</p>

