---
date: '2021-10-28'
id: G0595-201021-0004
page: 52843
number: 208
agency: 'Vicepresidencia primeira e Consellería de Presidencia, Xustiza e Turismo'
section: III. Outras disposicións.
title: >-
  DECRETO 144/2021, do 14 de outubro, polo que se declara a urxente ocupación,
  para efectos de expropiación forzosa, dos bens e dereitos necesarios para a
  realización das obras do proxecto denominado Proxecto de acondicionamento de
  sendeiro no rego Pedrín e recuperación do seu contorno no concello de Ribeira,
  no termo municipal de Ribeira (A Coruña).
range: Decreto
url: >-
  https://www.xunta.gal/dog/Publicados/2021/20211028/AnuncioG0595-201021-0004_gl.html
---
<p>O Concello de Ribeira, en sesión celebrada o día 29 de marzo de 2021, acordou solicitar á Xunta de Galicia a declaración de urxente ocupación dos bens e dereitos afectados pola expropiación forzosa do proxecto denominado Proxecto de acondicionamento de sendeiro no rego Pedrín e recuperación do seu contorno no concello de Ribeira, ao abeiro do disposto no artigo 52 da Lei de expropiación forzosa.</p>
    <p>Os bens nos que se concreta a declaración de urxente ocupación están determinados no expediente que se someteu a información pública.</p>
    <p>Con data do 16 de agosto de 2021 tivo entrada no rexistro da Dirección Xeral de Administración Local da Xunta de Galicia a solicitude do concello de Ribeira e o expediente. Con data do 20 de agosto de 2021 o concello achegou documentación complementaria a súa solicitude inicial. O expediente contén a xustificación acreditativa da motivación para a declaración de urxente ocupación.</p>
    <p>O expediente tratouse na Comisión de Secretarios Xerais previa a súa elevación ao Consello da Xunta de Galicia.</p>
    <p>O expediente contén a documentación a que se refire o artigo primeiro da Orde do 7 de decembro de 1983, sobre declaracións de urxente ocupación, así como a exixida no artigo 52 da Lei de expropiación forzosa.</p>
    <p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, xa que a actuación consistente no acondicionamento dun sendeiro e a recuperación ambiental da contorna pretende restablecer a riqueza natural e cultural do rego Pedrín. O curso fluvial deste rego está dominado por especies invasoras que condicionan o desenvolvemento do bosque de ribeira e limitan a súa función ambiental. A eliminación destas especies invasoras permitirá a rexeneración do bosque de ribeira coa plantación de especies propias deste ecosistema. Así mesmo, aproveitarase a recuperación de elementos existentes para crear un hábitat propicio para a supervivencia de anfibios presentes na zona en perigo de desaparición.</p>
    <p>A urxencia vén dada pola necesidade de acometer as obras de eliminación de especies invasoras e acondicionamento xeral da ribeira do rego Pedrín antes de que a temporada de máximas precipitacións inunde os terreos adxacentes ao curso fluvial o cal impediría o inicio dos traballos. O inicio dos traballos nesta época de máxima pluviosidade produciría arrastre de sedimentos cunha incidencia negativa nas condicións físico-químicas da auga e sobre a flora e fauna do rego. As obras tampouco se poden iniciar na primavera, xa que interferirían no hábitat na época de crecemento vexetativo e cría das especies animais que se pretenden recuperar neste espazo.</p>
    <p>A competencia para a declaración da urxente ocupación correspóndelle ao Consello da Xunta de Galicia segundo o disposto nos artigos 27.2 e 28.2 do Estatuto de autonomía de Galicia.</p>
    <p>Na súa virtude, por proposta do vicepresidente primeiro e conselleiro de Presidencia, Xustiza e Turismo, e logo de deliberación do Consello da Xunta de Galicia na súa reunión do catorce de outubro de dous mil vinte e un,</p>
    <h2>DISPOÑO:</h2>
    <p>Artigo único</p>
    <p>De conformidade co disposto no artigo 52 da Lei de expropiación forzosa, declárase a urxente ocupación, para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto denominado Proxecto de acondicionamento de sendeiro no rego Pedrín e recuperación do seu contorno no concello de Ribeira no termo municipal de Ribeira (A Coruña), debendo, de ser o caso, unha vez ocupados os terreos necesarios, obter as autorizacións que fosen necesarias dos organismos competentes, con carácter previo ao inicio das obras.</p>
    <p>Santiago de Compostela, catorce de outubro de dous mil vinte e un</p>
    <footer><p>Alberto Núñez Feijóo<br>Presidente</p><p>Alfonso Rueda Valenzuela<br>Vicepresidente primeiro e conselleiro de Presidencia, Xustiza e Turismo</p></footer>

