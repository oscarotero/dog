---
date: '2021-09-30'
id: G0256-290921-0001
page: 47816
number: 189
agency: Axencia Turismo de Galicia
section: III. Outras disposicións.
title: >-
  RESOLUCIÓN do 29 de setembro de 2021 pola que se amplía o prazo de execución
  previsto na Resolución do 4 de xuño de 2020 pola que se modifican os prazos de
  execución e xustificación recollidos na Resolución do 19 de novembro de 2019
  pola que se establecen as bases reguladoras para a concesión, en réxime de
  concorrencia competitiva, de subvencións a proxectos de promoción e
  dinamización do Xacobeo 2021 dentro do programa O teu Xacobeo, e se procede á
  súa convocatoria para os anos 2020 e 2021.
range: Resolución
url: >-
  https://www.xunta.gal/dog/Publicados/2021/20210930/AnuncioG0256-290921-0001_gl.html
---
<p>O 29 de novembro de 2019 publicouse no <em>Diario Oficial de Galicia</em> núm. 228 a Resolución do 19 de novembro de 2019 pola que se establecen as bases reguladoras para a concesión, en réxime de concorrencia competitiva, de subvencións a proxectos de promoción e dinamización do Xacobeo 2021 dentro do programa O teu Xacobeo, e se procede á súa convocatoria para os anos 2020 e 2021. A devandita resolución ten por obxecto fixar as bases reguladoras e a convocatoria plurianual das subvencións, en réxime de concorrencia competitiva, a proxectos de promoción e dinamización con motivo da conmemoración do Ano Santo Xacobeo 2021 que se celebren entre o 1 de maio de 2020 e o 30 de abril de 2021, co obxectivo principal de lograr unha programación sociocultural cara ao Xacobeo 2021 para a promoción e potenciación de Galicia, así como reforzo da dimensión internacional do Camiño de Santiago e da propia Comunidade Autónoma, tales como exposicións, mostras, intervencións, exhibicións, concertos, feiras e festivais, publicacións, creacións audiovisuais, talleres, xornadas de formación, conferencias, charlas, encontros, foros, actividades deportivas dirixidas, torneos, mostras gastronómicas, catas e degustacións, actividades de formación e intercambio, e outras.</p>
    <p>O 10 de xuño de 2020 publicouse no <em>Diario Oficial de Galicia</em> núm. 112 a Resolución do 4 de xuño de 2020 pola que se modifican os prazos de execución e xustificación recollidos na Resolución do 19 de novembro de 2019 pola que se establecen as bases reguladoras para a concesión, en réxime de concorrencia competitiva, de subvencións a proxectos de promoción e dinamización do Xacobeo 2021 dentro do programa O teu Xacobeo, e se procede á súa convocatoria para os anos 2020 e 2021, que dispón no seu artigo primeiro que os proxectos presentados ao abeiro da Resolución do 19 de novembro de 2019 executaranse entre o 1 de outubro de 2020 e o 30 de setembro de 2021, así como que o prazo de xustificación rematará o 15 de outubro de 2021.</p>
    <p>Mediante o Real decreto 463/2020, do 14 de marzo, declarouse o estado de alarma para conter a propagación de infeccións causadas polo SARS-CoV-2, que foi prorrogado por Resolución do 29 de outubro de 2020, do Congreso dos Deputados, e mantivo a súa vixencia ata as 00.00 horas do día 9 de maio de 2021.</p>
    <p>As dificultades e restricións derivadas da crise sanitaria obrigaron ao aprazamento da execución de moitas das actividades obxecto desta convocatoria, que vai dirixida ao desenvolvemento de actuacións e accións que maioritariamente implican a concentración de público nun espazo común que deben compartir, polo que se fai preciso adoptar as medidas precisas de cara a posibilitar o cumprimento dos requisitos establecidos nas correspondentes bases reguladoras por parte das persoas beneficiarias das subvencións, ampliando o prazo de execución dos proxectos imputables á anualidade 2021 ao 15 de outubro de 2021.</p>
    <p>Polo exposto, </p>
    <h2>RESOLVO:</h2>
    <p>Primeiro. Ampliar o prazo de execución dos proxectos presentados ao abeiro da Resolución do 19 de novembro de 2019 pola que se establecen as bases reguladoras para a concesión, en réxime de concorrencia competitiva, de subvencións a proxectos de promoción e dinamización do Xacobeo 2021 dentro do programa O teu Xacobeo, e se procede á súa convocatoria para os anos 2020 e 2021 ao 15 de outubro de 2021. O prazo de xustificación rematará o 15 de outubro de 2021.</p>
    <p>Santiago de Compostela, 29 de setembro de 2021</p>
    <footer><p>Mª Nava Castro Domínguez<br>Directora da Axencia Turismo de Galicia</p></footer>

