---
date: '2021-06-15'
id: G0597-070621-0005
page: 29764
number: 112
agency: Consellería de Facenda e Administración Pública
section: IV. Oposicións e concursos.
title: >-
  RESOLUCIÓN do 8 de xuño de 2021, da Dirección Xeral da Función Pública, pola
  que se fan públicas as listas provisionais para a contratación temporal de
  persoal laboral da Xunta de Galicia de determinados grupos e categorías.
range: Resolución
url: >-
  https://www.xunta.gal/dog/Publicados/2021/20210615/AnuncioG0597-070621-0005_gl.html
---
<p>De conformidade co artigo 6.2 do Decreto 37/2006, do 2 de marzo, polo que se regula o nomeamento de persoal interino para o desempeño con carácter transitorio de prazas reservadas a persoal funcionario e a contratación temporal de persoal laboral da Xunta de Galicia, o prazo de presentación de solicitudes para formar parte das listas iníciase anualmente o 1 de marzo e remata o 30 de abril.</p>
    <p>Como consecuencia da evolución da pandemia do coronavirus COVID-19 incrementouse a necesidade de contratación temporal de persoal laboral da Xunta de Galicia do grupo I, categoría 2 (médico e outras), grupo II, categoría 2 (ATS e outras) e grupo IV, categoría 3 (auxiliar de clínica e outras), nos centros residenciais dependentes da Consellería de Política Social.</p>
    <p>Dado que existe unha necesidade de contratación máis intensa nestas liñas, urxe a súa publicación con anterioridade e de xeito independente á publicación das restantes listas para o desempeño transitorio de prazas reservadas a persoal funcionario e a contratación temporal de persoal laboral da Xunta de Galicia. </p>
    <p>Por outra parte, tamén son obxecto de publicación nesta resolución as listas de contratación temporal de persoal laboral da Xunta de Galicia do grupo I, categorías 6 (titulado/a superior psicólogo/a) e 11 (titulado/a superior pedagogo/a), grupo II, categorías 6 (educador/a, profesor/a especial), 11 (fisioterapeuta), 17 (asistente social) e 20 (terapeuta ocupacional), e grupo III, categoría 50 (técnico/a especialista en xardín de infancia). </p>
    <p>Todas as categorías contidas nesta resolución serán obxecto de funcionarización proximamente e, ao non existeren listas de natureza funcionarial equivalente, cómpre publicalas neste momento, con anterioridade ás restantes listas, para iniciar o procedemento de elaboración das listas únicas ao abeiro do establecido na disposición transitoria segunda do Decreto 37/2006, do 2 de marzo.</p>
    <p>Por todo o exposto, unha vez finalizado o prazo de presentación de solicitudes, foron examinadas as instancias presentadas nestas categorías coa finalidade de comprobar a concorrencia dos requisitos exixidos e valorar os méritos alegados polas persoas interesadas.</p>
    <p>Concluídos os anteriores traballos, elaboradas e aprobadas as listas correspondentes, a Comisión Permanente, de acordo co establecido no artigo 4 do Decreto 37/2006, do 2 de marzo, acordou elevar ao titular da dirección xeral da Función Pública as listas provisionais de admitidos e excluídos para a súa publicación no <em>Diario Oficial de Galicia</em>.</p>
    <p>De conformidade co establecido no artigo 11 do Decreto 37/2006, do 2 de marzo, esta dirección xeral</p>
    <h2>RESOLVE:</h2>
    <p>Primeiro. Facer públicas as listas provisionais para a contratación temporal de persoal laboral do grupo I, categorías 2 (médico e outras), 6 (titulado/a superior psicólogo/a) e 11 (titulado/a superior pedagogo/a), grupo II, categorías 2 (ATS e outras), 6 (educador/a, profesor/a especial), 11 (fisioterapeuta), 17 (asistente social) e 20 (terapeuta ocupacional), grupo III, categoría 50 (técnico/a especialista en xardín de infancia) e grupo IV, categoría 3 (auxiliar de clínica e outras).</p>
    <p>Segundo. As listas poderanse consultar no portal web corporativo da Xunta de Galicia, http://funcionpublica.xunta.gal, apartado de &lt;Listas de contratación&gt;, no Servizo de Atención e Información á Cidadanía a través do teléfono 012 e nas oficinas de rexistro e atención á cidadanía da Xunta de Galicia (oficinas dos edificios administrativos da Vicepresidencia Primeira e Consellería de Presidencia, Xustiza e Turismo).</p>
    <p>Nas ditas listas figura a seguinte información:</p>
    <p>– Solicitantes admitidos na lista, con indicación da puntuación provisional resultante da aplicación do baremo establecido no artigo 9 do Decreto 37/2006.</p>
    <p>– Solicitantes excluídos, con expresión da causa de exclusión.</p>
    <p>Terceiro. As persoas interesadas disporán dun prazo de dez días hábiles, contados a partir do día seguinte ao da publicación desta resolución no <em>Diario Oficial de Galicia</em>, para presentar reclamacións ante a Comisión Permanente (Dirección Xeral da Función Pública, Consellería de Facenda e Administración Pública. Edificio Administrativo San Caetano, s/n, Santiago de Compostela).</p>
    <p>Xunto coas ditas reclamacións achegarase, de ser o caso:</p>
    <p>– Documentación precisa para emendar a causa de exclusión.</p>
    <p>– Certificación de servizos prestados na Administración xeral da Comunidade Autónoma de Galicia ou en entidades públicas instrumentais do sector público autonómico incluídas no artigo 45.a) da Lei 16/2010, do 17 de decembro, no mesmo grupo, categoría, corpo ou escala, nos termos previstos no artigo 9.b) do Decreto 37/2006, segundo o modelo que figura como anexo I desta resolución. A certificación será expedida polas unidades seguintes:</p>
    <p>– Servizos centrais:</p>
    <p>Secretario/a xeral técnico/a, subdirector/a xeral ou xefes/as de servizo que teñan atribuídas funcións en materia de xestión de persoal, dependentes da secretaría xeral técnica da consellería respectiva ou do ente público instrumental onde estea a prestar servizos ou onde os prestou por última vez.</p>
    <p>– Servizos periféricos:</p>
    <p>Xefes/as territoriais ou funcionario/a responsable da área de persoal dos departamentos territoriais, directores/as provinciais ou delegados/as comarcais da consellería ou do ente público instrumental onde preste servizos ou onde os prestou por última vez.</p>
    <p>No suposto de que algunha das persoas solicitantes provisionalmente excluída non presente a documentación necesaria para emendar a causa de exclusión, quedará definitivamente excluída. </p>
    <p>As persoas integrantes das listas que na súa solicitude de inclusión autorizasen expresamente a consulta dalgúns datos pola Administración e que figuren excluídas nestas listas provisionais por causas relacionadas coa imposibilidade material da obtención dos ditos datos, deberán achegar, para acreditaren o cumprimento dos requisitos exixidos, no indicado prazo de dez días concedido para formular reclamación contra as listas provisionais, copia auténtica da documentación respecto á cal non foi posible obter datos ao realizar a consulta.</p>
    <p>Cuarto. A partir da publicación desta resolución no <em>Diario Oficial de Galicia</em>, tanto as persoas solicitantes provisionalmente admitidas como as provisionalmente excluídas poderán presentar solicitude de suspensión de chamamentos de conformidade co establecido no artigo 15.2 do Decreto 37/2006.</p>
    <p>O modelo de solicitude está á disposición das persoas interesadas no portal web corporativo da Xunta de Galicia, http://funcionpublica.xunta.gal, epígrafe de «Listas de contratación».</p>
    <p>Unha vez transcorrido o prazo para formular alegacións, levaranse a efecto as emendas procedentes e daráselles publicidade ás listas definitivas no <em>Diario Oficial de Galicia</em>.</p>
    <p>Santiago de Compostela, 8 de xuño de 2021</p>
    <footer><p>José María Barreiro Díaz<br>Director xeral da Función Pública</p></footer>

