---
date: '2021-02-22'
id: G0177-180221-0001
page: 11069
number: 35
agency: Axencia para a Modernización Tecnolóxica de Galicia
section: III. Outras disposicións.
title: >-
  RESOLUCIÓN conxunta do 17 de febreiro de 2021, da Axencia Tributaria de
  Galicia e da Axencia para a Modernización Tecnolóxica de Galicia, pola que se
  declaran actuacións administrativas automatizadas.
range: Resolución
url: >-
  https://www.xunta.gal/dog/Publicados/2021/20210222/AnuncioG0177-180221-0001_gl.html
---
<p>Corresponde á Axencia Tributaria de Galicia, en virtude do artigo 9 do Decreto 202/2012, do 18 de outubro, polo que se crea a Axencia Tributaria de Galicia e se aproba o seu estatuto, a xestión recadatoria en período executivo dos recursos da Facenda pública de Galicia.</p>
    <p>A Lei 40/2015, do 1 de outubro, de réxime xurídico do sector público (en diante, Lei 40/2015), integra as materias que demandaban unha regulación unitaria das relacións ad intra de cada Administración e das relacións entre elas, como a sinatura e as sedes electrónicas, o intercambio electrónico de datos en contornos pechados de comunicación e a actuación administrativa automatizada. </p>
    <p>O artigo 41.1 da Lei 40/2015 define a actuación administrativa automatizada como calquera acto ou actuación realizada integramente a través de medios electrónicos por unha Administración pública no marco dun procedemento administrativo e na cal non interviñer de forma directa un empregado público.</p>
    <p>O artigo 41.2 da devandita lei determina que, en caso de actuación administrativa automatizada, se deberá establecer previamente o órgano ou os órganos competentes, segundo os casos, para a definición das especificacións, a programación, o mantemento, a supervisión e o control de calidade e, se for o caso, a auditoría do sistema de información e do seu código fonte. Así mesmo, indicarase o órgano que debe ser considerado responsable para efectos de impugnación.</p>
    <p>A Lei 4/2019, do 17 de xullo, de administración dixital de Galicia, establece no artigo 76.4 que as actuacións administrativas automatizadas se deberán declarar mediante unha resolución conxunta do órgano competente para a definición das especificacións, a programación, o mantemento, a supervisión e o control de calidade e, se é o caso, a auditoría do sistema de información e do seu código fonte, así como do órgano responsable para os efectos de impugnación. Nesta resolución especificarase a identificación de tales órganos e os sistemas de sinatura utilizados, de ser o caso, para a actuación administrativa automatizada. Así mesmo, o artigo 76.5 indica que se publicará na sede electrónica da Xunta de Galicia e no <em>Diario Oficial de Galicia</em> o texto íntegro das resolucións indicadas no punto anterior.</p>
    <p>No ámbito tributario, a Lei 58/2003, do 17 de decembro, xeral tributaria, establece no seu artigo 96 que a Administración tributaria promoverá a utilización das técnicas e dos medios electrónicos, informáticos e telemáticos necesarios para o desenvolvemento da súa actividade e o exercicio das súas competencias coas limitacións que a constitución e as leis establezan.</p>
    <p>O citado artigo establece ademais que os procedementos e as actuacións en que se utilicen técnicas e medios electrónicos, informáticos e telemáticos garantirán a identificación da Administración tributaria actuante e o exercicio da súa competencia. Ademais, cando a Administración tributaria actúe de forma automatizada, garantirase a identificación dos órganos competentes para a programación e supervisión do sistema de información e dos órganos competentes para resolver os recursos que poidan interporse. Os programas e as aplicacións electrónicos, informáticos e telemáticos que vaian ser utilizados pola Administración tributaria para o exercicio das súas potestades deberán ser previamente aprobados por esta na forma que se determine regulamentariamente. </p>
    <p>Así, o artigo 85.1 do Regulamento xeral das actuacións e os procedementos de xestión e inspección tributaria e de desenvolvemento das normas comúns dos procedementos de aplicación dos tributos aprobado mediante o Real decreto 1065/2007, do 27 de xullo, establece que, nos supostos de actuación automatizada, as aplicacións informáticas que efectúen tratamentos de información cuxo resultado sexa utilizado pola Administración tributaria para o exercicio das súas potestades e polas que se determine directamente o contido das actuacións administrativas deberán ser previamente aprobadas mediante resolución do órgano que debe ser considerado responsable para efectos da impugnación dos correspondentes actos administrativos.</p>
    <p>Coa aprobación da presente resolución cómpre derrogar a Resolución do 29 de decembro de 2006, da Dirección Xeral de Tributos, pola que se aproban os programas e as aplicacións informáticas para a obtención de certificados de non ter débedas en período executivo coa Comunidade Autónoma de Galicia e da presentación do imposto sobre o patrimonio.</p>
    <p>Por todo o exposto,</p>
    <h2>RESOLVO:</h2>
    <p>Primeiro. Declarar as seguintes actuacións administrativas automatizadas a través de sistemas de información no ámbito da Axencia Tributaria de Galicia:</p>
    <p>a) Emisión de certificados de presentación do imposto sobre o patrimonio obtidos polos cidadáns telematicamente ou nas delegacións da Axencia Tributaria de Galicia.</p>
    <p>b) Emisión de certificados de non ter débedas en período executivo coa Comunidade Autónoma de Galicia obtidos polos cidadáns telematicamente ou nas delegacións da Axencia Tributaria de Galicia.</p>
    <p>c) Emisión de certificados de non ter débedas en período executivo coa Comunidade Autónoma de Galicia obtidos telematicamente polos órganos xestores de axudas, subvencións e contratos. </p>
    <p>d) Emisión de certificados de presentación do imposto sobre o patrimonio obtidos telematicamente polos órganos xestores de axudas, subvencións e contratos.</p>
    <p>Segundo. Procédese á aprobación dos programas e das aplicacións informáticas para a xeración dos certificados de presentación do imposto sobre o patrimonio e de non ter débedas en período executivo coa Comunidade Autónoma de Galicia, que se levará a cabo do seguinte xeito:</p>
    <p>1. O sistema de información da Axencia Tributaria de Galicia poderá xerar, mediante actuación administrativa automatizada, os certificados sinalados no punto anterior.</p>
    <p>2. A aplicación informática levará a cabo un tratamento da información existente no sistema de información da Axencia Tributaria de Galicia co fin de verificar os requisitos establecidos no Regulamento xeral das actuacións e os procedementos de xestión e inspección tributaria e de desenvolvemento das normas comúns dos procedementos de aplicación dos tributos aprobado mediante o Real decreto 1065/2007, do 27 de xullo.</p>
    <p>3. A aplicación informática xerará un documentado electrónico co contido de certificado autenticado mediante código seguro de verificación.</p>
    <p>Terceiro. Os órganos responsables en relación coas actuacións administrativas automatizadas relacionadas no ordinal primeiro serán:</p>
    <p>a) A Axencia Tributaria de Galicia, como órgano responsable da definición das especificacións destas actuacións administrativas automatizadas. </p>
    <p>b) A Axencia para a Modernización Tecnolóxica de Galicia, como órgano responsable da programación, do mantemento, da supervisión e do control de calidade e, se é o caso, da auditoría do sistema de información e do seu código fonte.</p>
    <p>Cuarto. Autorizar a Axencia para a Modernización Tecnolóxica de Galicia para xestionar a solicitude de creación dun selo electrónico denominado «axencia tributaria de galicia» ante a autoridade de servizos de certificación que corresponda.</p>
    <p>A titularidade, así como a responsabilidade do seu uso, corresponderá á Axencia Tributaria de Galicia.</p>
    <p>O selo electrónico estará baseado nun certificado electrónico recoñecido ou cualificado e as súas características técnicas xerais serán as que consten na declaración de prácticas de certificación do emisor do certificado.</p>
    <p>Os datos necesarios para acceder ao servizo de validación para a verificación do certificado estarán incluídos no certificado. Os datos que deberán constar no selo electrónico son os seguintes:</p>
    <p>a) NIF do organismo subscritor: Q1500393B.</p>
    <p>b) Organismo subscritor: Axencia Tributaria de Galicia.</p>
    <p>c) Nome do selo: axencia tributaria de galicia.</p>
    <p>Quinto. Autorizar a Axencia para a Modernización Tecnolóxica de Galicia para utilizar o selo electrónico denominado «axencia tributaria de galicia» para asinar as actuacións administrativas automatizadas declaradas nesta resolución e para realizar as tarefas técnicas precisas para a súa implantación efectiva nos sistemas automatizados que dan soporte ás actuacións e aos procedementos mencionados.</p>
    <p>Sexto. Autorizar a Axencia para a Modernización Tecnolóxica de Galicia para a renovación do selo electrónico «axencia tributaria de galicia» sempre e cando continúen vixentes as actuacións administrativas automatizadas declaradas nesta resolución.</p>
    <p>Sétimo. Queda derrogada a Resolución do 29 de decembro de 2006, da Dirección Xeral de Tributos, pola que se aproban os programas e as aplicacións informáticas para a obtención de certificados de non ter débedas en período executivo coa Comunidade Autónoma de Galicia e da presentación do imposto sobre o patrimonio.</p>
    <p>Octavo. A presente resolución producirá efectos desde o día da súa sinatura e publicarase na sede electrónica da Xunta de Galicia.</p>
    <p>Santiago de Compostela, 17 de febreiro de 2021</p>
    <table>
     <tbody>
      <tr>
       <td>Mª Victoria González Vázquez
        Directora da Axencia <br>Tributaria de Galicia</td>
       <td>Mar Pereira Álvarez
        Directora da Axencia para <br>a Modernización Tecnolóxica de Galicia</td>
      </tr>
     </tbody>
    </table>

