---
date: '2021-11-05'
id: G0532-281021-0002
page: 54248
number: 213
agency: 'Consellería de Medio Ambiente, Territorio e Vivenda'
section: III. Outras disposicións.
title: >-
  ORDE do 28 de outubro de 2021 pola que se amplía o prazo de execución e
  xustificación das subvencións convocadas ao abeiro da Orde do 1 de xullo de
  2021 pola que se establecen as bases reguladoras para a concesión de axudas a
  entidades locais de Galicia para o financiamento de actuacións en materia de
  residuos de competencia municipal, cofinanciadas polo Fondo Europeo de
  Desenvolvemento Rexional con cargo ao programa operativo Feder Galicia
  2014-2020, e se procede á súa convocatoria en réxime de concorrencia
  competitiva para o ano 2021 (código de procedemento MT975I).
range: Orde
url: >-
  https://www.xunta.gal/dog/Publicados/2021/20211105/AnuncioG0532-281021-0002_gl.html
---
<p>A Consellería de Medio Ambiente, Territorio e Vivenda publicou, no <em>Diario Oficial de Galicia</em> número 133, do día 14 de xullo de 2021, a Orde do 1 de xullo de 2021 pola que se establecen as bases reguladoras para a concesión de axudas a entidades locais de Galicia para o financiamento de actuacións en materia de residuos de competencia municipal, cofinanciadas polo Fondo Europeo de Desenvolvemento Rexional con cargo ao programa operativo Feder Galicia 2014-2020, e se procede á súa convocatoria en réxime de concorrencia competitiva para o ano 2021 (código de procedemento MT975I).</p>
    <p>Cómpre significar que as axudas obxecto desta orde, identificadas co código de procedemento MT975I, están cofinanciadas nun 80 % polo Fondo Europeo de Desenvolvemento Rexional, no marco do programa operativo Feder Galicia 2014-2020.</p>
    <p>De acordo co disposto no artigo 20, punto 4, das bases reguladoras das axudas, a data límite para executar o proxecto e presentar a documentación xustificativa dos investimentos será o 30 de novembro de 2021.</p>
    <p>Cómpre significar, non obstante, que o artigo 45.3 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia, establece a posibilidade de que o órgano concedente das subvencións outorgue, salvo precepto en contra contido nas bases reguladoras, unha ampliación do prazo establecido para presentar a xustificación, que non excederá a metade deste e sempre que con iso non se prexudiquen dereitos de terceiros.</p>
    <p>Pola súa banda, o procedemento para a concesión da ampliación réxese polo establecido no artigo 32 da Lei 39/2015, do 1 de outubro, do procedemento administrativo común das administracións públicas, en que se indica que a ampliación poderá acordarse de oficio ou por instancia de parte antes do vencemento do prazo de que se trate e se as circunstancias así o aconsellasen.</p>
    <p>En consecuencia, tendo en conta a data de resolución das devanditas axudas, así como o axustado tempo existente ata a finalización do prazo de xustificación, que presenta unha serie de dificultades para executar e xustificar os investimentos subvencionados na referida data límite, debido tanto a cuestións orzamentarias como de procedemento de contratación nas entregas de materiais polos provedores, sen que con iso se ocasionen prexuízos a terceiros e sobre a base dos requisitos e condicións previstos na normativa anteriormente citada, acórdase a ampliación que deseguido se sinala.</p>
    <p>Na súa virtude, facendo uso das facultades que me confire o artigo 34 da Lei 1/1983, do 22 de febreiro, reguladora da Xunta e da súa Presidencia, e demais disposicións de xeral aplicación,</p>
    <p class="dog-titulo">DISPOÑO:</p>
    <p>Artigo 1</p>
    <p>Modifícase, en relación cos proxectos obxecto de subvención, a data límite do artigo 20, punto 4, da Orde do 1 de xullo de 2021 pola que se establecen as bases reguladoras para a concesión de axudas a entidades locais de Galicia para o financiamento de actuacións en materia de residuos de competencia municipal, cofinanciadas polo Fondo Europeo de Desenvolvemento Rexional con cargo ao programa operativo Feder Galicia 2014-2020, e se procede á súa convocatoria en réxime de concorrencia competitiva para o ano 2021 (código de procedemento MT975I), ampliándose o período de execución das actuacións que se subvencionan e o período para presentar a documentación xustificativa dos investimentos ata o 30 de decembro de 2021.</p>
    <p>Disposición derradeira</p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 28 de outubro de 2021</p>
    <footer><p>Ángeles Vázquez Mejuto<br>Conselleira de Medio Ambiente, Territorio e Vivenda</p></footer>

