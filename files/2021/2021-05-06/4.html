---
date: '2021-05-06'
id: O150-280421-0001
page: 22894
number: 85
agency: Escola Galega de Administración Pública
section: III. Outras disposicións.
title: >-
  RESOLUCIÓN do 28 de abril de 2021 pola que se convocan cursos para o persoal
  ao servizo da Administración pública da Comunidade Autónoma e da
  Administración local de Galicia no eido social.
range: Resolución
url: >-
  https://www.xunta.gal/dog/Publicados/2021/20210506/AnuncioO150-280421-0001_gl.html
---
<p>De acordo co convenio de colaboración entre a Escola Galega de Administración Pública (en diante, EGAP) e a Federación de Empregados e Empregadas dos Servizos Públicos de Galicia (en adiante, FeSP-UGT Galicia) para o desenvolvemento de actividades de formación, divulgación e investigación,</p>
    <h2>RESOLVO:</h2>
    <p>Convocar os cursos que figuran no anexo II, que deberán desenvolverse segundo as bases detalladas no anexo I.</p>
    <p>Santiago de Compostela, 28 de abril de 2021</p>
    <footer><p>Sonia Rodríguez-Campos González<br>Directora da Escola Galega de Administración Pública</p></footer>
    <h2>ANEXO I</h2>
    <p>Primeira. Requisitos das persoas participantes</p>
    <p>Poderá participar nas accións formativas convocadas nesta resolución o persoal ao servizo da Administración pública da Comunidade Autónoma e da Administración local de Galicia que se encontre en situación de servizo activo (incluído o permiso por maternidade ou paternidade, adopción ou acollemento ou excedencia polo coidado dun/dunha fillo/a ou familiar) e que reúna os requisitos establecidos nesta convocatoria e para cada un dos casos no anexo II.</p>
    <p>Segunda. Desenvolvemento das actividades de formación</p>
    <p>As actividades formativas realizaranse cos requirimentos, a duración e as condicións que para cada un deles se indiquen na convocatoria. A información relativa ao desenvolvemento das actividades, así como as súas posibles modificacións, será actualizada e ampliada na páxina web <a href="https://egap.xunta.gal">https://egap.xunta.gal</a>.</p>
    <p>Terceira. Solicitudes e prazos</p>
    <p>1. O prazo de presentación de solicitudes será desde o día seguinte ao da publicación desta resolución no <em>Diario Oficial de Galicia</em> e ata o 14 de maio de 2021.</p>
    <p>2. As solicitudes de participación nas actividades formativas só poderán realizarse mediante o formulario de matrícula telemática dispoñible no enderezo <a href="https://egap.xunta.gal/matricula">https://egap.xunta.gal/matricula</a>, desde as 9.00 horas da data de inicio do prazo de presentación de solicitudes e ata as 14.00 horas da data de finalización. As solicitudes entenderanse presentadas unha vez que se complete correctamente o proceso de matriculación.</p>
    <p>3. Serán excluídas automaticamente aquelas solicitudes que non se axusten ao formulario de solicitude, non teñan cubertos correctamente os datos precisos para a realización do proceso de selección ou sexan presentadas fóra de prazo.</p>
    <p>4. As persoas que oculten ou falseen datos esenciais para a selección serán automaticamente excluídas das actividades solicitadas e pasarán ao final das listas de todas as actividades formativas que soliciten e cuxo prazo de matrícula comece dentro do ano seguinte contado desde que se detecte o feito. </p>
    <p>5. As persoas interesadas en recibir mensaxes sobre o proceso de selección deberán facilitar un enderezo de correo electrónico e/ou un número de teléfono móbil e, ao tratarse de actividades impartidas na modalidade de teleformación, deberán dispor dun equipamento informático que cumpra os seguintes requisitos técnicos:</p>
    <p>– Un computador con conexión á internet.</p>
    <p>– Un navegador web actualizado.</p>
    <p>6. As persoas que necesiten acreditar circunstancias específicas (discapacidade, permiso de maternidade, etc), de acordo cos criterios de selección, poderán remitirlle á EGAP a correspondente documentación complementaria, xunto cunha copia do formulario da matrícula, ou ao enderezo de correo electrónico <a href="mailto:xestion.egap@xunta.gal">xestion.egap@xunta.gal</a>, sen prexuízo do previsto no artigo 16.4 da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro). A devandita documentación deberá enviarse por unha única das vías indicadas; no caso contrario só serán considerados os datos achegados por correo electrónico. A documentación deberá presentarse dentro do prazo sinalado no punto 1 desta base.</p>
    <p>7. A EGAP adoptará as medidas necesarias para facilitar a presentación das solicitudes. As dúbidas, as dificultades técnicas e as peticións de información complementaria serán atendidas a través dos números de teléfono 981 54 62 57, 981 54 63 35, en horario de atención ao publico (das 9.00 ás 14.00 horas), e do enderezo de correo electrónico <a href="mailto:xestion.egap@xunta.gal">xestion.egap@xunta.gal</a>.</p>
    <p>Cuarta. Comprobación de datos</p>
    <p>1. Para a tramitación do procedemento consultaranse automaticamente os datos das persoas interesadas necesarios para realizar o proceso de selección das actividades formativas.</p>
    <p>2. No caso de que as persoas interesadas se opoñan a esta consulta, deberán indicalo expresamente e enviar os documentos que indiquen a súa situación administrativa, o tipo de persoal e a antigüidade na Administración.</p>
    <p>3. Excepcionalmente, no caso de que algunha circunstancia imposibilitase a obtención dos citados datos, poderáselles solicitar ás persoas interesadas a presentación dos documentos correspondentes.</p>
    <p>4. A presentación da solicitude comportará a autorización da persoa solicitante ao órgano xestor para pedir as certificacións necesarias para realizar a selección de acordo cos criterios da EGAP.</p>
    <p>Quinta. Criterios de selección</p>
    <p>Os criterios selectivos que serán empregados son os sinalados con carácter xeral na Resolución do 4 de xaneiro de 2008 pola que se actualizan os criterios de participación nas actividades formativas da Escola Galega de Administración Pública (DOG núm. 7, do 10 de xaneiro).</p>
    <p>Os empates desfaranse de acordo co resultado do sorteo a que se refire o artigo 9 do Regulamento de selección de persoal da Administración da Comunidade Autónoma de Galicia, aprobado polo Decreto 95/1991, do 20 de marzo (DOG núm. 58, do 25 de marzo). Para o ano 2021, segundo a Resolución da Consellería de Facenda e Administración Pública do 29 de xaneiro (DOG núm. 24, do 5 de febreiro), comezarase pola letra Y.</p>
    <p>Sexta. Publicación das relacións do alumnado seleccionado</p>
    <p>1. A EGAP publicará no enderezo <a href="https://egap.xunta.gal">https://egap.xunta.gal</a> unha relación das persoas seleccionadas para participar en cada curso, así como un número adecuado de reservas de acordo co disposto no artigo 45.1.b) da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro).</p>
    <p>O prazo de presentación de alegacións será de dez días desde a súa publicación de acordo co artigo 68.1 da Lei 39/2015, do 1 de outubro, do procedemento administrativo común das administracións públicas.</p>
    <p>Entenderase que as persoas que non figuren na relación foron excluídas por algunha das razóns expresadas nas bases da convocatoria ou ocupan un posto máis afastado na listaxe de agarda.</p>
    <p>2. Logo de transcorrer o prazo de alegacións, a EGAP publicará no enderezo <a href="https://egap.xunta.gal">https://egap.xunta.gal</a> a listaxe definitiva de persoas admitidas no curso. Contra esta listaxe poderase interpor recurso de alzada no prazo dun mes desde a dita publicación, de acordo co disposto polos artigos 112.1, 121 e 122 da Lei 39/2015, do 1 de outubro, do procedemento administrativo común das administracións públicas.</p>
    <p>Sétima. Cambios ou substitucións na selección. A renuncia. O seguimento das actividades formativas</p>
    <p>1. Os cambios ou as substitucións na selección:</p>
    <p>En ningún caso serán admitidos cambios ou substitucións entre as persoas seleccionadas.</p>
    <p>2. A renuncia:</p>
    <p>a) As persoas seleccionadas só poderán renunciar á actividade formativa:</p>
    <p>– Por causa de forza maior suficientemente acreditada.</p>
    <p>– Por necesidades do servizo debidamente motivadas por parte dos/das responsables dos centros directivos.</p>
    <p>– Por razóns de conciliación familiar.</p>
    <p>– Por outras causas xustificadas documentalmente.</p>
    <p>b) A renuncia debe ser comunicada por escrito á EGAP cunha antelación de tres días anteriores ao inicio da actividade formativa. Na páxina web da escola está dispoñible un modelo de renuncia.</p>
    <p>Para isto poderase utilizar, alén do previsto no artigo 16.4 da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro), o enderezo de correo electrónico <a href="mailto:xestion.egap@xunta.gal">xestion.egap@xunta.gal</a>.</p>
    <p>As persoas que incumpran o previsto nas liñas a) e b) pasarán ao final das listaxes de agarda de todas as actividades formativas que soliciten e cuxo prazo de matrícula comece dentro do ano seguinte contado a partir do día da finalización desta actividade.</p>
    <p>3. Seguimento das actividades formativas:</p>
    <p>As persoas que non completen o 50 % das actividades e tarefas propostas pola titoría pasarán ao final das listaxes de agarda de todas as actividades formativas que soliciten e cuxo prazo de matrícula comece dentro do ano seguinte contado a partir do día da finalización desta actividade.</p>
    <p>Oitava. Superación da actividade formativa</p>
    <p>Para poder superar a actividade de formación é necesario cumprir os seguintes requisitos na súa totalidade:</p>
    <p>– A realización adecuada de todas as actividades que o/a titor/a propoña. Estas deben constar debidamente presentadas nos prazos estipulados na programación didáctica do curso. A non superación das actividades obrigatorias suporá a perda automática do dereito a participar na proba de avaliación final. </p>
    <p>– A superación dunha proba de avaliación que se realizará ao final da actividade.</p>
    <p>Ao inicio da actividade formativa publicarase o correspondente programa na plataforma de teleformación e indicaranse as probas de avaliación previstas, así como as datas en que estas terán lugar. Nestas actividades, as probas de avaliación finais serán en liña. A EGAP informará a través da súa páxina web e tamén a través da plataforma de teleformación das datas concretas e das horas da proba final.</p>
    <p>Novena. Certificados</p>
    <p>Para a obtención do certificado de aproveitamento o alumnado deberá obter a avaliación positiva do seu profesorado, o cal emitirá un informe en que declare apto/a ou non apto/a cada alumno/a en función do resultado da proba de avaliación. </p>
    <p>Décima. Facultades da EGAP</p>
    <p>1. A EGAP e FeSP-UGT Galicia poderán modificar o desenvolvemento, as datas e os lugares das actividades formativas, así como resolver todas as continxencias que poidan xurdir. </p>
    <p>2. No suposto de que o número de admitidos/as sexa inferior ao 50 % das prazas convocadas, a EGAP e FeSP-UGT Galicia reservan para si o dereito a suspender ou cancelar as actividades, caso en que empregará os medios de notificación ás persoas interesadas previstos na normativa vixente.</p>
    <p>3. A EGAP e FeSP-UGT Galicia garantirán na actividade derivada desta convocatoria a promoción da igualdade real e efectiva entre mulleres e homes, a eliminación de calquera tipo de discriminación e o fomento dos dereitos de conciliación.</p>
    <h2>ANEXO II</h2>
    <p>Código: CV21027.</p>
    <p>Área de coñecemento: Consellería de Política Social.</p>
    <p>Nome do curso: Intervención sociolaboral con colectivos en risco de exclusión social.</p>
    <p>1. Obxectivos.</p>
    <p>– Analizar o desemprego e as súas consecuencias para as persoas e os grupos máis desfavorecidos.</p>
    <p>– Identificar os factores que limitan o acceso ao emprego: baixa cualificación, pertenza ao xénero feminino, a determinados grupos de idade, a minorías étnicas, etc.</p>
    <p>– Coñecer as bases que fundamentan unha intervención orientadora profesional.</p>
    <p>– Desenvolver estratexias de intervención para a procura e o mantemento do emprego e o desenvolvemento profesional.</p>
    <p>2. Destinatarios/as.</p>
    <p>Persoal ao servizo da Administración pública da Comunidade Autónoma e da Administración local de Galicia.</p>
    <p>Terán preferencia os/as axentes de emprego ou desenvolvemento local, orientadores/as laborais, traballadores/as sociais e mediadores/as e o persoal dos equipos de inclusión sociolaboral do Consorcio Galego de Servizos de Igualdade e Benestar.</p>
    <p>3. Desenvolvemento.</p>
    <p>Modalidade: teleformación.</p>
    <p>Duración: 30 horas.</p>
    <p>Edicións: unha.</p>
    <p>Datas: do 8 de outubro a 12 de novembro de 2021.</p>
    <p>Proba final en liña: 17 de novembro de 2021.</p>
    <p>4. Contido.</p>
    <p>Módulo 1. O proceso de exclusión/inclusión social (5 horas).</p>
    <p>Módulo 2. A inserción sociolaboral: Marco regulador e recursos identificados (7 horas).</p>
    <p>Módulo 3. Diversidade e exclusión social e laboral. Papel da orientación profesional. Factores e grupos máis vulnerables (7 horas).</p>
    <p>Módulo 4. Orientación profesional e formación (6 horas).</p>
    <p>Módulo 5. Bases da intervención orientadora. Fases e accións que configuran un itinerario de inserción sociolaboral (5 horas).</p>
    <p>Código: CV21028.</p>
    <p>Área de coñecemento: Consellería de Política Social.</p>
    <p>Nome do curso: Permisos de corresponsabilidade nos coidados familiares para a igualdade.</p>
    <p>1. Obxectivos.</p>
    <p>Visibilizar a necesidade dunha repartición equilibrada dos coidados e tarefas no ámbito da vida persoal, familiar e laboral, e fomentar a corresponsabilidade nas traballadoras e traballadores da Administración pública de Galicia.</p>
    <p>Con este curso preténdese que o alumnado se conciencie de que a sociedade debe camiñar cara a un equilibrio na repartición das tarefas, decisións e responsabilidades, así como cara á unha distribución igualitaria de recursos, tempos, oportunidades e dereitos, para acadar unha mellor conciliación da vida persoal, familiar e laboral.</p>
    <p>Con esta acción preténdese ademais sensibilizar as persoas da necesidade de colaborar na eliminación de roles e estereotipos tradicionais que envolven a sociedade en tarefas e funcións diferentes que provocan desigualdades.</p>
    <p>2. Destinatarios/as.</p>
    <p>Persoal ao servizo da Administración xeral da Comunidade Autónoma de Galicia, das súas entidades públicas instrumentais da Administración institucional, das entidades locais de Galicia e persoal de administración e servizos (PAS) das universidades do Sistema universitario de Galicia (UDC, USC e UVigo).</p>
    <p>3. Desenvolvemento.</p>
    <p>Modalidade: teleformación.</p>
    <p>Duración: 20 horas.</p>
    <p>Edicións: duas.</p>
    <p>Datas:</p>
    <p>– 1ª edición: do 26 de maio ao 18 de xuño de 2021. Proba final en liña: 23 de xuño de 2021.</p>
    <p>– 2ª edición: do 9 ao 30 de xuño de 2021. Proba final en liña: 6 de xullo de 2021.</p>
    <p>4. Contido.</p>
    <p>Introdución.</p>
    <p>Módulo 1. Conceptos de sexo e xénero (6 horas).</p>
    <p>Módulo 2. Responsabilidade compartida (7 horas).</p>
    <p>Módulo 3. Dereitos para facer compatible a vida laboral, familiar e persoal (7 horas).</p>
    <p>Código: CV21029.</p>
    <p>Área de coñecemento: Consellería de Política Social.</p>
    <p>Nome do curso: Riscos laborais no sector sociosanitario: os principais riscos psicosociais e a influencia negativa da COVID-19.</p>
    <p>1. Obxectivos.</p>
    <p>Dar a coñecer, dentro dos riscos laborais do sector sociosanitario, os principais riscos psicosociais e a influencia negativa que ten a COVID-19.</p>
    <p>2. Destinatarios/as.</p>
    <p>Persoal ao servizo da Administración pública da Comunidade Autónoma e da Administración local de Galicia.</p>
    <p>Terá preferencia o persoal do sector sociosanitario dos centros residenciais e centros de día pertencentes á Xunta de Galicia e ás entidades locais de Galicia.</p>
    <p>3. Desenvolvemento.</p>
    <p>Modalidade: teleformación.</p>
    <p>Duración: 20 horas.</p>
    <p>Edicións: unha.</p>
    <p>Datas: do 7 ao 28 de setembro de 2021.</p>
    <p>Proba final en liña: 1 de outubro de 2021.</p>
    <p>4. Contido.</p>
    <p>Introdución.</p>
    <p>Módulo 1. Principais riscos psicosociais.</p>
    <p>1.1. Exceso de exixencias psicolóxicas.</p>
    <p>1.2. Falta de influencia e posibilidades de desenvolvemento.</p>
    <p>1.3. Falta de apoio social e calidade de liderado.</p>
    <p>1.4. Escaseza de compensacións.</p>
    <p>1.5. Dobre presenza.</p>
    <p>Módulo 2. Factores de risco psicosocial.</p>
    <p>2.1. O estrés laboral.</p>
    <p>2.2. A fatiga dos traballadores derivada da ordenación do tempo de traballo.</p>
    <p>Módulo 3. Consecuencias que poden ocasionar os riscos psicosociais.</p>
    <p>Código: CV21030.</p>
    <p>Área de coñecemento: Consellería de Política Social.</p>
    <p>Nome do curso: Riscos psicosociais e xestión emocional para o persoal dos centros de educación infantil.</p>
    <p>1. Obxectivos.</p>
    <p>– Analizar as causas e efectos dos riscos psicosociais no ámbito da educación infantil, así como a efectividade da xestión emocional e outras ferramentas como estratexias para a prevención.</p>
    <p>– Identificar os principais conceptos e tipos de riscos laborais, e os seus indicadores de detección e avaliación.</p>
    <p>– Recoñecer os riscos psicosociais máis comúns dentro do ámbito laboral, e os efectos que estes provocan.</p>
    <p>– Describir as funcións e competencias de intelixencia emocional necesarias para a prevención dos riscos psicosociais.</p>
    <p>– Avaliar diferentes ferramentas e estratexias para a prevención de riscos psicosociais dentro do ámbito laboral.</p>
    <p>2. Destinatarios/as.</p>
    <p>Persoal ao servizo da Administración pública da Comunidade Autónoma e da Administración local de Galicia.</p>
    <p>Terá preferencia o persoal das escolas infantís da Xunta de Galicia (Rede Galiñas Azuis) e das escolas infantís dependentes dos concellos.</p>
    <p>3. Desenvolvemento.</p>
    <p>Modalidade: teleformación.</p>
    <p>Duración: 20 horas.</p>
    <p>Edicións: unha.</p>
    <p>Datas: do 9 a 30 de novembro de 2021.</p>
    <p>Proba final en liña: 3 de decembro de 2021.</p>
    <p>4. Contido.</p>
    <p>Módulo 1. Principais riscos psicosociais no ámbito da educación infantil. O novo risco psicosocial: a COVID-19 (8 horas).</p>
    <p>Módulo 2. Intelixencia emocional para a prevención de riscos psicosociais (7 horas).</p>
    <p>Módulo 3. Ferramentas para a prevención de riscos psicosociais. O afrontamento da COVID-19 (5 horas).</p>

