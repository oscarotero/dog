---
date: '2021-05-06'
id: O92-260421-0001
page: 22905
number: 85
agency: Instituto Galego de Promoción Económica
section: III. Outras disposicións.
title: >-
  RESOLUCIÓN do 23 de abril de 2021 pola que se dá publicidade do Acordo do
  Consello de Dirección que aproba as bases reguladoras de préstamos directos
  para o financiamento empresarial en Galicia e se procede á súa convocatoria en
  réxime de concorrencia non competitiva (código de procedemento IG408B).
range: Resolución
url: >-
  https://www.xunta.gal/dog/Publicados/2021/20210506/AnuncioO92-260421-0001_gl.html
---
<p>O Consello de Dirección do Instituto Galego de Promoción Económica (en diante, Igape), na súa reunión do 17 de marzo de 2021, acordou aprobar as bases reguladoras dos préstamos directos para o financiamento empresarial en Galicia, e facultou ao seu director xeral para a súa convocatoria, aprobación de créditos e publicación no <em>Diario Oficial de Galicia</em>.</p>
    <p>Na súa virtude, e de conformidade coas facultades que teño conferidas,</p>
    <h2>RESOLVO:</h2>
    <p>Primeiro. Publicar as bases reguladoras dos préstamos directos do Igape para o financiamento empresarial en Galicia, e convocar os ditos préstamos para o ano 2021 en réxime de concorrencia non competitiva (procedemento IG408B).</p>
    <p>Segundo. O prazo de presentación de solicitudes comezará o día seguinte ao da publicación desta resolución no <em>Diario Oficial de Galicia</em> e finalizará o 30 de decembro de 2021, agás que se produza o suposto de esgotamento do crédito.</p>
    <p>Terceiro. Os créditos dispoñibles para concesión nesta convocatoria aboaranse con cargo á seguinte aplicación orzamentaria e polos seguintes importes e distribución plurianual:</p>
    <table>
     <tbody>
      <tr>
       <td>Partida orzamentaria</td>
       <td>Ano 2021</td>
       <td>Ano 2022</td>
       <td>Total</td>
      </tr>
      <tr>
       <td>06.A1-741A-8310</td>
       <td>10.000.000 €</td>
       <td>8.000.000 €</td>
       <td>18.000.000 €</td>
      </tr>
     </tbody>
    </table>
    <p>A persoa titular da dirección xeral do Igape poderá ampliar os créditos, logo de declaración da súa dispoñibilidade, como consecuencia das circunstancias establecidas no artigo 30.2 do Decreto 11/2009, mediante resolución publicada para o efecto.</p>
    <p>Cuarto. Prazos de duración do procedemento, de execución do proxecto e para solicitar a disposición dos préstamos.</p>
    <p>O prazo máximo para resolver e notificar o acordo de concesión/denegación será de cinco meses desde a data de presentación da solicitude e, transcorrido este, poderase entender desestimada por silencio administrativo a solicitude de concesión. </p>
    <p>O prazo de execución dos proxectos rematará na data establecida no acordo de concesión, sen que nunca poida exceder o 31.3.2023.</p>
    <p>O beneficiario deberá presentar a solicitude de disposición antes do prazo establecido no acordo de concesión, sen que nunca poida exceder o 30.12.2022.</p>
    <p>Quinto. As modalidades de préstamo que se habiliten conforme o anexo I das bases reguladoras, poderán incorporar, se é o caso, unha axuda de estado implícita polo aforro de carga financeira para o beneficiario respecto a un préstamo que se podería obter no mercado. Para estes casos:</p>
    <p>a) De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, transmitirase á Base de datos nacional de subvencións a información requirida por esta, o texto da convocatoria para a súa publicación na citada base e o seu extracto no <em>Diario Oficial de Galicia</em>. A cesión de datos de carácter persoal que debe efectuarse á Intervención Xeral da Administración do Estado para os efectos de publicar as subvencións concedidas na Base de datos nacional de subvencións, non requirirá o consentimento do beneficiario. </p>
    <p>b) Os requisitos das letras c), e), f), i), k), l), m) e n) do artigo 20.2 da Lei 9/2007, do 13 de xuño, de subvencións de Galicia (en diante, Lei 9/2007), indícanse nas bases anexas a esta resolución.</p>
    <p>Santiago de Compostela, 23 de abril de 2021</p>
    <footer><p>Fernando Guldrís Iglesias<br>Director xeral do Instituto Galego de Promoción Económica</p></footer>
    <h2>ANEXO</h2>
    <h3>Bases reguladoras de préstamos directos para o financiamento empresarial en Galicia</h3>
    <p>O Igape é o instrumento básico de acción da Xunta de Galicia para impulsar o desenvolvemento competitivo do sistema produtivo galego, planeando e executando as actuacións do goberno autónomo para o apoio aos investimentos considerados estratéxicos no ámbito de Galicia.</p>
    <p>O Decreto 133/2002, do 11 de abril (DOG nº 78, do 23 de abril), modificado polos decretos 174/2007, do 6 de setembro (DOG nº 186, do 25 de setembro) e 45/2009, do 12 de febreiro (DOG nº 48, do 10 de marzo) e 155/2019, do 28 de novembro (DOG nº 234, do 10 de decembro), habilita o Igape para conceder, no ámbito das súas funcións, préstamos ou créditos a favor de empresas de acordo cos requisitos e características establecidos nos programas que, con carácter xeral, para ese efecto aprobe.</p>
    <p>Historicamente, o Igape puxo en marcha diversos programas de préstamos, con recursos do Banco Europeo de Investimentos, con fondos estruturais europeos, e con cargo aos seus orzamentos, tanto mediante liñas específicas para emprendedores, sector audiovisual, sector auxiliar do naval, Industria 4.0 e innovación, como con liñas horizontais para facilitar o investimento e o financiamento de circulante para o crecemento, demostrándose que estes programas constitúen unha ferramenta eficaz para favorecer o acceso ao crédito das empresas galegas, ao complementar o mercado bancario con produtos de financiamento público axeitados ao desenvolvemento de proxectos.</p>
    <p>Mediante as resolucións do 2 de xullo de 2019 e do 20 de decembro de 2019 publicáronse as bases reguladoras de préstamos directos do Igape para o financiamento empresarial de Galicia, das convocatorias 2019 e 2020, respectivamente, para cubrir aquelas necesidades financeiras para a implantación e desenvolvemento de determinados proxectos empresariais de interese para Galicia, que queden fóra do ámbito de aplicación doutros programas de financiamento postos en marcha polo Igape. Considérase oportuno manter esta liña de financiamento aberta a solicitudes para o ano 2021, por considerar que cumpre co obxectivo de contribuír e impulsar o financiamento de proxectos estratéxicos e outras actuacións de interese para o tecido empresarial da comunidade autónoma.</p>
    <p>En consonancia co anterior, o Consello de Dirección do Igape, na súa reunión do 17 de marzo de 2021, acordou aprobar as bases reguladoras dos préstamos directos do Igape para o financiamento empresarial e establecer varias modalidades de préstamos de acordo cos seguintes artigos.</p>
    <p>A convocatoria desta liña de préstamos será obxecto de publicación no <em>Diario Oficial de Galicia</em> mediante resolución da persoa titular da Dirección Xeral do Igape. A convocatoria incluirá o procedemento de tramitación, o prazo de presentación de solicitudes e os créditos asignados.</p>
    <p>Estas bases outorgaranse en réxime de concorrencia non competitiva o abeiro do disposto no artigo 19.2 da Lei 9/2007.</p>
    <p>Na súa consecuencia, serán financiables todos os proxectos que cumpran os requisitos establecidos nestas bases reguladoras, sen necesidade de establecer comparacións entre os proxectos nin unha orde de prelación entre eles, tendo en conta, ademais, a oportunidade de que a tramitación dos expedientes sexa rápida e con prazos de solicitude abertos, pola dificultade para os potenciais beneficiarios de planificar as accións que se financiarán e a urxencia da súa implementación, a medida que xorden as necesidades.</p>
    <p>Artigo 1. <em>Beneficiarias</em></p>
    <p>1. Poderán ser beneficiarias dos préstamos regulados nestas bases aquelas empresas que cumpran os seguintes requisitos:</p>
    <p>a) Realicen unha iniciativa empresarial nun centro de traballo, obxecto do proxecto de investimento, localizado na Comunidade Autónoma de Galicia.</p>
    <p>b) Cumpran as condicións establecidas especificamente para a correspondente modalidade de préstamo, conforme os requisitos que se detallan no anexo I.</p>
    <p>c) Acheguen para o proxecto de investimento unha contribución financeira mínima do 25 % do proxecto, exenta de calquera tipo de apoio público. </p>
    <p>2. Para as modalidades de préstamo especificamente indicadas no anexo I, poderán ser tamén beneficiarias as agrupacións de persoas físicas ou xurídicas, agrupacións de interese económico, as sociedades civís e comunidades de bens que cumpran os requisitos do anterior número 1. Cando non teñan personalidade xurídica, deberán facerse constar expresamente, tanto na solicitude como no acordo de concesión, os compromisos de execución asumidos por cada membro da agrupación, así como o importe das axudas que se van aplicar por cada un deles, que terán igualmente a consideración de beneficiarios. En calquera caso, deberá nomearse un representante ou apoderado único con poder suficiente para cumprir as obrigas que como beneficiaria correspondan á agrupación. Non poderá disolverse a agrupación ata que transcorra o prazo de prescrición de catro anos previsto nos artigos 35 e 63 da Lei 9/2007, do 13 de xuño, de subvencións de Galicia.</p>
    <p>3. Non poderán ter a condición de beneficiarios dos préstamos: </p>
    <p>a) As empresas suxeitas a unha orde de recuperación de axudas, consecuencia dunha decisión da Comisión Europea.</p>
    <p>b) As empresas en crise. Para estes efectos, terase en conta a definición de empresa en crise establecida nas Directrices sobre axudas estatais de salvamento e reestruturación de empresas non financeiras en crise (Comunicación Comisión 2014/C 249/01) ou normativa que a substitúa.</p>
    <p>c) As entidades en que concorra algunha das circunstancias previstas no artigo 10.2 da Lei 9/2007.</p>
    <p>Artigo 2. <em>Características dos proxectos que se van financiar</em></p>
    <p>1. O Igape poderá financiar proxectos empresariais, ou outro tipo de actuacións vinculadas a unha actividade económica, viables para implantar na Comunidade Autónoma de Galicia, que cumpran ademais os requisitos específicos establecidos no anexo I para cada modalidade de préstamo.</p>
    <p>Serán financiables os investimentos e gastos que cumpran os requisitos destas bases, realizados e pagados unha vez presentada a solicitude, e dentro do prazo concedido para a execución do proxecto.</p>
    <p>2. Non serán financiables as simples substitucións de bens sen unha mellora produtiva, os traslados de centros produtivos que non supoñan unha mellora na capacidade produtiva ou na competitividade, os gastos de amortización, o saneamento de contas, nin o financiamento ou o refinanciamento de débedas. </p>
    <p>3. Actividades financiables: os proxectos financiables deberán estar vinculados ás actividades establecidas como financiables, que serán as sinaladas no anexo I para cada unha das modalidades de préstamo, independentemente de calquera outra que, ademais, desempeñe o solicitante.</p>
    <p>Artigo 3. <em>Conceptos de gasto financiables</em></p>
    <p>1. Sen prexuízo das limitacións establecidas no anexo I para cada una das modalidades de préstamo, poderán ser financiados os seguintes elementos:</p>
    <p>a) Bens tanxibles cuxo uso previsto pola beneficiaria sexa a produción ou subministración de bens ou servizos, ou ben para fins administrativos: terreos e bens naturais, construcións, instalacións técnicas, maquinaria, utensilios, outras instalacións, mobiliario, equipos para proceso de información e elementos de transporte, así como outro inmobilizado material necesario para o desenvolvemento da actividade. Exclúense os investimentos inmobiliarios, entendendo como tales os activos inmobles que se adquiran ou constrúan para obter rendas, plusvalías ou ambas as dúas.</p>
    <p>b) Bens intanxibles, tales como investigación, desenvolvemento, concesións administrativas, propiedade industrial ou intelectual, dereitos de traspaso e aplicacións informáticas.</p>
    <p>c) Gastos de investigación, desenvolvemento e innovación, aínda que contablemente teñan a consideración de gasto corrente, por non cumprirse as condicións para a súa activación previstas nas normas particulares sobre o inmobilizado intanxible recollidas no vixente Plan xeral de contabilidade, por canto unha vez finalizado o prazo para xustificar o proxecto poidan non presentarse motivos fundados de éxito técnico e rendibilidade económico-comercial.</p>
    <p>d) Capital de explotación: entendendo como tal o incremento permanente de capital corrente necesario para o crecemento do negocio vinculado ao proxecto, que deberá cumprir os dous requisitos seguintes:</p>
    <p>1º. A contía financiable por este concepto será calculada pola solicitante, sustentando as súas necesidades cunha metodoloxía analítica, sobre a base das previsións de incremento de actividade a consecuencia do proxecto, detallando custos, marxes e períodos medios de pagamento a provedores, almacenamento, fabricación, venda e cobramento a clientes.</p>
    <p>2º. Os fondos obtidos do produto financeiro con esta finalidade, serán aplicados ao pagamento de conceptos de gasto corrente do exercicio. A beneficiaria abrirá unha conta corrente específica nunha entidade financeira, na cal aboará as disposicións e na cal se poderán cargar exclusivamente:</p>
    <p>i) Pagamentos a provedores de mercadorías, materias primas e aprovisionamentos, mediante transferencia ou pagamento de efectos.</p>
    <p>ii) Pagamentos a acredores por prestación de servizos, arrendamentos e/ou subministracións.</p>
    <p>iii) Pagamentos de nóminas e seguros sociais.</p>
    <p>iv) Gastos financeiros asociados á operativa da conta específica.</p>
    <p>v) Primas de seguros, en cobertura de riscos asociados á actividade empresarial.</p>
    <p>Os fondos non poderán destinarse a refinanciar débedas bancarias, saneamento de contas, ou a atender vencementos de cotas de préstamos, <em>leasing</em> ou outras operacións financeiras, nin utilizarse como depósito para constituír garantías. En ningún caso se realizarán disposicións en efectivo, cheques ao portador ou transferencias a outras contas da mesma empresa, aínda que posteriormente sexan aplicados ás finalidades previstas.</p>
    <p>e) Salvo nos conceptos recollidos na alínea f) seguinte, exclúense impostos, taxas e arbitrios, a excepción do IVE cando non sexa recuperable.</p>
    <p>f) Pagamentos operativos, entendendo como tales o pagamento de gastos correntes, pagamentos a provedores, acredores por subministracións e prestación de servizos, gastos de persoal e seguridade social, reparacións e conservación, e pagamento de impostos, aínda cando este pagamento non teña a consideración de gasto do exercicio (tales como os pagamentos de liquidacións de IVE e retencións). Admitirase tamén o pagamento ou refinanciamento de débedas bancarias vencidas, sempre e cando estas proveñan do desconto comercial ou anticipo de facturas, efectos e/ou contratos de clientes por vendas ou prestación de servizos.</p>
    <p>2. Os bens obxecto de investimento deberán ser adquiridos en propiedade a terceiros polo beneficiario. En caso de adquisición dos bens mediante fórmulas de pagamento aprazado, estes tamén deberán pasar a ser de propiedade plena do beneficiario antes da finalización do prazo de execución do proxecto; neste momento deberán constar o vencemento e pagamento das cantidades aprazadas. </p>
    <p>3. Non obstante o previsto no anterior número 2, tamén poderán ser financiada a obra civil en inmobles sobre os que exista un dereito de superficie ou unha concesión administrativa e/ou estean alugados. No caso de dereito de superficie ou aluguer, as entidades titulares dos inmobles non poderán estar vinculadas ao beneficiario. </p>
    <p>4. Os gastos financiables deberán ser contratados e pagados directamente entre o beneficiario do préstamo e o provedor, agás os gastos de desenvolvemento e innovación, que poderán ser realizados con medios e por persoal da propia beneficiaria.</p>
    <p>5. Os provedores non poderán estar vinculados coa entidade solicitante ou cos seus órganos directivos ou xestores salvo que a contratación se realice en condicións normais de mercado e se autorice expresamente no acordo de concesión, logo de petición do solicitante.</p>
    <p>6. En caso de bens usados, poderán ser financiados sempre que se acredite mediante certificado de taxador independente que o prezo non supera o valor de mercado e que é inferior ao custo de bens novos similares.</p>
    <p>Artigo 4. <em>Características dos préstamos</em></p>
    <p>1. As características específicas de cada modalidade de préstamo, serán as detalladas no anexo I.</p>
    <p>2. Importe do financiamento: os importes mínimos e máximos do financiamento e a porcentaxe de investimento financiable, serán os establecidos no anexo I para cada unha das modalidades de préstamo. O importe nominal da operación de financiamento non superará en ningún caso a suma dos conceptos financiables do proxecto pendentes de pagamento.</p>
    <p>3. Reembolso: os préstamos serán reembolsables nos prazos e coas carencias sinaladas no anexo I. </p>
    <p>A beneficiaria terá a facultade de proceder ao reembolso total ou parcial da operación financeira, solicitando a liquidación mediante notificación dirixida ao Igape cun aviso previo mínimo de 15 días hábiles.</p>
    <p>Os pagamentos da beneficiaria ao Igape en concepto de amortización e custo das operacións financeiras, serán realizados mediante transferencia bancaria á conta designada no contrato, ou ben mediante domiciliación na conta que a beneficiaria designe, para o que a titular deberá presentar debidamente cuberto o formulario Orde de domiciliación de débito directo SEPA que se incorpora no anexo VII.4. As liquidacións periódicas dos importes para ingresar ou para cargar na conta de domiciliación serán calculadas polo Igape e comunicadas á titular, a título informativo, ao enderezo de correo electrónico sinalado no contrato de financiamento. A non recepción desta comunicación non eximirá a titular da obriga de pagamento nos prazos establecidos. O pagamento da liquidación fóra de prazo de vencemento supoñerá a devindicación de xuros de mora conforme o pactado no contrato de financiamento.</p>
    <p>4. En caso de producirse o incumprimento total ou parcial das condicións do contrato de financiamento, o Igape poderá dalo por vencido, e requirirá o reembolso total ou parcial, segundo corresponda, do capital vivo e dos xuros devindicados, sen prexuízo da obrigación de reintegro da subvención implícita a que puider dar lugar o expediente de incumprimento conforme o artigo 18 destas bases.</p>
    <p>5. Garantías: o Igape poderá tomar as garantías de cumprimento adecuadas segundo as características de cada operación, de acordo co establecido para cada modalidade no anexo I.</p>
    <p>6. Dereito privado: os contratos mediante os que se formalicen as operacións someteranse ao dereito privado.</p>
    <p>Artigo 5. <em>Custo do financiamento, consideración de axuda de estado e compatibilidade</em></p>
    <p>1. Con carácter xeral, os préstamos previstos nestas bases reguladoras obrigarán a beneficiaria ao pagamento de xuros sobre a débeda viva, ata o total reembolso, calculados a un tipo determinado conforme a Comunicación da Comisión Europea de revisión do método de fixación de tipos de referencia e actualización 2008/C 14/02 (DOCE 19 de xaneiro), de acordo coa cualificación de risco de crédito da titular e das garantías que o Igape tome, de acordo coa metodoloxía descrita no anexo II.</p>
    <p>Non obstante, cando así se estableza na correspondente modalidade do anexo I, o tipo de xuro poderá resultar inferior ao de mercado que correspondería en aplicación da Comunicación da Comisión Europea antes citada. Neses supostos:</p>
    <p>a) No acordo de concesión determinarase a axuda implícita conforme a metodoloxía descrita no anexo III, que equivalerá ao aforro da carga financeira que supón para a beneficiaria. </p>
    <p>b) A beneficiaria aceptará a contía determinada cando instrumente a operación, obrigándose a reintegrar a vantaxe financeira da que gozase indebidamente no caso de incumprimento das condicións da axuda.</p>
    <p>c) Esta axuda implícita terá a consideración de axuda <em>de minimis</em> e cumprirá co establecido na normativa <em>de minimis</em> que lle sexa de aplicación ao titular: Regulamento (UE) nº 1407/2013 da Comisión relativo á aplicación dos artigos 107 e 108 do Tratado de funcionamento da Unión Europea ás axudas <em>de minimis</em>, Regulamento (UE) nº 1408/2013 das axudas <em>de minimis</em> no sector agrícola, e Regulamento (UE) 2019/316 que o modifica, ou Regulamento (UE) nº 717/2014 das axudas <em>de minimis</em> no sector da pesca e da acuicultura.</p>
    <p>d) As axudas <em>de minimis</em> considéranse concedidas no momento en que se lle recoñeza á empresa o dereito legal a recibir a axuda en virtude do réxime xurídico nacional aplicable, con independencia da data de pagamento da axuda <em>de minimis</em> á empresa. En consecuencia, as variacións nas condicións financeiras de mercado posteriores á concesión non afectarán o cálculo da subvención bruta equivalente.</p>
    <p>2. Os préstamos establecidos nestas bases reguladoras serán compatibles con calquera outra axuda. </p>
    <p>Para os casos en que se recolla axuda implícita, serán compatibles con outras coa condición de que o importe conxunto non supere os límites máximos de intensidade da axuda resultante da normativa de aplicación. </p>
    <p>A obtención doutras axudas ou subvencións deberá ser comunicada ao Igape tan pronto como se coñeza e, en todo caso, no momento en que se presente documentación xustificativa do proxecto realizado. En todo caso, antes de conceder o préstamo, solicitarase da empresa unha declaración escrita ou en soporte electrónico, sobre calquera axuda <em>de minimis</em> recibida durante os dous exercicios fiscais anteriores e durante o exercicio fiscal en curso. O incumprimento do disposto neste artigo considerarase unha alteración das condicións tidas en conta para a concesión da axuda e poderá dar lugar a un procedemento de reintegro.</p>
    <p>Artigo 6. <em>Criterios de selección de proxectos</em></p>
    <p>1. Os proxectos que cumpran as condicións necesarias serán avaliados conforme os seguintes criterios:</p>
    <p>a) Baremación específica do proxecto para a modalidade de préstamo solicitada: valoraranse as solicitudes conforme os criterios específicos de avaliación previstos, se é o caso, no anexo I para cada modalidade.</p>
    <p>b) Cualificación do risco de crédito: conforme a metodoloxía de avaliación descrita no anexo IV, cualificarase o proxecto nunha das seguintes cinco categorías: «Excelente (AAA-A)», «Boa (BBB)», «Satisfactoria (BB)», «Deficiente (B)», ou «Mala/dificultades (CC)».</p>
    <p>c) Cualificación da garantía, conforme os criterios descritos no anexo V, cualificaranse as garantías para constituír a favor do Igape nun dos tres niveis de colateralización: «Alta», «Normal» e «Baixa».</p>
    <p>2. Para as puntuacións e cualificacións detalladas nos números 6.1 a) e b) anteriores, establécense uns limiares mínimos de aprobación, recollidos nos citados anexos I e IV respectivamente. Se unha solicitude non acada os devanditos limiares mínimos será denegada.</p>
    <p>3. As solicitudes que cumpran os requisitos destas bases e superen os limiares de puntuación sinalados no número anterior deste artigo serán aprobados por orde de entrada das solicitudes completas no Igape, ata a total utilización do orzamento da convocatoria para as distintas modalidades de préstamos, en réxime de concorrencia non competitiva. </p>
    <p>Artigo 7. <em>Forma e lugar de presentación de solicitudes</em></p>
    <p>1. Para presentar a solicitude, a entidade solicitante deberá cubrir previamente un formulario electrónico descritivo das circunstancias do solicitante e do proxecto para o que solicita o préstamo, a través da aplicación establecida no enderezo da internet http://www.tramita.igape.es, dentro do prazo establecido na convocatoria.</p>
    <p>Deberá cubrir necesariamente todos os campos do formulario establecidos como obrigatorios, tras o cal a aplicación emitirá un identificador do documento electrónico (IDE) que identificará univocamente a solicitude de préstamo. </p>
    <p>2. A solicitude presentarase obrigatoriamente por medios electrónicos a través do formulario normalizado (anexo VII.1), que se obterá de xeito obrigatorio na aplicación informática http://www.tramita.igape.es, accesible desde a sede electrónica da Xunta de Galicia, https://sede.xunta.gal.</p>
    <p>Será obrigatoria a inclusión dos 40 caracteres alfanuméricos do IDE obtido no paso anterior. As solicitudes que carezan do IDE ou nas que este sexa erróneo (sexa porque teña un formato erróneo ou porque non foi xerado pola aplicación informática) non serán tramitadas, concedéndolles aos solicitantes un prazo de 10 días hábiles para a súa emenda, transcorrido o cal se lles terá por desistidos da súa petición, logo de resolución de arquivo. </p>
    <p>De conformidade co artigo 68.4 da Lei 39/2015, do 1 de outubro, do procedemento administrativo común das administracións públicas, se algunha das persoas interesadas presenta a súa solicitude presencialmente, requiriráselle para que a emende a través da súa presentación electrónica. Para estes efectos, considerarase como data de presentación da solicitude aquela en que fose realizada a emenda.</p>
    <p>Os solicitantes por esta vía electrónica deberán reunir os seguintes requisitos:</p>
    <p>a) Será necesario que o asinante da solicitude teña a representación da empresa ou entidade solicitante. Esta representación deberá ser individual ou solidaria, de xeito que coa súa sinatura abonde para acreditar a vontade do solicitante.</p>
    <p>b) A oficina virtual do Igape acepta todos os certificados validados pola plataforma @firma da Administración xeral do Estado, que son os que figuran nesta relación http://administracionelectronica.gob.es/PAe/aFirma-Anexo-PSC.</p>
    <p>c) A presentación ante o Rexistro Electrónico da Xunta de Galicia admite a sinatura da solicitude por parte dun único solicitante. No caso de que deba ser asinada por máis dun solicitante (por exemplo, solicitudes con dous asinantes, representación mancomunada, etc.), deberá anexar necesariamente un documento en que se deixe constancia de que todos os asinantes autorizan un deles para presentar a solicitude. Este documento realizarase en papel con sinaturas manuscritas e deberá ser escaneado a formato PDF para ser anexado.</p>
    <p>Unha vez asinado o formulario de solicitude, mediante certificación dixital do presentador, e transferido este ao Igape, procederase á anotación dunha entrada no Rexistro Electrónico da Xunta de Galicia.</p>
    <p>No momento da presentación o rexistro expedirá, empregando as características da aplicación telemática, un recibo en que quedará constancia do feito da presentación.</p>
    <p>Os solicitantes poderán obter en todo momento un xustificante de recepción por parte do Igape dos termos da súa solicitude contidos no formulario. Deberano solicitar no enderezo de correo electrónico informa@igape.es, indicando os 40 caracteres do IDE e o enderezo de correo electrónico en que desexan recibir o xustificante.</p>
    <p>Artigo 8. <em>Documentación complementaria</em></p>
    <p>1. As persoas interesadas deberán achegar coa solicitude a seguinte documentación:</p>
    <p>a) A documentación específica sinalada no anexo I para cada modalidade de préstamo.</p>
    <p>b) Informe detallado da Central de Información de Riscos do Banco de España (CIR) correspondente ao último período dispoñible, consistente nun arquivo en formato PDF asinado electronicamente que o solicitante deberá obter da Oficina Virtual do Banco de España (actualmente no enderezo da internet https://sedeelectronica.bde.es).</p>
    <p>c) En caso de persoas xurídicas:</p>
    <p>1º. Escritura/acta de constitución e dos estatutos debidamente inscritos no rexistro competente e as súas modificacións posteriores.</p>
    <p>2º. Poder do representante que presenta a solicitude, inscrito, se é o caso, no rexistro competente.</p>
    <p>3º. Contas anuais, auditadas, se é o caso, correspondentes ao último exercicio pechado.</p>
    <p>4º. Balance e conta de resultados recentes, asinados polos administradores.</p>
    <p>d) No caso de persoas físicas ou comunidades de bens: copias das declaracións de IVE: resumo anual do exercicio anterior e liquidacións periódicas do exercicio corrente.</p>
    <p>e) Copia da declaración de solicitude de impacto ambiental, ou declaración responsable de non ter que realizala, se é o caso.</p>
    <p>f) En caso de actividades situadas en zonas naturais protexidas, descrición completa das actividades afectadas, ou declaración responsable de non estar as actividades situadas en zonas naturais protexidas.</p>
    <p>g) Se é o caso, proxecto técnico elaborado para a obtención da correspondente licenza urbanística no caso de proxectos que inclúan gastos de obra civil e cando sexa preceptiva a dita licenza (construción ou reforma de nave, oficinas, locais comerciais, etc.). Exceptúase da necesidade de presentación de proxecto técnico a execución de obras ou instalacións menores.</p>
    <p>h) Relación detallada dos investimentos que se van realizar, distinguindo entre bens novos e usados.</p>
    <p>i) Copia do contrato de aluguer/concesión/superficie do inmoble obxecto do proxecto de investimento, se é o caso.</p>
    <p>j) Complementariamente, o Igape poderá solicitar a achega, con carácter facultativo, daqueloutra documentación xustificativa para os efectos de valoración do risco.</p>
    <p>De conformidade co artigo 28.3 da Lei 39/2015, do 1 de outubro, do procedemento administrativo común, non será necesario achegar os documentos que xa fosen presentados anteriormente pola persoa interesada ante calquera Administración. Neste caso, a persoa interesada deberá indicar en que momento e ante que órgano administrativo presentou os ditos documentos, que serán solicitados electronicamente a través das redes corporativas ou mediante consulta ás plataformas de intermediación de datos ou outros sistemas electrónicos habilitados para o efecto, agás que conste no procedemento a oposición expresa da persoa interesada. </p>
    <p>De forma excepcional, se non se poden obter os citados documentos, poderá solicitárselle novamente á persoa interesada a súa achega.</p>
    <p>2. A documentación complementaria deberá presentarse electronicamente. </p>
    <p>Se algunha das persoas interesadas presenta a documentación complementaria presencialmente, requiriráselle para que a emende a través da súa presentación electrónica. Para estes efectos, considerarase como data de presentación aquela en que fose realizada a emenda.</p>
    <p>As persoas interesadas responsabilizaranse da veracidade dos documentos que presenten. A achega das copias dixitalizadas implica a autorización para que a Administración acceda e trate a información persoal contida en tales documentos. Excepcionalmente, o Igape poderá requirir a exhibición do documento orixinal para o cotexo da copia electrónica presentada.</p>
    <p>Artigo 9. <em>Comprobación de datos</em></p>
    <p>1. Para a tramitación deste procedemento consultaranse automaticamente os datos incluídos nos seguintes documentos en poder da Administración actuante ou elaborados polas administracións públicas agás que a persoa interesada se opoña á súa consulta:</p>
    <p>a) DNI/NIE da persoa solicitante.</p>
    <p>b) DNI/NIE da persoa representante.</p>
    <p>c) NIF da entidade solicitante. </p>
    <p>d) NIF da entidade representante.</p>
    <p>e) Certificado da AEAT de alta no imposto de actividades económicas (IAE).</p>
    <p> f) Certificado de estar ao día nas obrigacións tributarias coa AEAT.</p>
    <p>g) Certificado de estar ao día no pagamento coa Seguridade Social.</p>
    <p>h) Certificado de estar ao día no pagamento coa Consellería de Facenda e Administración Pública.</p>
    <p>i) Certificado da renda do último exercicio no caso de persoas físicas ou comunidades de bens.</p>
    <p>j) Consulta de inhabilitacións para obter subvencións e axudas.</p>
    <p>k) Consulta de concesións pola regra <em>de minimis</em>.</p>
    <p>2. No caso de que as persoas interesadas se opoñan a esta consulta, deberán indicalo no cadro correspondente habilitado no formulario de solicitude (anexo VII.1) e achegar os documentos. </p>
    <p>Cando así o exixa a normativa aplicable solicitarase o consentimento expreso da persoa interesada para realizar a consulta.</p>
    <p>3. Excepcionalmente, no caso de que algunha circunstancia imposibilite a obtención dos citados datos poderase solicitar das persoas interesadas a presentación dos documentos correspondentes.</p>
    <p>Artigo 10. <em>Trámites administrativos posteriores á presentación da solicitude</em></p>
    <p>Todos os trámites administrativos que as persoas interesadas deban realizar durante a tramitación deste procedemento deberán ser realizados electronicamente accedendo ao enderezo da internet http://www.tramita.igape.es.</p>
    <p>Artigo 11. <em>Órganos competentes</em></p>
    <p>A Área de Investimento do Igape será o órgano competente para a instrución do procedemento de concesión. O Comité de Riscos previsto no artigo 12.4 elevará proposta de resolución, favorable ou desfavorable, ao Consello de Dirección do lgape, que será o órgano competente para resolver.</p>
    <p>Artigo 12. <em>Instrución dos procedementos, resolución e notificacións</em></p>
    <p>1. De conformidade co establecido no artigo 68 da Lei 39/2015, do 1 de outubro, do procedemento administrativo común das administracións públicas, se a solicitude ou o formulario non reúnen algunha da documentación ou informacións exixidas, requirirase o interesado para que, nun prazo de dez días hábiles, emende a falta ou achega dos documentos preceptivos. Neste requirimento farase indicación expresa de que, se así non o fixer, teráselle por desistido na súa petición, despois da correspondente resolución. Este requirimento de emenda tamén se fará se das certificacións obtidas de conformidade co artigo 9 destas bases resulta que o solicitante non se está ao día no pagamento das súas obrigacións tributarias e sociais co Estado e coa Administración da Comunidade Autónoma. </p>
    <p>2. As solicitudes de axuda serán avaliadas polos servizos dos órganos instrutores, en función dos datos declarados na solicitude de axuda, no formulario e na documentación presentada, sen prexuízo de que para a cualificación do risco de crédito poida solicitarse información da solvencia da solicitante e dos seus avalistas, para o cal se poderán consultar as informacións dos rexistros mercantís e da propiedade, central de información de riscos do Banco de España, así como bases de datos, mesmo privadas, que recompilen datos de morosidade, incidencias xudiciais ou outros. Tamén se poderá obter información do cumprimento e historial crediticio das entidades financeiras que participen no financiamento do proxecto, así como das sociedades de garantía recíproca. </p>
    <p>3. Os servizos técnicos do órgano instrutor emitirán informe co seguinte contido:</p>
    <p>a) Descrición do solicitante e do proxecto.</p>
    <p>b) Comprobacións do cumprimento dos requisitos do beneficiario e de elixibilidade do proxecto.</p>
    <p>c) Determinación do importe do proxecto financiable e da contía do investimento proposto.</p>
    <p>d) Baremación específica do proxecto de acordo cos criterios do anexo I.</p>
    <p>e) Cualificación do risco de crédito de acordo coa metodoloxía do anexo IV.</p>
    <p>f) Valoración das garantías conforme os criterios do anexo V.</p>
    <p>g) Nas modalidades de préstamo en que así se determine no anexo I, cálculo da subvención bruta equivalente implícita na operación financeira proposta conforme o anexo III.</p>
    <p>No seu caso, anexaranse os informes doutros organismos sectoriais e os sinalados no nexo I para cada modalidade de préstamo.</p>
    <p>4. Comité de Riscos: estará formado por un número impar de membros, e incluirá representantes do Igape, de Xesgalicia e das correspondentes consellerías sectoriais. Ademais, poderá solicitar a presenza como asesor/a doutro persoal representante de calquera Administración pública, que non participará nas votacións.</p>
    <p>O Comité de Riscos supervisará e validará as valoracións dos proxectos incluídas nos informes técnicos recollidos no artigo 12.3 anterior e poderá acordar axustes cualitativos na puntuación sempre que sexan motivados. </p>
    <p>O Comité de Riscos acordará elevar a proposta de resolución favorable ou desfavorable ou, alternativamente, poderá pospoñer a decisión se considera necesario ampliar a información para unha mellor avaliación, nese caso considerarase o expediente incompleto para os efectos da orde de resolución previsto no artigo 6.3.</p>
    <p>5. O Consello de Dirección do Igape será o órgano que adoptará a decisión de concesión ou denegación da solicitude e poderá acordar tamén a realización de actuacións complementarias indispensables para resolver o procedemento, incluída a ampliación de información para unha mellor avaliación e a petición de informes complementarios. Nestes casos, considerarase o expediente incompleto para os efectos da orde de resolución prevista no artigo 6.3. No caso de adoptar un acordo diferente ao proposto polo Comité de Riscos, este deberá ser motivado.</p>
    <p>6. No acordo de concesión de préstamo farase constar, entre outros datos, a identificación da prestameira, o importe do investimento financiable e non financiable, con descrición dos conceptos de gasto financiable, o importe do préstamo, o tipo de xuro aprobado, o seu prazo de vixencia e de carencia, se é o caso, a subvención bruta equivalente calculada en base á diferenza entre os xuros aprobados e os xuros de mercado, os prazos de execución do proxecto, de formalización e de disposición, a descrición das garantías para constituír a favor do Igape, así como outras obrigacións e compromisos que se poidan requirir á prestameira, e os demais requisitos previstos na normativa comunitaria. </p>
    <p>No acordo denegatorio do préstamo farase constar o motivo da denegación.</p>
    <p>7. As notificacións dos actos administrativos efectuaranse só por medios electrónicos, nos termos previstos na normativa reguladora do procedemento administrativo común. Os solicitantes deberán acceder á páxina web do Igape na ligazón tramitación electrónica para recibir as notificacións. O sistema solicitará do interesado o seu certificado dixital en vigor, e a sinatura electrónica dun xustificante de recepción das notificacións (xustificación de recepción electrónico).</p>
    <p>As notificacións por medios electrónicos entenderanse efectuadas no momento en que se produza o acceso ao seu contido. Entenderase rexeitada cando transcorresen dez días naturais desde a posta á disposición da notificación sen que se acceda ao seu contido. </p>
    <p>Se o envío da notificación electrónica non fose posible por problemas técnicos, o Igape efectuará a notificación polos medios previstos na normativa reguladora do procedemento administrativo común.</p>
    <p>8. O prazo máximo para resolver e notificar o acordo será o establecido na resolución de convocatoria. Se transcorrese o prazo máximo para resolver sen que recaese acordo expreso, os interesados poderán entender desestimadas as súas solicitudes por silencio administrativo. O citado prazo poderá ser suspendido nos supostos establecidos no artigo 22 da Lei 39/2015, do 1 de outubro, do procedemento administrativo común das administracións públicas.</p>
    <p>Artigo 13. <em>Réxime de recursos </em></p>
    <p>Os acordos adoptados ao abeiro destas bases poñerán fin á vía administrativa e contra eles poderán interpoñerse os seguintes recursos, sen prexuízo de que os interesados poidan exercer calquera outro que consideren procedente:</p>
    <p>a) Recurso contencioso-administrativo, ante os xulgados do contencioso-administrativo de Santiago de Compostela, no prazo de dous meses contados desde o día seguinte ao da notificación do acordo, ou no prazo de seis meses contados a partir do día seguinte a aquel en que se produza o acto presunto.</p>
    <p>b) De forma potestativa, recurso previo de reposición ante o Consello de Dirección do Igape, no prazo dun mes desde o día seguinte ao da notificación do acordo, ou en calquera momento a partir do día seguinte a aquel en que, de acordo co establecido nestas bases reguladoras, se produza o acto presunto.</p>
    <p>Artigo 14. <em>Formalización das operacións financeiras</em></p>
    <p>1. As empresas beneficiarias deberán instar a formalización dos contratos de financiamento nos prazos establecidos no acordo de concesión. Unha vez transcorridos os prazos sinalados sen formalización, decaerá a concesión e arquivarase o expediente, salvo xustificación de razóns que motiven a concesión dunha prórroga do devandito prazo.</p>
    <p>2. Serán por conta da prestameira os gastos asociados á formalización da operación e inscrición, se é o caso, de garantías constituídas (notario, rexistrador), así como o custo de liquidación de todos os tributos que a dita operación devindique.</p>
    <p>Artigo 15. <em>Disposición dos fondos</em></p>
    <p>1. O prazo máximo para dispoñer dos fondos obtidos dos préstamos e o número máximo de disposicións será o establecido no acordo de concesión. En todo caso, este prazo non superará o período de carencia na amortización do préstamo.</p>
    <p>2. O desembolso das operacións financeiras realizarase a solicitude da beneficiaria, conforme o modelo do anexo VII.2.</p>
    <p>As solicitudes deberán presentarse obrigatoriamente por vía electrónica a través do formulario de solicitude normalizado co IDE (anexo VII.2), que se obterá de xeito obrigatorio na aplicación informática http://tramita.igape.es, accesible desde a sede electrónica da Xunta de Galicia, https://sede.xunta.gal, e deberán acreditar os requisitos e achegar a documentación sinalada de seguido, así como aqueles outros que, se é o caso, se establezan no acordo individual de concesión:</p>
    <p>a) Será necesario acreditar previamente a existencia de débeda cos provedores dos bens para financiar mediante facturas, contratos, facturas <em>pro forma</em> ou orzamentos debidamente aceptados.</p>
    <p>b) En proxectos xa iniciados, e sempre para a segunda e posteriores disposicións, será necesario acreditar documentalmente a realización e o pagamento dos investimentos executados mediante facturas, xustificantes de pagamento e extractos bancarios. </p>
    <p>c) Con carácter xeral, a parte do proxecto financiada con fondos propios ou con outros fondos alleos será executada e pagada con anterioridade á utilización do préstamo ou simultaneamente. En caso de pagamento simultáneo, a prestameira deberá acreditar, mediante certificación bancaria, a dispoñibilidade líquida para o pagamento da parte non financiada co préstamo. </p>
    <p>d) Conforme o número dous do artigo 53 da Lei 3/2021, do 28 de xaneiro, de orzamentos xerais da Comunidade Autónoma para o ano 2021, a prestameira deberá acreditar que se atopa ao día no pagamento das obrigas de reembolso de calquera outro préstamo concedido anteriormente con cargo aos orzamentos da Comunidade Autónoma, mediante certificación do órgano competente, ou cando non se poida acreditar doutra maneira, mediante unha declaración responsable da prestameira.</p>
    <p>Non será necesario acreditar os requisitos e achegar a documentación establecidos nas alíneas a), b) e c) cando o reembolso dun tramo do préstamo figure avalado mediante aval bancario ou de sociedade de garantía recíproca. </p>
    <p>Os avais bancarios ou de sociedade de garantía recíproca achegados pola beneficiaria en garantía da execución e correcta xustificación ante o Igape dos investimentos ou gastos aprobados no acordo de concesión serán liberados unha vez conste xustificado o proxecto ou actuación conforme o establecido no artigo 19 das bases.</p>
    <p>3. Con carácter previo ou simultáneo ao desembolso da primeira disposición dos fondos, a titular deberá presentar ante o Igape a primeira copia da escritura ou póliza de préstamo debidamente liquidada, e será requisito que as garantías que, se é o caso, se establezan no acordo de concesión estean debidamente inscritas nos rexistros que correspondan. </p>
    <p>4. Transcorrido o prazo máximo de disposición sen que se dispoña da totalidade dos fondos, salvo xustificación por razóns que motiven a concesión dunha prórroga do devandito prazo, o importe da operación financeira quedará fixado no importe efectivamente disposto. Neste suposto, o Igape emitirá resolución anulando o compromiso pola parte non disposta e, se é o caso, axustarase o importe da subvención bruta equivalente implícita no produto ao importe efectivamente utilizado.</p>
    <p>5. Os fondos obtidos da operación financeira deberán ser aplicados exclusivamente ao pagamento dos conceptos de gasto financiables aprobados no acordo de concesión. </p>
    <p>6. Para a parte dos fondos da operación destinados a financiar capital circulante, a beneficiaria abrirá unha conta corrente específica nunha entidade financeira, coa operativa sinalada no artigo 3.1.d.3º.</p>
    <p>Artigo 16. <em>Período de execución do proxecto</em></p>
    <p>1. O período de execución do proxecto iniciarase e finalizará nas datas que se indiquen no acordo de concesión. </p>
    <p>2. Todos os xustificantes da realización e pagamento dos investimentos deberán estar datados nese período, así como calquera outra condición establecida no acordo de concesión, salvo que expresamente se estableza outro prazo. Exceptúanse aqueles gastos cuxos pagamentos deban efectuarse nun momento posterior por se axustaren aos calendarios de recadación, como os ingresos á conta do IRPF ou cotas por seguros sociais liquidables con posterioridade á data de execución.</p>
    <p>Artigo 17. <em>Modificación do acordo de concesión</em></p>
    <p>1. Unha vez ditado o acordo de concesión, observarase o establecido no artigo 35 do Decreto 11/2009, do 8 de xaneiro, polo que se aproba o Regulamento da Lei de subvencións de Galicia, e admitiranse, dentro dos límites xerais establecidos nestas bases, modificacións relativas á contía do investimento financiable sempre que se manteña nos límites e porcentaxes máximos de operación financeira respecto do investimento previstos nestas bases, ao plan de financiamento, á localización, ás garantías, á composición do capital (no caso de sociedades mercantís), a cambios de titularidade, a operacións de fusión ou escisión e a variacións entre partidas ou de conceptos de gasto. </p>
    <p>2. O beneficiario deberá solicitar a modificación presentando a súa instancia dirixida ao Consello de Dirección do Igape.</p>
    <p>O acto polo que se acorde a modificación do acordo será ditado polo órgano concedente, unha vez instruído o correspondente expediente no cal se dará audiencia aos interesados. Con todo, poderá prescindirse deste trámite de audiencia cando non figuren no procedemento, nin se teñan en conta na resolución, outros feitos, alegacións ou probas que as aducidas polo interesado.</p>
    <p>3. O Igape poderá rectificar de oficio o acordo cando dos elementos que figuren nel se deduza a existencia dun erro material, de feito ou aritmético.</p>
    <p>4. Os prazos para a formalización e disposición dos fondos das operacións, así como os prazos de execución dos proxectos poderán ser modificados, logo de solicitude dos interesados, por resolución da persoa titular da Dirección Xeral do Igape despois do informe da Área de Investimento nos casos en que se acredite que o atraso non é por causa imputable ao beneficiario.</p>
    <p>Artigo 18. <em>Obrigas dos beneficiarios</em></p>
    <p>1. Son obrigas dos prestameiros:</p>
    <p>a) Xustificar ante o Igape o cumprimento dos requisitos e condicións do préstamo, así como a realización da actividade e o cumprimento da finalidade que determine a concesión da operación financeira.</p>
    <p>b) Executar o proxecto ou actuación que fundamenta a concesión do préstamo no prazo establecido no acordo de concesión.</p>
    <p>c) Someterse ás actuacións de comprobación que efectúe o Igape, así como a calquera outra actuación, sexa de comprobación e/ou de control financeiro, que poidan realizar os órganos de control competentes, en particular a Intervención Xeral da Comunidade Autónoma, o Tribunal de Contas e o Consello de Contas. Para tal fin, deberá dispoñer dos libros contables, rexistros dilixenciados e demais documentos debidamente auditados nos termos exixidos pola lexislación mercantil e sectorial aplicable ao beneficiario en cada caso, así como a documentación xustificativa da realización e aboamento dos gastos e investimentos financiables, coa finalidade de garantir o adecuado exercicio das facultades de comprobación e control, durante, polo menos, 4 anos desde a concesión do préstamo.</p>
    <p>d) Comunicar ao Igape a solicitude e/ou obtención doutras subvencións, axudas, ingresos ou recursos que financien as actividades financiadas, así como a modificación das circunstancias que fundamentasen a concesión da axuda. Esta comunicación deberá efectuarse no momento en que se coñeza e, en todo caso, con anterioridade á xustificación da aplicación dada aos fondos percibidos. En ningún caso o importe da axuda poderá ser de tal contía que, illadamente ou en concorrencia con outras subvencións ou axudas doutras administracións públicas, supere os límites máximos de intensidade da axuda que sexan de aplicación.</p>
    <p>e) Manter un sistema de contabilidade separado ou un código contable adecuado en relación con todas as transaccións relacionadas cos gastos financiados, sen prexuízo das normas xerais da contabilidade, que permita seguir unha pista de auditoría sobre os gastos financiados. </p>
    <p>f) No caso de que non poida realizarse o proxecto para o cal se concedeu a axuda, comunicar a renuncia ao expediente solicitado no momento en que se produza a certeza da non execución.</p>
    <p>g) Proceder ao reintegro anticipado da operación financeira e, se é o caso, da subvención bruta equivalente implícita, total ou parcialmente, no suposto de incumprimento das condicións establecidas para a súa concesión ou nos supostos previstos no título II da Lei 9/2007, do 13 de xuño, de subvencións de Galicia.</p>
    <p>h) Ademais do anterior, para as modalidades de préstamo que teñan axuda implícita: </p>
    <p>– Achegar toda a información necesaria para que o Igape poida dar cumprimento ás obrigas previstas no título I da Lei 1/2016, do 18 de xaneiro, de transparencia e bo goberno. As consecuencias do incumprimento desta obriga serán as establecidas no artigo 4.4. da devandita lei. </p>
    <p>– As demais obrigas que resulten do artigo 11 da Lei 9/2007, do 13 de xuño, de subvencións de Galicia.</p>
    <p>Artigo 19. <em>Xustificación do proxecto</em></p>
    <p>1. A aplicación da operación financeira ao pagamento dos gastos financiables do proxecto acreditarase documentalmente ante o Igape nun prazo máximo de catro meses desde a finalización do prazo de execución indicado no acordo de concesión. Dentro do mesmo prazo, deberá xustificarse tamén a execución e pagamento dos investimentos financiados coas restantes fontes, distintas á operación do Igape. </p>
    <p>2. Para presentar a documentación xustificativa, o beneficiario deberá cubrir previamente o formulario electrónico de xustificación a través da aplicación establecida no enderezo da internet http://tramita.igape.es. Deberán cubrirse necesariamente todos os campos do formulario establecidos como obrigatorios, tras o cal a aplicación emitirá un identificador de documento electrónico de liquidación (IDEL) que identificará univocamente a solicitude de xustificación. </p>
    <p>A solicitude de xustificación presentarase mediante o formulario normalizado que a título informativo figura como anexo VII.3 a estas bases, e que se obterá de xeito obrigatorio na aplicación informática http://tramita.igape.es, accesible desde a sede electrónica da Xunta de Galicia, https://sede.xunta.gal. Será obrigatoria a inclusión dos 40 caracteres alfanuméricos do IDEL obtido no paso anterior. As solicitudes de xustificación que carezan do IDEL ou nas que este sexa erróneo (sexa porque ten un formato erróneo ou porque non foi xerado pola aplicación informática) poderán dar lugar ao inicio do expediente de incumprimento no caso de non seren corrixidas, logo do requirimento formulado para tal fin.</p>
    <p>3. Unha vez xerada a solicitude de xustificación na aplicación informática, o beneficiario deberá presentala obrigatoriamente por vía electrónica.</p>
    <p>4. No caso de que a solicitude de xustificación non se presente en prazo ou a xustificación sexa incorrecta, requirirase o beneficiario para que corrixa os erros ou defectos observados, no prazo de 10 días hábiles. A falta de presentación da xustificación no prazo improrrogable establecido comportará a resolución e vencemento anticipado do préstamo e, se é o caso, a perda da axuda implícita na súa concesión, con obriga de reintegro do préstamo pendente e da subvención implícita equivalente, segundo o disposto no artigo 45.2 do Regulamento da Lei de subvencións de Galicia. A presentación da xustificación neste prazo adicional non eximirá o beneficiario das sancións que, conforme a lei, puideran corresponder. A xustificación cumprirá os requisitos establecidos nos artigos 28 e 30 da Lei 9/2007, do 13 de xuño, de subvencións de Galicia.</p>
    <p>5. Xunto coa solicitude de xustificación o beneficiario presentará a seguinte documentación: </p>
    <p>a) Documentos acreditativos do investimento financiable consistentes en facturas ou documentos de valor probatorio equivalente no tráfico xurídico mercantil ou con eficacia administrativa, segundo o establecido no artigo 28.3 da Lei 9/2007, de subvencións de Galicia, e no artigo 48 do Decreto 11/2009. As facturas deberán conter suficiente información que permita relacionalas cos investimentos xustificados. </p>
    <p>No caso de obra civil de inmobles arrendados e/ou en réxime de concesión administrativa e/ou dereito de superficie, deberá achegarse o contrato de arrendamento/concesión/superficie. </p>
    <p>b) A documentación acreditativa do pagamento, por algún dos seguintes medios:</p>
    <p>1º. Xustificante de transferencia bancaria, certificación bancaria ou extracto bancario, ou xustificante electrónico de transferencia bancaria en que conste o código de verificación na sede electrónica da entidade bancaria ou outro mecanismo que garanta a veracidade do xustificante. Nestes documentos deberán quedar claramente identificados o receptor e o emisor do pagamento e o importe da factura. En ningún caso se admitirán os pagamentos xustificados mediante recibo do provedor, nin os pagamentos por caixa ou en efectivo.</p>
    <p>2º. Informe de auditor de contas inscrito como exercente no Rexistro Oficial de Auditores de Contas, que deberá manifestarse sobre o período de realización (facturación) e pagamento dos investimentos alegados, así como sobre a existencia ou non de aboamentos ou devolucións posteriores que poidan supoñer unha redución no valor patrimonial dos bens alegados como financiables no expediente.</p>
    <p>No caso de que o xustificante de pagamento inclúa varias facturas, deberá achegarse unha relación destas, asinada polo representante legal.</p>
    <p>No suposto de facturas pagadas conxuntamente con outras non referidas ao proxecto financiado, a xustificación do pagamento debe realizarse sempre mediante algún dos medios sinalados nos puntos anteriores para as facturas alegadas no proxecto e, ademais, algún dos seguintes documentos: relación emitida polo banco dos pagamentos realizados, orde de pagamentos da empresa selada polo banco ou recibo asinado polo provedor, a efectos de identificar as facturas non referidas ao proxecto.</p>
    <p>As facturas en moeda estranxeira deben presentarse con fotocopia dos documentos bancarios de cargo nos cales conste o cambio empregado.</p>
    <p>c) No caso de que o proxecto financiado inclúa obra civil, deberá constar a licenza municipal que sexa requirida ou, no caso de obras menores, a comunicación previa prevista no artigo 24 da Lei 9/2013, do 19 de decembro, do emprendemento e da competitividade económica de Galicia.</p>
    <p>d) Comunicación previa do inicio da actividade ou da apertura do establecemento prevista no artigo 24 da Lei 9/2013, do 19 de decembro, do emprendemento e da competitividade económica de Galicia, no caso de proxectos de creación dun novo establecemento.</p>
    <p>e) Para a xustificación do capital circulante necesario para o crecemento do negocio vinculado ao proxecto, deberán achegar extracto da conta bancaria específica a que se refire o artigo 3.1.d.3 destas bases xunto á xustificación documental dos destinos dos fondos, isto é: facturas de provedores e acredores, nóminas e xustificantes dos importes correspondentes ás retencións e ingresos á conta do imposto sobre a renda das persoas físicas (IRPF) e dos gastos da Seguridade Social, recibos de primas de seguros e, en todos os casos, xustificantes bancarios de pagamento segundo o establecido na anterior alínea b).</p>
    <p>f) A documentación específica establecida no anexo I para a respectiva liña de préstamo.</p>
    <p>O Igape poderá solicitar as aclaracións pertinentes á documentación presentada e/ou, se é o caso, os informes doutras entidades públicas.</p>
    <p>O beneficiario deberá presentar a documentación xustificativa polos mesmos medios que os establecidos no artigo 8 para a presentación da documentación complementaria á solicitude. O beneficiario responsabilizarase da veracidade dos documentos que presente. A achega das copias dixitalizadas implica a autorización para que a Administración acceda e trate a información persoal contida en tales documentos. Excepcionalmente, o Igape poderá requirir a exhibición do documento orixinal para o cotexo ca copia electrónica presentada.</p>
    <p>6. Nos casos nos que así se indique no anexo I para a respectiva modalidade, a presentación da documentación relacionada no punto 5 anterior substituirase pola presentación dun informe de revisión de auditor independente, inscrito no Rexistro Oficial de Auditores de Contas – ROAC como exercente, emitido de acordo cos procedementos e modelo de informe establecidos no anexo VI das presentes bases reguladoras.</p>
    <p>7. O beneficiario deberá cubrir na ficha resumo de facturas do formulario de xustificación os seguintes datos relativos á contabilidade nos cales se reflictan os custos financiados para acreditar a obrigación establecida no artigo 17.1.e): número de asento, data do asento e número de conta contable, xunto cunha declaración responsable do beneficiario de que estes datos reflicten a realidade contable da operación financiada.</p>
    <p>8. Advírtese que calquera discrepancia entre a documentación xustificativa e as declaracións da solicitude de axuda poderá ser motivo de inicio de expediente de incumprimento que poderá supoñer a resolución e vencemento anticipado, total ou parcial, do préstamo con obriga de reintegro do préstamo pendente e, se é o caso, a perda ou modificación da axuda implícita na concesión do préstamo con obriga de reintegro da subvención implícita equivalente.</p>
    <p>9. O Igape poderá aceptar variacións nos diversos conceptos de gasto aprobados, coa dobre condición de que a oscilación, en máis ou menos, non supere o 20 % de cada concepto e que, no seu conxunto, non se reduza o importe total de investimento financiable, nin se desvirtúen as características do proxecto nin as condicións que fosen tidas en conta para resolver a concesión.</p>
    <p>10. Cando o beneficiario do préstamo poña de manifesto na xustificación que se produciron alteracións das condicións tidas en conta para a súa concesión que non alteren esencialmente a natureza ou os obxectivos da operación, e que poidan dar lugar á modificación do acordo de concesión conforme o artigo 16 destas bases, logo de omitirse o trámite de autorización administrativa previa para a súa aprobación, o órgano concedente poderá aceptar a xustificación presentada, sempre que tal aceptación non supoña danar dereitos de terceiros. A aceptación das alteracións por parte do Igape no acto de comprobación non exime o beneficiario das sancións que poidan corresponderlle conforme a Lei de subvencións de Galicia.</p>
    <p>Artigo 20. <em>Incumprimento de condicións de concesión dos préstamos</em></p>
    <p>1. A falta de xustificación do cumprimento do proxecto, das condicións impostas no acordo de concesión, e/ou das obrigas contidas na normativa aplicable, dará lugar á declaración de incumprimento de condicións de concesión do préstamo e, se é o caso, á obriga de devolver total ou parcialmente a subvención implicitamente percibida en forma de redución de custo financeiro, xunto aos xuros de mora correspondentes.</p>
    <p>2. O incumprimento considerarase total, con obriga de devolver totalmente, se é o caso, a subvención implicitamente percibida en forma de redución de custo financeiro, xunto aos xuros de mora correspondentes, sen prexuízo do expediente sancionador que puidera proceder, nos seguintes casos: </p>
    <p>a) Obter o préstamo sen reunir as condicións requiridas. </p>
    <p>b) Non xustificar ante o Igape o cumprimento dos requisitos e condicións da axuda, así como a realización da actividade e o cumprimento da finalidade que determinen a concesión ou goce do préstamo. </p>
    <p>c) Non permitir someterse ás actuacións de comprobación que efectúe o Igape, así como calquera outra actuación, sexa de comprobación ou de control financeiro, que poidan realizar os órganos de control competentes, en concreto, a Intervención Xeral da Comunidade Autónoma, o Tribunal de Contas, e o Consello de Contas, achegando canta información lle sexa requirida no exercicio das actuacións anteriores. </p>
    <p>d) Cando, como consecuencia do incumprimento, o investimento financiable quede por baixo do mínimo establecido no anexo I para a respectiva modalidade de préstamo.</p>
    <p>3. Incumprimento parcial: sempre que se cumpran os requisitos ou condicións esenciais tomadas en conta na concesión, o Igape poderá apreciar un incumprimento parcial e deberá resolver sobre o seu alcance aplicando a mesma ponderación que tivese a condición incumprida no acordo de concesión e, se é o caso, establecendo a correspondente obriga de reintegro. </p>
    <p>En caso de condicións referentes á contía ou conceptos do investimento financiable, o alcance do incumprimento determinarase proporcionalmente ao gasto deixado de realizar ou aplicado a conceptos distintos dos considerados financiables e deberá, se é o caso, reintegrarse a subvención implicitamente percibida en forma de redución de custo financeiro na devandita proporción. Con carácter xeral, se o incumprimento supera o 50 % do investimento financiable do proxecto, entenderase que o devandito incumprimento é total e deberá reintegrarse, se é o caso, a totalidade da subvención implicitamente percibida en forma de redución do custo financeiro, e os seus xuros de mora. O importe do préstamo reducirase proporcionalmente ao grao de incumprimento, agás no caso de que o incumprimento supere o 50 %, en que se rescindirá integramente.</p>
    <p>En caso de incumprir a obriga de achegar para o proxecto de investimento unha contribución financeira exenta de calquera tipo de apoio público de, polo menos, un 25 % dos custos financiables, sexa mediante recursos propios ou mediante financiamento externo, o grao de incumprimento determinarase proporcionalmente ás contribucións exentas de apoio público efectuadas. </p>
    <p>4. O importe da axuda implicitamente percibida determinarase pola diferenza dos custos financeiros soportados polo titular e aqueles que deberían corresponder nas condicións de mercado consideradas para o cálculo da subvención bruta equivalente, contías que se considerarán percibidas pola beneficiaria ás datas das cotas vencidas.</p>
    <p>Artigo 21. <em>Amortización anticipada obrigatoria e resolución do contrato de financiamento </em></p>
    <p>1. O Igape poderá resolver o contrato de financiamento, declarando vencido anticipadamente o seu crédito, cando concorra algunha das seguintes circunstancias:</p>
    <p>a) A falta de pagamento pola prestameira de principal e xuros do préstamo por importe equivalente a tres meses.</p>
    <p>b) A inexistencia, inexactitude substancial ou falsidade de información facilitada pola prestameira na solicitude de préstamo que fose determinante para a súa aprobación.</p>
    <p>c) Sexa declarado o incumprimento de condicións e, se é o caso, a perda do dereito á subvención implicitamente percibida nos supostos recollidos no artigo 19 das presentes bases.</p>
    <p>2. A prestameira quedará obrigada ao pagamento das obrigacións procedentes do contrato no termo de cinco días naturais contados desde a data da notificación da resolución. Se a prestameira incumprise a obrigación de pagamento no prazo antes sinalado, o Igape poderá, desde o día seguinte, sen máis aviso nin dilixencia e en calquera tempo, reclamar xudicialmente o importe que ao seu favor acredite polo contrato, tanto por capital, como por xuros, gastos e tributos, así como executar as garantías pactadas, tendo en conta que desde o momento da notificación todas as débedas quedan vencidas e son exixibles.</p>
    <p>3. O Igape poderá modificar o calendario de amortización do préstamo, declarando vencida anticipadamente parte do principal cando se produza o incumprimento parcial de condicións e, se é o caso, a perda parcial do dereito á subvención. O importe do préstamo reducirase proporcionalmente ao grao de incumprimento.</p>
    <p>Artigo 22. <em>Fiscalización e control</em></p>
    <p>Os beneficiarios destas operacións financeiras someteranse ás actuacións de control que realice o Instituto Galego de Promoción Económica para o seguimento dos proxectos aprobados e ás de control financeiro que correspondan á Intervención Xeral da Comunidade Autónoma, así como ás actuacións de comprobación previstas na lexislación do Tribunal de Contas e do Consello de Contas.</p>
    <p>Artigo 23. <em>Transparencia e bo goberno</em></p>
    <p>1. Respecto dos préstamos con axuda implícita por ter un tipo de xuro inferior ao de mercado, deberá darse cumprimento ás obrigas de transparencia contidas no artigo 17 da Lei 1/2016, do 18 de xaneiro, de transparencia e bo goberno, e no artigo 15 da Lei 9/2007, do 13 de xuño, de subvencións de Galicia.</p>
    <p>2. En virtude do disposto no artigo 4 da Lei 1/2016, do 18 de xaneiro, de transparencia e bo goberno, as persoas físicas e xurídicas beneficiarias de subvencións están obrigadas a subministrar á Administración, ao organismo ou á entidade das previstas no artigo 3.1 da Lei 1/2016, do 18 de xaneiro, a que se atopen vinculadas, logo de requirimento, toda a información necesaria para o cumprimento por aquela das obrigas previstas no título I da citada lei.</p>
    <p>Artigo 24. <em>Remisión normativa</em></p>
    <p>Para todo o non previsto nestas bases aplicarase o previsto na seguinte normativa:</p>
    <p>a) Decreto 133/2002, do 11 de abril (DOG nº 78, do 23 de abril), modificado polos decretos 174/2007, do 6 de setembro (DOG nº 186, do 25 de setembro) e 45/2009, do 12 de febreiro (DOG nº 48, do 10 de marzo) e 155/2019, do 28 de novembro (DOG nº 234, do 10 de decembro), que habilita o Igape para conceder, no ámbito das súas funcións, préstamos ou créditos a favor de empresas.</p>
    <p>b) Comunicación da Comisión relativa á revisión do método de fixación dos tipos de referencia e de actualización 2008/C 14/02 (DOCE 19 de xaneiro). </p>
    <p>c) Respecto das modalidades de préstamo que teñan axuda implícita aplicarase o establecido nos regulamentos nº 1407/2013/UE da Comisión, do 18 de decembro de 2013, relativo á aplicación dos artigos 107 e 108 do Tratado de funcionamento da Unión Europea ás axudas <em>de minimis</em> (DOUE L 352, do 24 de decembro de 2013), Regulamento (UE) nº 1408/2013 das axudas <em>de minimis</em> no sector agrícola, e Regulamento (UE) nº 2019/316 que o modifica, ou Regulamento (UE) nº 717/2014 das axudas <em>de minimis</em> no sector da pesca e da acuicultura, así como a Lei 9/2007, do 13 de xuño, de subvencións de Galicia, e o Decreto 11/2009, do 9 de xaneiro, que aproba o seu regulamento. </p>
    <p>d) En canto ao cómputo de prazos, aplicarase o disposto no artigo 30 da Lei 39/2015, do 1 de outubro, do procedemento administrativo común das administracións públicas.</p>
    <h2>ANEXO I</h2>
    <h3>Modalidades de préstamos </h3>
    <p>1.1. Préstamos para investimentos estratéxicos.</p>
    <p>A) Obxecto.</p>
    <p>Financiar proxectos de novos investimentos, intervencións de ampliación da capacidade produtiva e/ou mellora de instalacións existentes, valorándose especialmente o aliñamento dos proxectos cos sectores prioritarios da Axenda da Competitividade Galicia Industria 4.0 e coa RIS3 Galicia.</p>
    <p>B) Requisitos específicos dos beneficiarios.</p>
    <p>Os establecidos no artigo 1 das presentes bases reguladoras, incluíndo persoas físicas, agrupacións de persoas físicas ou xurídicas, agrupacións de interese económico, sociedades civís e comunidades de bens que cumpran os requisitos do citado artigo, e se inclúan nalgún dos seguintes sectores de actividade:</p>
    <table>
     <tbody>
      <tr>
       <td>CNAE</td>
       <td>Descrición</td>
      </tr>
      <tr>
       <td>03</td>
       <td>Pesca e acuicultura</td>
      </tr>
      <tr>
       <td>05 a 09</td>
       <td>Industrias extractivas</td>
      </tr>
      <tr>
       <td>10 a 33</td>
       <td>Industrias manufactureiras1</td>
      </tr>
      <tr>
       <td>35 a 39</td>
       <td>Fornecemento de enerxía e auga, e xestión de residuos e descontaminación</td>
      </tr>
      <tr>
       <td>42 a 43</td>
       <td>Construción de redes e construción especializada</td>
      </tr>
      <tr>
       <td>46</td>
       <td>Comercio por xunto e intermediarios, salvo vehículos de motor e motocicletas</td>
      </tr>
      <tr>
       <td>49 a 53</td>
       <td>Transporte e almacenamento</td>
      </tr>
      <tr>
       <td>55 a 56</td>
       <td>Hostalaría</td>
      </tr>
      <tr>
       <td>58 a 63</td>
       <td>Información e comunicacións2</td>
      </tr>
      <tr>
       <td>69 a 75</td>
       <td>Actividades profesionais, científicas e técnicas</td>
      </tr>
      <tr>
       <td>77.3</td>
       <td>Aluguer de maquinaria, equipamentos e bens tanxibles</td>
      </tr>
      <tr>
       <td>79</td>
       <td>Axencias de viaxes, operadores turísticos, servizos de reservas e actividades relacionadas con estes.</td>
      </tr>
      <tr>
       <td>80 a 82</td>
       <td>Actividades de seguranza e investigación e outras actividades auxiliares das empresas</td>
      </tr>
      <tr>
       <td>87 a 88</td>
       <td>Asistencia en establecementos residenciais e servizos sociais sen aloxamento</td>
      </tr>
      <tr>
       <td>90 a 93</td>
       <td>Actividades artísticas, recreativas e de entretemento</td>
      </tr>
     </tbody>
    </table>
    <p>1 Excepto: 1) CNAE 12 Industria do tabaco, e 2) O que se refira ao sector das fibras sintéticas tal como o define o anexo II das directrices comunitarias sobre axudas de Estado de finalidade rexional para o período 2007-2013 (2006/C 54/08), DOUE de 4.3.2006.</p>
    <p>2 Excepto CNAE 60 Actividades de programación e emisión de radio e televisión.</p>
    <p>C) Requisitos específicos do proxecto que se vai financiar.</p>
    <p>C.1) Importe.</p>
    <p>O proxecto deberá presentar un custo financiable en activos fixos igual ou superior a 1.000.000 € máis impostos. </p>
    <p>Este límite non se aplicará aos proxectos que, ao abeiro do previsto nos artigos 15 e 42 da Lei 5/2017, do 19 de outubro, de fomento da implantación de iniciativas empresariais en Galicia, sexan declarados proxecto empresarial singular ou iniciativa empresarial prioritaria, respectivamente, ou formen parte dun proxecto que conte coa declaración de proxecto empresarial singular ou de iniciativa empresarial prioritaria, segundo corresponda. </p>
    <p>C.2) Gasto financiable.</p>
    <p>Serán financiables os conceptos sinalados no artigo 3, letras a) Bens tanxibles, b) Bens Intanxibles, e d) Capital de explotación.</p>
    <p>O investimento en capital de explotación non poderá superar o 50 % do gasto financiable total.</p>
    <p>D) Condicións do produto financeiro.</p>
    <p>D.1) Importes mínimo e máximo.</p>
    <p>O importe mínimo do préstamo será de 500.000 € e o máximo de 5.000.000 €. </p>
    <p>O importe mínimo anterior non será de aplicación nos proxectos referidos no segundo parágrafo do punto C.1) anterior. </p>
    <p>En ningún caso superará o 50 % do custo do proxecto financiable.</p>
    <p>D.2) Prazos de amortización e de carencia.</p>
    <p>Axustados ao plan económico-financeiro, cun máximo de 12 anos, e poderá incluír carencia na amortización de principal.</p>
    <p>D.3) Tipo de xuro e axuda implícita.</p>
    <p>D.3.a) Tipo de xuro ordinario.</p>
    <p>Con carácter xeral, o tipo de xuro aplicable será fixo, determinado e liquidado conforme o anexo II destas bases. Non obstante o anterior, o tipo de xuro aplicable aos préstamos para proxectos consistentes en apertura de novos establecementos, ou na adquisición por parte de terceiros non vinculados de activos/unidades produtivas que, de non ser adquiridas terían cesado no negocio, será inferior en 1,5 puntos porcentuais ao determinado conforme o anexo II. En ningún caso o tipo de xuro resultante será inferior ao 0 %.</p>
    <p>Os xuros ordinarios liquidaranse trimestralmente, coincidindo co último día do trimestre natural. </p>
    <p>Para cada unha das disposicións e nos períodos de liquidación inferiores ao trimestre natural, a remuneración de xuros será por días naturais, base 360, conforme a seguinte fórmula:</p>
    <p>(C ×R ×T)/36000 </p>
    <p>Onde «C» = Capital, «R» = tipo de xuro nominal anual que se pagará trimestralmente expresado en puntos porcentuais, e «T» = número de días naturais comprendidos entre a data de disposición e o último día do trimestre natural.</p>
    <p>Nos restantes períodos trimestrais completos de xuros, o importe absoluto dos xuros devindicados calcularase aplicando a seguinte fórmula: </p>
    <p>(C × R)/400</p>
    <p>D.3.b) Tipo de xuro de mora.</p>
    <p>Sen prexuízo do dereito de resolución do préstamo, en caso de atraso no pagamento dalgunha das sumas debidas en virtude deste contrato, o prestameiro incorrerá de pleno dereito en mora sen necesidade de requirimento previo e virá obrigado a pagar sobre a suma vencida o tipo de xuro ordinario do período máis 6 puntos porcentuais anuais. Os ditos xuros liquidaranse coincidindo co seguinte vencemento trimestral de xuros.</p>
    <p>D.3.c) Axuda implícita.</p>
    <p>Con carácter xeral, os préstamos desta modalidade non terán a consideración de axuda, posto que o seu tipo de xuro se determinará aplicando os criterios da Comunicación 2008/C14/02 da Comisión para que poidan ser considerados de mercado.</p>
    <p>Non obstante o anterior, os préstamos aos cales se lles aplique a rebaixa no tipo de xuro prevista no punto D.3.a) anterior, destinados ao financiamento de proxectos consistentes na apertura de novos establecementos ou na adquisición por parte de terceiros non vinculados de unidades produtivas que de non seren adquiridas terían cesado no negocio, incluirán unha axuda implícita <em>de minimis</em>, nos termos establecidos no artigo 5 destas bases. </p>
    <p>D.4) Plan de amortización.</p>
    <p>Unha vez finalizado o período de carencia, o reintegro do préstamo realizarase en cotas trimestrais con vencemento o último día de cada trimestre natural, xunto coa cantidade destinada ao pagamento de xuros, con cotas constantes de xuros ordinarios máis amortización, unha vez finalizada a carencia. O plan de amortización será calculado polo Igape e incorporarase ao contrato de préstamo. </p>
    <p>D.5) Garantías.</p>
    <p>En función da dispoñibilidade e das características do proxecto.</p>
    <p>E) Documentación específica a presentar coa solicitude.</p>
    <p>Ademais da documentación sinalada no artigo 7.2, deberá presentarse xunto á solicitude:</p>
    <p>– Memoria do proxecto, que desenvolverá o seguinte contido:</p>
    <p>a) Antecedentes da empresa e dos seus promotores: historial, principais fitos na evolución da empresa, capacidades básicas (estratéxicas, capacitación da xerencia, organizativas e de control), capacidade técnica da entidade (recursos humanos, técnicos, materiais, colaboracións, cooperacións, certificacións de calidade e ambientais), capacidade tecnolóxica da entidade (recursos humanos, técnicos e económicos, patentes, I+D+i), capacidade económica da entidade (análise dos estados financeiros, solvencia dos promotores, política de financiamento e rendibilidade).</p>
    <p>b) Descrición dos aprovisionamentos, do proceso produtivo e do comercial. Orixe dos aprovisionamentos, principais provedores, mercado actual (tamaño, características, competencia, etc.) e potencial. Análise comercial do produto.</p>
    <p>c) Descrición do proxecto: obxectivos (fins inmediatos e fins últimos ou estratéxicos para a entidade), orixe e xustificación (necesidade, oportunidade e adecuación do proxecto ou actuación respecto da entidade), descrición técnica (contido, metodoloxía, fases, etc.), necesidades de medios técnicos (descrición detallada e valorada dos novos investimentos).</p>
    <p>d) Análise económica do proxecto (previsións económicas, estrutura do financiamento, rendibilidade e previsións de tesouraría). Necesidades de persoal e de subcontratacións externas. Para empresas en funcionamento, as previsións económicas deberán estar referidas ao conxunto da empresa, mostrando separadamente o impacto do proxecto de investimento.</p>
    <p>e) Relación de investimentos que se van realizar que inclúan tecnoloxías relacionadas coa fábrica do futuro e co concepto Industria 4.0: Robotización e robotización colaborativa, Fabricación aditiva, Sensórica e actuadores mecatrónicos, Sistemas ciber-físicos, Automatización total ou estendida, Intercomunicación máquina-máquina, Conectividade total ou estendida, vehículos autónomos-optimización de fluxos e redución de custos, Personalización de produtos, Internet das cousas, Internet de equipos e máquinas, Dixitalización, Big Data, Cloud computing e ciberseguridade aplicadas á industria, Loxística 4.0 para a integración total da cadea de subministración coa interconexión de sistemas e máxima coordinación dos procesos loxísticos, Modelado e simulación de procesos industriais, operativos e loxísticos.</p>
    <p>F) Criterios específicos de avaliación.</p>
    <p>Non se establecen criterios específicos de avaliación. Concederanse todas as solicitudes que superen os limiares de cualificación do risco e cumpran os requisitos das bases reguladoras, ata o esgotamento do orzamento.</p>
    <p> G) Xustificación.</p>
    <p>Para os efectos do previsto no artigo 19 das bases reguladoras, para a xustificación dos proxectos financiados mediante esta modalidade de préstamos, será preceptiva a presentación do informe de auditor independente establecido no número 6 do referido artigo.</p>
    <p>1.2. Préstamos para financiar investimentos en infraestruturas de uso compartido e desenvolvemento de proxectos en Galicia por parte de centros tecnolóxicos e asociacións empresariais.</p>
    <p>A ) Obxecto.</p>
    <p>Financiamento de proxectos para desenvolver por centros tecnolóxicos e/ou asociacións empresariais que desenvolvan ou proxecten desenvolver actividades económicas, vinculados a sectores produtivos de Galicia, con algunha das seguintes finalidades:</p>
    <p>– Investimento na creación de infraestruturas técnicas e industriais de uso común ou compartido economicamente viables.</p>
    <p>– Gastos operativos necesarios para o desenvolvemento de proxectos economicamente viables de xeración de coñecemento tecnolóxico, apoio á I+D+i e outros servizos tecnolóxicos.</p>
    <p>B) Requisitos específicos dos beneficiarios.</p>
    <p>Ademais dos establecidos no artigo 1 das bases reguladoras, deberán ser centros tecnolóxicos e/ou asociacións empresariais vinculados a sectores produtivos de Galicia.</p>
    <p>C) Requisitos específicos do proxecto para financiar.</p>
    <p>C.1) Importe.</p>
    <p>O proxecto deberá presentar un custo financiable igual ou superior a 100.000 € máis impostos.</p>
    <p>C.2) Gasto financiable.</p>
    <p>Serán financiables os conceptos sinalados no artigo 3 das presentes bases reguladoras.</p>
    <p>D) Condicións do produto financeiro.</p>
    <p>D.1) Importes mínimo e máximo.</p>
    <p>O importe mínimo do préstamo será de 75.000 € e o máximo de 1.500.000 €. En ningún caso superará o 75 % do custo do proxecto financiable.</p>
    <p>D.2) Prazos de amortización e de carencia.</p>
    <p>Axustados ao plan económico-financeiro e á vida útil dos bens adquiridos, cun máximo de 12 anos, podendo incluír carencia na amortización de principal. </p>
    <p>D.3) Tipo de xuro e axuda implícita.</p>
    <p>D.3.a) Tipo de xuro ordinario.</p>
    <p>O tipo de xuro aplicable será fixo, e inferior en 1,5 puntos porcentuais ao tipo determinado conforme o anexo II destas bases. En ningún caso o tipo de xuro resultante será inferior ao 0 %.</p>
    <p>Os xuros ordinarios liquidaranse trimestralmente, coincidindo co último día do trimestre natural. </p>
    <p>Para cada unha das disposicións e nos períodos de liquidación inferiores ao trimestre natural, a remuneración de xuros será por días naturais, base 360, conforme a seguinte fórmula:</p>
    <p>(C × R × T)/36000 </p>
    <p>Onde «C» = Capital, «R» = tipo de xuro nominal anual a pagar trimestralmente expresado en puntos porcentuais, e «T» = número de días naturais comprendidos entre a data de disposición e o último día do trimestre natural.</p>
    <p>Nos restantes períodos trimestrais completos de xuros, o importe absoluto dos xuros devindicados calcularase aplicando a seguinte fórmula:</p>
    <p>(C × R)/400</p>
    <p>D.3.b) Tipo de xuro de mora.</p>
    <p>Sen prexuízo do dereito de resolución do préstamo, en caso de atraso no pagamento dalgunha das sumas debidas en virtude deste contrato, o prestameiro incorrerá de pleno dereito en mora sen necesidade de requirimento previo e virá obrigado a pagar sobre a suma vencida o tipo de xuro ordinario do período máis 6 puntos porcentuais anuais. Os devanditos xuros liquidaranse coincidindo co seguinte vencemento trimestral de xuros.</p>
    <p>D.3.c) Axuda implícita.</p>
    <p>Os préstamos desta modalidade incluirán unha axuda implícita <em>de minimis</em>, nos termos establecidos no artigo 5 destas bases. </p>
    <p>D.4) Plan de amortización.</p>
    <p>Unha vez finalizado o período de carencia, o reintegro do préstamo realizarase en cotas trimestrais con vencemento o último día de cada trimestre natural, xunto coa cantidade destinada ao pagamento de xuros, con cotas constantes de xuros ordinarios máis amortización unha vez finalizada a carencia. Nos casos en que o provedor ofreza a posibilidade de recompra, o calendario poderá establecer unha cota de amortización final maior, coincidente co pagamento desta recompra.</p>
    <p>D.5) Garantías.</p>
    <p>En función da dispoñibilidade e das características do proxecto. </p>
    <p>E) Documentación específica que se presentará coa solicitude.</p>
    <p>Ademais da documentación sinalada no artigo 7.2, deberá presentarse xunto coa solicitude:</p>
    <p>– Memoria do proxecto, que desenvolverá o seguinte contido:</p>
    <p>a) Antecedentes da entidade: historial, partícipes, principais fitos na evolución da entidade, capacidades básicas (estratéxicas, capacitación da xerencia, organizativas e de control), capacidade técnica da entidade (recursos humanos, técnicos, materiais, colaboracións, cooperacións, certificacións de calidade e ambientais), capacidade tecnolóxica da entidade (recursos humanos, técnicos e económicos, patentes, I+D+i), capacidade económica da entidade (análise dos estados financeiros, solvencia dos promotores, política de financiamento e rendibilidade).</p>
    <p>b) Descrición do proxecto: obxectivos (fins inmediatos e fins últimos ou estratéxicos para a entidade), orixe e xustificación (necesidade, oportunidade e adecuación do proxecto ou actuación respecto da entidade), descrición técnica (contido, metodoloxía, fases, etc.), necesidades de medios técnicos (descrición detallada e valorada dos novos investimentos).</p>
    <p>c) Análise económica do proxecto (previsións económicas, estrutura do financiamento, rendibilidade e previsións de tesouraría), cuantificación das necesidades de incremento de capital circulante, se é o caso. Necesidades de persoal e de subcontratacións externas. Para entidades en funcionamento, as previsións económicas deberán estar referidas ao conxunto da entidade, mostrando separadamente o impacto do proxecto de investimento.</p>
    <p>F) Criterios específicos de avaliación.</p>
    <p>Sen prexuízo do cumprimento do limiar da cualificación do risco de crédito, para a súa aprobación deberá obter unha puntuación mínima de 50 puntos, resultante de sumar as puntuacións obtidas nos seguintes criterios:</p>
    <p>F1) Sector de actividade: puntuarase con 40 puntos cando a actuación teña por finalidade a prestación de servizos de uso común ou compartido a sectores empresariais conexos á actividades industriais. Puntuarase con 30 puntos cando os destinatarios do servizo desenvolvan outro tipo de actividade, e con 10 puntos adicionais cando exista informe favorable de interese para o sector en Galicia emitido pola correspondente consellería sectorial. Este informe será solicitado polo Igape na tramitación do expediente.</p>
    <p>F2) Presenza de grupos empresariais ou empresas tractoras de recoñecida solvencia, que guíen o proxecto cara a liñas de actuación con alto potencial industrial e faciliten a chegada ao mercado: máximo de 40 puntos.</p>
    <p>F3) O proxecto inclúe investimentos en equipamento científico-tecnolóxico, e figuran detallados os sistemas de xestión que permitan o uso compartido: máximo de 20 puntos.</p>
    <p>F4) O proxecto inclúe tecnoloxías relacionadas coa fábrica do futuro e o concepto Industria 4.0: 10 puntos por cada ámbito, cun máximo de 40.</p>
    <p>F5) Emprego vinculado: máximo 20 puntos, calculado segundo a fórmula: (nº medio de empregados do último exercicio da entidade + expectativas de creación de emprego na entidade)/préstamo en miles de € × 100).</p>
    <p>G) Xustificación.</p>
    <p>Para os efectos do previsto no artigo 19 das bases reguladoras, para a xustificación dos proxectos financiados mediante esta modalidade de préstamos, cando o importe do préstamo supere os 300.000 €, será preceptiva a presentación do informe de auditor independente establecido no número 6 do referido artigo.</p>
    <p>1.3. Préstamos para financiar a operativa da industria auxiliar naval.</p>
    <p>A ) Obxecto.</p>
    <p>Apoiar financeiramente empresas que desenvolven actividades no sector da industria auxiliar da construción naval, para permitirlles financiar a longo prazo pagamentos operativos, e así dispoñer dun fondo de manobra suficiente para afrontar posibles atrasos nos cobramentos dos seus clientes.</p>
    <p>B) Requisitos específicos dos beneficiarios.</p>
    <p>Os establecidos no artigo 1 destas bases reguladoras, incluíndo persoas físicas, agrupacións, sociedades civís e comunidades de bens que cumpran os requisitos do citado artigo, e que subministren bens ou servizos a empresas do sector da construción naval (CNAE 301).</p>
    <p>C) Requisitos específicos dos conceptos que se van financiar.</p>
    <p>Os conceptos que se van financiar co préstamo serán os previstos no punto f) do número 1 do artigo 3 das bases reguladoras, incluíndo o pagamento de gastos correntes, pagamentos a provedores, acredores por subministracións e prestación de servizos, gastos de persoal e seguridade social, reparacións e conservación, e pagamento de impostos, aínda cando este pagamento non teña a consideración de gasto do exercicio (tales como liquidacións de IVE e retencións). Admitirase o pagamento de débedas bancarias vencidas sempre e cando estas proveñan do desconto comercial ou anticipo de facturas, efectos e/ou contratos de clientes do sector da construción naval.</p>
    <p>A contía financiable será calculada pola solicitante de forma razoada na memoria que deberá presentar xunto coa solicitude, de acordo coas necesidades financeiras estimadas para a operativa empresarial. O Igape poderá reducir o importe solicitado no caso de non considerar a dita contía suficientemente motivada, de acordo coa análise dos estados financeiros da solicitante.</p>
    <p>D) Condicións do produto financeiro.</p>
    <p>D.1) Importes mínimo e máximo.</p>
    <p>O importe mínimo do préstamo será de 50.000 € e o máximo de 1.000.000 €, e deberá ser aplicado exclusivamente ao pagamento dos conceptos indicados no punto C) anterior.</p>
    <p>O importe do préstamo non poderá superar, no momento da solicitude, un importe equivalente á suma dos saldos facturados pendentes de cobramento de clientes do sector de construción naval (CNAE 301), máis os traballos realizados ou en curso pendentes de facturar a empresas do dito sector. O Igape poderá contrastar a realidade destes dereitos de cobramento declarados pola solicitante, mediante circularización aos clientes, e reducir o importe financiable no caso de non obter conformidade expresa dos terceiros.</p>
    <p>Os clientes do sector naval computados para estes efectos, non poderán ser empresas vinculadas á sociedade solicitante nin aos seus socios e administradores.</p>
    <p>D.2) Prazos de amortización e de carencia.</p>
    <p>O prazo de devolución dos préstamos será de 5 anos, incluíndo 2 de carencia na amortización de principal.</p>
    <p>D.3) Tipo de xuro e axuda implícita.</p>
    <p>D.3.a) Tipo de xuro ordinario.</p>
    <p>O capital disposto e non amortizado do préstamo devindicará diariamente, contado desde a disposición dos fondos e ata que transcorra o prazo de vixencia do préstamo, un xuro nominal fixo que se liquidará e se pagará con periodicidade trimestral e con carácter vencido, o último día de cada trimestre natural, xunto coa cantidade destinada a amortización de principal salvo no período de carencia.</p>
    <p>Para cada unha das disposicións, no período comprendido desde a data da disposición do préstamo ata o último día do primeiro trimestre natural seguinte á disposición, o importe absoluto dos xuros deivindicados calcularase segundo a seguinte fórmula:</p>
    <p>(C × R ×T)/36000</p>
    <p>Onde «C» = Capital, «R» = tipo de xuro nominal anual que se pagará trimestralmente expresado en puntos porcentuais, e «T» = número de días naturais comprendidos entre a data de disposición e o último día do trimestre natural.</p>
    <p>Nos restantes períodos trimestrais completos de xuros, o importe absoluto dos xuros deivindicados calcularase aplicando a seguinte fórmula:</p>
    <p>(C × R)/400</p>
    <p>Onde «C» = Capital, «R» = tipo de xuro nominal anual expresado en puntos porcentuais.</p>
    <p>O tipo de xuro nominal anual, determinarase para toda a vida do préstamo no momento da concesión, resultado de sumar:</p>
    <p>– Tipo de referencia: será a media do euribor a 1 ano do mes anterior á data da proposta de resolución da concesión do préstamo.</p>
    <p>– Marxe adicional: será de 2 puntos porcentuais. Se o resultado da subvención implícita no préstamo, obtida aplicando os criterios recollido no anexo III, superase o límite de axuda <em>de minimis</em>, incrementarase a marxe adicional para diminuír a vantaxe financeira respecto ao mercado ata cumprir este límite.</p>
    <p>O tipo de xuro será do 0 % cando resulte negativo.</p>
    <p>D.3.b) Tipo de xuro de mora.</p>
    <p>Sen prexuízo do dereito de resolución do préstamo, en caso de atraso no pagamento dalgunha das sumas debidas en virtude deste contrato, o prestameiro incorrerá de pleno dereito en mora sen necesidade de requirimento previo e virá obrigado a pagar sobre a suma vencida o tipo de xuro ordinario do período máis 6 puntos porcentuais anuais. Os ditos xuros liquidaranse coincidindo co seguinte vencemento trimestral de xuros.</p>
    <p>D.3.c) Axuda implícita.</p>
    <p>Con carácter xeral, os préstamos desta modalidade incluirán unha axuda implícita determinada conforme o anexo III das bases.</p>
    <p>D.4) Plan de amortización.</p>
    <p>Unha vez finalizado o período de carencia, o reintegro do préstamo realizarase en cotas trimestrais vencidas, o último día de cada trimestre natural, xunto coa cantidade destinada ao pagamento de xuros. O plan de amortización será calculado polo Igape e incorporarase á resolución de concesión. Para o cálculo do plan de amortización, utilizarase o sistema de amortización francés, de forma que a carga que afrontará o beneficiario, resultante de sumar os xuros e as amortizacións que pagará ao trimestre o beneficiario, se manteña constante durante toda a vida do préstamo tras a carencia. </p>
    <p>D.5) Garantías.</p>
    <p>Con carácter xeral, para esta modalidade de préstamos non se exixirán garantías adicionais á responsabilidade universal da prestameira.</p>
    <p>E) Documentación específica que se deberá presentar coa solicitude.</p>
    <p>Ademais da documentación sinalada no artigo 7.2, deberá presentarse xunto coa solicitude:</p>
    <p>– Declaración responsable con relación nominal de clientes empresas do sector da construción naval non vinculadas, nas que se indique, para cada cliente e referido á data de solicitude do préstamo:</p>
    <p>– Cadro resumo das facturas emitidas pendentes de cobramento, xunto coa copia delas.</p>
    <p>– Cadro resumo de facturas pendentes de emitir, por traballos realizados ou en curso, xunto coa copia de contratos, se é o caso.</p>
    <p>– Memoria do proxecto, que desenvolverá o seguinte contido:</p>
    <p>a) Antecedentes da empresa e dos seus promotores: historial, principais fitos na evolución da empresa, capacidades básicas (estratéxicas, capacitación da xerencia, organizativas e de control), capacidade técnica da entidade (recursos humanos, técnicos, materiais, colaboracións, cooperacións, certificacións de calidade e ambientais), capacidade tecnolóxica da entidade (recursos humanos, técnicos e económicos, patentes I+D+i), capacidade económica da entidade (análise dos estados financeiros, solvencia dos promotores, política de financiamento e rendibilidade).</p>
    <p>b) Descrición dos aprovisionamentos, do proceso produtivo e do comercial. Orixe dos aprovisionamentos, principais provedores, mercado actual (tamaño, características, competencia, etc.) e potencial. Análise comercial do produto. Describir expresamente os bens e servizos subministrados a empresas do sector da construción naval, traxectoria neste sector, historial de quebrantos causados por procesos concursais de clientes deste sector.</p>
    <p>c) Cuantificación das necesidades financeiras para a operativa empresarial. Causas xustificadas da necesidade de financiar a operativa da empresa.</p>
    <p>d) Cadro de persoal, traballadores nos centros de traballo en Galicia, describindo funcións. Expectativas de mantemento de emprego. Relación de expedientes de regulación de emprego en vigor e presentados nos últimos 12 meses, describindo o seu contido e o número de traballadores afectados.</p>
    <p>F) Criterios específicos de avaliación.</p>
    <p>Considérase que todos os proxectos co obxecto descrito na alínea A) deste anexo son de interese para Galicia polo seu impacto no sector industrial e a súa importancia social, polo que non se establecen criterios específicos de avaliación, que poidan supoñer a denegación dos préstamos que superen os limiares de cualificación de risco de crédito establecidos no anexo IV.</p>
    <p>G) Non serán aplicables as referencias destas bases reguladoras que entren en contradición con esta liña de préstamos.</p>
    <h2>ANEXO II</h2>
    <h3>Determinación do tipo de xuro de mercado</h3>
    <p>Naqueles proxectos que cumpran as condicións necesarias, o órgano instrutor realizará un estudo e cualificación de risco coa metodoloxía descrita no anexo IV, do cal resultarán encadrados nunha das categorías «Excelente (AAA-A)», «Boa (BBB)», «Satisfactoria (BB)», «Deficiente (B)», ou «Mala/dificultades (CC)». Conforme os criterios descritos no anexo V, cualificaranse as garantías para constituír a favor do Igape en tres niveis de colateralización: «Alta», «Normal» e «Baixa».</p>
    <p>De acordo con estas categorías, determinarase o tipo de xuro de mercado que correspondería a cada unha das operacións de préstamo, determinado conforme o seguinte método:</p>
    <p>a) Tipo base: determinarasede acordo coa media do euribor a 1 ano rexistrado en setembro, outubro e novembro do ano anterior. O tipo base fixado deste xeito entrará en vigor a partir de xaneiro do ano seguinte. Ademais, para ter en conta variacións significativas farase unha actualización cada vez que o tipo medio calculado sobre os tres meses anteriores se desvíe en máis dun 10 % do tipo en vigor. O novo tipo base entrará en vigor o primeiro día do segundo mes seguinte aos meses utilizados para o cálculo. Este tipo de referencia publícao a Comisión Europea na ligazón seguinte:</p>
    <p>http://ec.europa.eu/competition/state_aid/legislation/reference_rates.htm</p>
    <p>b) Marxes: determinaranse para cada operación de acordo coa súa cualificación de risco e coas garantías da operación de acordo coa seguinte táboa:</p>
    <table>
     <tbody>
      <tr>
       <td></td>
       <td colspan="3">Colateralización</td>
      </tr>
      <tr>
       <td>Cualificación</td>
       <td>Alta</td>
       <td>Normal</td>
       <td>Baixa</td>
      </tr>
      <tr>
       <td>Excelente (AAA-A)</td>
       <td>0,60 %</td>
       <td>0,75 %</td>
       <td>1,00 %</td>
      </tr>
      <tr>
       <td>Boa (BBB)</td>
       <td>0,75 %</td>
       <td>1,00 %</td>
       <td>2,20 %</td>
      </tr>
      <tr>
       <td>Satisfactoria (BB)</td>
       <td>1,00 %</td>
       <td>2,20 %</td>
       <td>4,00 %</td>
      </tr>
     </tbody>
    </table>
    <p>Para os prestameiros que non teñan un historial crediticio ou unha cualificación baseada unicamente nun enfoque de balance de situación, tales como determinadas empresas constituídas cun obxectivo específico, ou as empresas de nova creación, a marxe será polo menos de 4 puntos porcentuais. En caso de sociedades integradas en grupos, a marxe aplicable a unha empresa nunca podería ser inferior ao que sería aplicable á empresa matriz.</p>
    <h2>ANEXO III</h2>
    <h3>Determinación da axuda implícita</h3>
    <p>– Determinación da subvención implícita en préstamos.</p>
    <p>Para os préstamos que inclúan axuda implícita, esta equivalerá ao aforro de carga financeira respecto dun préstamo alternativo que poderían obter no mercado en aplicación da Comunicación 2008/C14/02 da Comisión. Os puntos porcentuais de bonificación implícitos e a subvención bruta equivalente recolleranse na resolución de concesión.</p>
    <p>As axudas implícitas dos préstamos terán a consideración de axudas <em>de minimis</em> e cumprirán co establecido no Regulamento nº 1407/2013 da Comisión relativo á aplicación dos artigos 107 e 108 do Tratado de funcionamento da Unión Europea, no Regulamento (UE) nº 1408/2013 das axudas <em>de minimis</em> no sector agrícola e Regulamento (UE) nº 2019/316 que o modifica, ou no Regulamento (UE) nº 717/2014 das axudas <em>de minimis</em> no sector da pesca e da acuicultura.</p>
    <p>Os puntos porcentuais de subvención determinaranse pola diferenza entre o tipo de xuros de mercado así determinado e o aplicable en cada liña de préstamo.</p>
    <p>A subvención bruta equivalente implícita no préstamo calcularase de acordo coa fórmula financeira do valor actual neto:</p>
    <p>Onde:</p>
    <p>SBE= subvención bruta equivalente implícita no préstamo.</p>
    <p>t = cada un dos períodos de liquidación de xuros ou amortización da operación de préstamo.</p>
    <p>n = períodos de liquidación de xuros e/ou amortización de préstamo.</p>
    <p>Vt = diferenza entre os fluxos de efectivo dunha operación a tipo de mercado determinado conforme os criterios anteriormente expostos e os da operación de préstamo concedida.</p>
    <p>k = taxa de actualización, que conforme a Comunicación 2008/C14/02 da Comisión será o resultado de engadir ao tipo base un diferencial fixo de 100 puntos básicos.</p>
    <h2>ANEXO IV</h2>
    <h3>Metodoloxía de cualificación do risco de crédito</h3>
    <p>A cualificación de risco será o resultado de valorar os factores de risco relacionados na seguinte táboa:</p>
    <table>
     <thead>
      <tr>
       <td></td>
       <td>Rango de valores</td>
       <td>Limiar mínimo</td>
      </tr>
     </thead>
     <tbody>
      <tr>
       <td>Experiencia previa e traxectoria empresa/promotores</td>
       <td>0-15</td>
       <td>0</td>
      </tr>
      <tr>
       <td>Antecedentes empresa/promotores en Igape/Xesgalicia</td>
       <td>0-2</td>
       <td>1</td>
      </tr>
      <tr>
       <td>Calidade da xestión operativa</td>
       <td>0-10</td>
       <td>0</td>
      </tr>
      <tr>
       <td>Capacitación técnica xeral</td>
       <td>0-15</td>
       <td>5</td>
      </tr>
      <tr>
       <td>Risco de produto</td>
       <td>0-9</td>
       <td>3</td>
      </tr>
      <tr>
       <td>Risco de mercado</td>
       <td>0-9</td>
       <td>3</td>
      </tr>
      <tr>
       <td>Capacidade financeira</td>
       <td>0-20</td>
       <td>5</td>
      </tr>
      <tr>
       <td>Risco por complexidade técnica</td>
       <td>0-5</td>
       <td>1</td>
      </tr>
      <tr>
       <td>Viabilidade económica e financeira da actuación</td>
       <td>0-15</td>
       <td>5</td>
      </tr>
      <tr>
       <td>Factores atenuantes do risco</td>
       <td></td>
       <td></td>
      </tr>
      <tr>
       <td>Cualificación do risco</td>
       <td>0-100</td>
       <td>50</td>
      </tr>
     </tbody>
    </table>
    <p>1. Asignarase unha puntuación a cada criterio de avaliación no rango de valores indicado.</p>
    <p>2. A puntuación asignada a cada criterio de avaliación será produto de conxugar determinados cocientes e valoracións obxectivas coas consideracións cualitativas que sexan acordadas no Comité de Riscos previsto no artigo 10.4, e contribuirán á cualificación total do risco, que no seu conxunto estará normalizada entre 0 e 100 puntos. Os aspectos que serán obxecto de valoración en cada criterio serán os seguintes:</p>
    <table>
     <tbody>
      <tr>
       <td colspan="2">Experiencia previa e traxectoria empresa/promotores (0/15)</td>
      </tr>
      <tr>
       <td rowspan="2">Puntos positivos</td>
       <td>Anos de actividades da empresa.</td>
      </tr>
      <tr>
       <td>Anos de actividades dos socios/promotores noutros proxectos diferentes.</td>
      </tr>
      <tr>
       <td rowspan="2">Puntos negativos</td>
       <td>Constancia de incidencias xudiciais relevantes que poidan implicar continxencias futuras.</td>
      </tr>
      <tr>
       <td>Historial de procesos de insolvencia.</td>
      </tr>
      <tr>
       <td colspan="2">Antecedentes empresa/promotores en Igape/Xesgalicia (0/2)</td>
      </tr>
      <tr>
       <td rowspan="3">Puntos positivos</td>
       <td>Experiencia positiva de cumprimento co Igape e coas sociedades e fondos xestionados por Xesgalicia.</td>
      </tr>
      <tr>
       <td>Inexistencia de riscos vivos co Igape e coas sociedades e fondos xestionados por Xesgalicia.</td>
      </tr>
      <tr>
       <td>Inexistencia de débedas vencidas co Igape e coas sociedades e fondos xestionados por Xesgalicia.</td>
      </tr>
      <tr>
       <td rowspan="2">Puntos negativos</td>
       <td>Historial de incumprimento.</td>
      </tr>
      <tr>
       <td>Existencia de débedas impagadas.</td>
      </tr>
      <tr>
       <td colspan="2">Calidade de xestión operativa (0/10)</td>
      </tr>
      <tr>
       <td rowspan="6">Puntos positivos</td>
       <td>Dispoñer de información contable fiable. Contas anuais auditadas sen incidencias.</td>
      </tr>
      <tr>
       <td>Utilizar sistemas de información ERP ou recoller a súa implantación no proxecto.</td>
      </tr>
      <tr>
       <td>Achegar organigrama con distribución coherente de funcións e responsabilidades.</td>
      </tr>
      <tr>
       <td>Retribución media ao persoal adecuada.</td>
      </tr>
      <tr>
       <td>Inexistencia de antecedentes de conflitividade laboral.</td>
      </tr>
      <tr>
       <td>Xerencia e administradores/consello de administración cualificado, achegando currículo.</td>
      </tr>
      <tr>
       <td colspan="2">Capacitación técnica xeral (0/15)</td>
      </tr>
      <tr>
       <td rowspan="6">Puntos positivos</td>
       <td>Instalacións produtivas con capacidade apropiada ou investimentos previstos para adquirila.</td>
      </tr>
      <tr>
       <td>Experiencia en implantación de proxectos de contía similar nos últimos 5 anos.</td>
      </tr>
      <tr>
       <td>Experiencia no produto/servizo.</td>
      </tr>
      <tr>
       <td>Dispoñer de persoal cualificado en persoal.</td>
      </tr>
      <tr>
       <td>Dispoñer de sistemas de xestión de calidade.</td>
      </tr>
      <tr>
       <td>Dispoñer de certificados ambientais.</td>
      </tr>
      <tr>
       <td rowspan="3">Puntos negativos</td>
       <td>Apréciase posible obsolescencia tecnolóxica.</td>
      </tr>
      <tr>
       <td>Apréciase capacidade excesivamente dimensionada.</td>
      </tr>
      <tr>
       <td>Detéctanse posibles problemas de licenza ou deficiencias técnicas nas actuais instalacións.</td>
      </tr>
      <tr>
       <td colspan="2">Risco de produto (0/9)</td>
      </tr>
      <tr>
       <td rowspan="6">Puntos positivos</td>
       <td>Posición adecuada no ciclo de vida do produto/servizo.</td>
      </tr>
      <tr>
       <td>Independencia de provedores (existencia de provedores alternativos).</td>
      </tr>
      <tr>
       <td>Grao de novidade do produto/razoablemente existirá boa demanda.</td>
      </tr>
      <tr>
       <td>Competitividade en prezo.</td>
      </tr>
      <tr>
       <td>Competitividade en calidade.</td>
      </tr>
      <tr>
       <td>Facilidade de diversificación do produto e adaptación ao mercado.</td>
      </tr>
      <tr>
       <td rowspan="4">Puntos negativos</td>
       <td>Identifícanse riscos de cambios regulatorios en relación co produto.</td>
      </tr>
      <tr>
       <td>O produto non está contrastado tecnicamente.</td>
      </tr>
      <tr>
       <td>Posibilidade razoable de caída en desuso dos produtos a curto prazo.</td>
      </tr>
      <tr>
       <td>Existencia de produtos alternativos altamente competitivos.</td>
      </tr>
      <tr>
       <td colspan="2">Risco de mercado (0/9)</td>
      </tr>
      <tr>
       <td rowspan="7">Puntos positivos</td>
       <td>Dispoñer de cota de mercado histórica.</td>
      </tr>
      <tr>
       <td>Grao de diversificación da carteira de clientes.</td>
      </tr>
      <tr>
       <td>Vendas predicibles (existencia de contratos, boa demanda...).</td>
      </tr>
      <tr>
       <td>Existencia dun plan de márketing.</td>
      </tr>
      <tr>
       <td>Diversificación xeográfica e tamaño de mercado amplo.</td>
      </tr>
      <tr>
       <td>Dispoñer de rede comercial adecuada.</td>
      </tr>
      <tr>
       <td>Existencia de barreiras de entrada identificadas que fosen superadas.</td>
      </tr>
      <tr>
       <td rowspan="4">Puntos negativos</td>
       <td>Mercado maduro ou altamente competitivo.</td>
      </tr>
      <tr>
       <td>Barreiras de entrada que afecten o proxecto.</td>
      </tr>
      <tr>
       <td>Inestabilidade nos prezos.</td>
      </tr>
      <tr>
       <td>Dependencia de intermediarios.</td>
      </tr>
      <tr>
       <td colspan="2">Capacidade financeira (0/20)</td>
      </tr>
      <tr>
       <td rowspan="12">Puntos positivos</td>
       <td>Empresas con mínimo de 2 anos de estados financeiros con actividade.</td>
      </tr>
      <tr>
       <td>Cociente fondos propios/pasivo total.</td>
      </tr>
      <tr>
       <td>Cociente endebedamento financeiro/EBITDA.</td>
      </tr>
      <tr>
       <td>Rotacións de circulante coherentes/fondo de manobra apropiado.</td>
      </tr>
      <tr>
       <td>Tendencia positiva no nivel de vendas e de cash flow.</td>
      </tr>
      <tr>
       <td>Gastos financeiros contidos.</td>
      </tr>
      <tr>
       <td>Resultado do exercicio/fondos propios.</td>
      </tr>
      <tr>
       <td>Magnitude do proxecto en relación coa estrutura previa.</td>
      </tr>
      <tr>
       <td>Empresas sen un mínimo de 2 anos de estados financeiros con actividade.</td>
      </tr>
      <tr>
       <td>Cociente débeda total/ fondos propios.</td>
      </tr>
      <tr>
       <td>Financiamento que se vai conceder/fondos propios.</td>
      </tr>
      <tr>
       <td>Financiamento que se vai conceder/débeda total.</td>
      </tr>
      <tr>
       <td rowspan="4">Puntos negativos</td>
       <td>Existencia de saldos relevantes con socios ou administradores, excepto achegas acreditadas a capitalizar.</td>
      </tr>
      <tr>
       <td>Cociente fondos propios/pasivo total inferior a limiar.</td>
      </tr>
      <tr>
       <td>Existencia de empresas vinculadas que dificulten a análise.</td>
      </tr>
      <tr>
       <td>Adiamentos de débedas con administracións.</td>
      </tr>
      <tr>
       <td colspan="2">Risco por complexidade técnica (0/5)</td>
      </tr>
      <tr>
       <td rowspan="3">Puntos positivos</td>
       <td>Cualificación técnica suficiente (non se aprecia ausencia de capacidade para levar a cabo o proxecto).</td>
      </tr>
      <tr>
       <td>O proceso carece de complexidade técnica.</td>
      </tr>
      <tr>
       <td>Experiencia exitosa en proxectos de similares.</td>
      </tr>
      <tr>
       <td rowspan="3">Puntos negativos</td>
       <td>Requírese especial cualificación pendente de adquirir.</td>
      </tr>
      <tr>
       <td>Non está suficientemente contrastada a tecnoloxía necesaria.</td>
      </tr>
      <tr>
       <td>Non está contrastado suficientemente o proceso industrial.</td>
      </tr>
      <tr>
       <td colspan="2">Viabilidade económica e financeira da actuación (0/15)</td>
      </tr>
      <tr>
       <td rowspan="6">Puntos positivos</td>
       <td>Grao de razoabilidade das hipóteses que sustentan as previsións.</td>
      </tr>
      <tr>
       <td>A memoria inclúe conta de resultados previsional cun grao de detalle suficiente.</td>
      </tr>
      <tr>
       <td>A memoria inclúe estado de fluxos de efectivo previsional ou plan de tesouraría claro e con detalle suficiente.</td>
      </tr>
      <tr>
       <td>Achéganse balances de situación previsionais.</td>
      </tr>
      <tr>
       <td>Cash flow previsional suficiente para o servizo da débeda.</td>
      </tr>
      <tr>
       <td>Achéganse datos suficientes para o cálculo da TIR, e esta polo menos duplica o custo medio do financiamento.</td>
      </tr>
      <tr>
       <td rowspan="4">Puntos negativos</td>
       <td>As previsións económicas non gardan coherencia cos datos históricos ou son excesivamente optimistas.</td>
      </tr>
      <tr>
       <td>Non se valoran as necesidades de circulante e o seu financiamento.</td>
      </tr>
      <tr>
       <td>Incoherencia entre os prazos do financiamento e a vida útil dos bens financiados.</td>
      </tr>
      <tr>
       <td>Non se analiza adecuadamente o impacto do proxecto.</td>
      </tr>
     </tbody>
    </table>
    <p>3. O incumprimento dalgún dos limiares mínimos indicados levará unha puntuación total de cero puntos, e supoñerá a denegación da solicitude presentada.</p>
    <p>4. A puntuación total obtida polo proxecto ou actuación deberá alcanzar polo menos o valor de 50 puntos. Toda puntuación inferior a este mínimo supoñerá a desestimación da solicitude presentada.</p>
    <p>5. A puntuación do risco así obtida dará lugar a unha clasificación en cinco categorías, de acordo coa seguinte táboa: </p>
    <table>
     <tbody>
      <tr>
       <td>Cualificación do risco</td>
       <td>Puntuación</td>
      </tr>
      <tr>
       <td>Excelente (AAA-A)</td>
       <td>86-100</td>
      </tr>
      <tr>
       <td>Boa (BBB)</td>
       <td>66-85</td>
      </tr>
      <tr>
       <td>Satisfactoria (BB)</td>
       <td>50-65</td>
      </tr>
      <tr>
       <td>Deficiente (B)</td>
       <td>25-49</td>
      </tr>
      <tr>
       <td>Mala/dificultades (CC)</td>
       <td>0-24</td>
      </tr>
     </tbody>
    </table>
    <h2>ANEXO V</h2>
    <h3>Criterios de valoración das garantías</h3>
    <p>O nivel de garantías ofrecidas valorarase de acordo cunha estimación da porcentaxe de perda en caso de falta de pagamento, segundo a seguinte táboa:</p>
    <table>
     <thead>
      <tr>
       <td>Colateralización</td>
       <td>Puntos</td>
       <td>Perda en caso de falta de pagamento</td>
      </tr>
     </thead>
     <tbody>
      <tr>
       <td>Alta</td>
       <td>71-100</td>
       <td>&lt; 30 %</td>
      </tr>
      <tr>
       <td>Normal</td>
       <td>41-70</td>
       <td>Entre 30 % e 60 %</td>
      </tr>
      <tr>
       <td>Baixa</td>
       <td>0-40</td>
       <td>&gt; 60 %</td>
      </tr>
     </tbody>
    </table>
    <p>A perda en caso de falta de pagamento será estimada conforme os seguintes criterios:</p>
    <p>1. Garantía persoal societaria: puntuarase a garantía persoal dunha sociedade, tanto na súa condición de titular como pola súa condición de terceiro fiador, aplicando a seguinte fórmula:</p>
    <p>Puntos = 5 × (patrimonio neto conforme os seus últimos estados financeiros)/(importe operación garantida)</p>
    <p>A puntuación máxima por este tipo de garantías societarias será de 41 puntos.</p>
    <p>2. Garantía persoal de persoas físicas: puntuarase a garantía persoal dunha persoa física, tanto na súa condición de titular como pola súa condición de terceiro fiador, aplicando unha puntuación fixa de 10 puntos polo compromiso persoal adquirido, independentemente do seu patrimonio ou ingresos.</p>
    <p>Adicionalmente, poderá asignarse unha puntuación superior se se acredita un patrimonio inmobiliario adicional á vivenda habitual, libre de cargas e cunha valoración baseada en taxacións independentes.</p>
    <p>A puntuación máxima por este tipo de garantías será de 41 puntos.</p>
    <p>3. Garantías consistentes en hipotecas en primeiro rango sobre inmobles: considerarase o valor segundo a taxación realizado por unha sociedade homologada polo Banco de España.</p>
    <p>Puntos = 80 × (valor de taxación)/(importe operación garantida)</p>
    <p>4. Garantías consistentes en hipotecas ou peza sen desprazamento sobre bens mobles: considerarase o valor de taxación segundo informe pericial independente.</p>
    <p>Puntos = 60 × (valor de peritación)/(importe operación garantida)</p>
    <p>5. Garantías consistentes en avais bancarios, de sociedade de garantía recíproca ou pignoración activos financeiros líquidos ou dereitos de crédito: considerarase o seu valor nominal.</p>
    <p>Puntos = (límite do aval) /(importe operación garantida) × 100</p>
    <p>Para unha mesma operación poderán tomarse garantías de distinto tipo, acumulándose as puntuacións que correspondan.</p>
    <table>
     <tbody>
      <tr>
       <td><img src="/dog/Publicados/2021/20210506/AnuncioO92-260421-0001_gl-web-images/formula1_fmt.jpeg" alt="missing image file"></td>
      </tr>
     </tbody>
    </table>
    <h2>ANEXO VI</h2>
    <h3>Procedementos que o auditor deberá aplicar para a revisión da xustificación dos préstamos do Igape</h3>
    <p>Para emitir o informe, o auditor deberá comprobar a adecuación da xustificación do proxecto realizado polo beneficiario financiado co préstamo concedido, mediante a realización dos seguintes procedementos:</p>
    <p>1. Procedementos de carácter xeral.</p>
    <p>a) Comprensión das obrigas impostas ao beneficiario. O auditor analizará a normativa reguladora dos préstamos, así como a convocatoria, a resolución ou acordo de concesión, o contrato de préstamo asinado, e canta documentación estableza as obrigas impostas ao beneficiario do préstamo e ao auditor respecto da revisión que se vai realizar.</p>
    <p>b) Solicitude da xustificación do proxecto financiado co préstamo. O auditor deberá requirir a xustificación dos gastos e investimentos do proxecto financiado e asegurarse que contén todos os elementos sinalados nas bases reguladoras dos préstamos e na convocatoria. </p>
    <p>c) Informe de auditoría e comunicación co auditor de contas. Cando a entidade beneficiaria fose auditada por un auditor distinto ao nomeado para revisar a xustificación do préstamo, obterá o informe de auditoría co obxecto de coñecer se existe algunha salvidade no dito informe que puidese condicionar o seu traballo de revisión. </p>
    <p>2. Procedementos específicos relativos á xustificación do proxecto financiado co préstamo concedido:</p>
    <p>a) Revisión dos gastos e/ou investimentos do proxecto financiado. Esta revisión abrenguerá a totalidade dos gastos incorridos na realización do proxecto financiado, e consistirá en comprobar os seguintes aspectos:</p>
    <p>1st. Que a documentación xustificativa do proxecto financiado está soportada nunha relación clasificada dos gastos e investimentos, con identificación do concepto de investimento a que corresponde, do acredor, do documento –factura ou documento admisible segundo a normativa do préstamo concedido–, data de emisión, concepto de gasto/investimento, o seu importe (base impoñible, IVE se é o caso, e importe total), documento(s) de pagamento, data(s) de pagamento e importe pagado. No caso de considerarse necesario, incluirase un campo de observacións.</p>
    <p>2nd. Que a entidade dispón dos documentos orixinais acreditativos dos gastos xustificados e do seu pagamento e que os ditos documentos foron reflectidos nos rexistros contables.</p>
    <p>3rd. Que os gastos e/ou investimentos que integran a relación cumpren os requisitos para ter a consideración de gasto financiable, conforme o establecido nas bases reguladoras.</p>
    <p>4th. Que se clasificaron correctamente, de acordo co contido das bases reguladoras, os gastos e/ou investimentos executados, polos conceptos para os que se aprobou o préstamo e, no caso de variacións, que se cumpren as porcentaxes límite de variación establecidas nas bases reguladoras.</p>
    <p>5th. Que se produce a necesaria coherencia entre os gastos e os investimentos xustificados e a natureza do proxecto financiado.</p>
    <p>b) Solicitude ao beneficiario dunha declaración relativa ao financiamento da actividade financiada. O auditor solicitará da entidade beneficiaria unha declaración que conteña a relación detallada doutros recursos ou subvencións que teñan financiado o proxecto financiado, con indicación do seu importe e procedencia. Sobre a base desta información e das condicións impostas ao beneficiario para a percepción do préstamo obxecto de revisión, o auditor analizará a concorrencia de subvencións, axudas, ingresos e outros recursos para a mesma finalidade, procedente de calquera administración ou ente público ou privado, para efectos de comprobar o cumprimento da obriga de achegar para o proxecto unha contribución financeira exenta de calquera apoio público de, polo menos, un 25% dos custos financiables.</p>
    <p>c) Revisión do certificado de taxación de bens inmobles. No caso de que o préstamo fose destinado á adquisición de inmobles, o auditor revisará o certificado do taxador independente conforme o previsto no artigo 28.7 da Lei 9/2007, de subvencións de Galicia. </p>
    <p>d) Outros procedementos. Ademais, o auditor deberá levar a cabo aqueloutros procedementos adicionais que considere oportuno para a comprobación da correcta xustificación do proxecto financiado con préstamo concedido.</p>
    <p class="dog-titulo-nome">Modelo de informe de revisión da xustificación de préstamos do Igape</p>
    <p>Ao Instituto Galego de Promoción Económica-Igape.</p>
    <p>1. Para os fins previstos nas bases reguladoras dos préstamos convocados por (indicar a Resolución do Igape que dá publicidade ao acordo de aprobación das bases reguladoras e a convocatoria, así como a referencia do DOG en que se publicou), fomos (fun) designados (designado) por (identificación da entidade que realizou a designación) para revisar a xustificación do proxecto financiado co préstamo outorgado mediante (indicación da resolución ou acordo en que se aprobase a concesión do préstamo), e formalizado o (data de formalización) mediante (indicar escritura/póliza/contrato e notario ante o cal se outorgou ou que interveu, co número do protocolo) e destinada a (breve descrición da actividade financiada).</p>
    <p>Unha copia da xustificación do proxecto financiado co préstamo, selada por nós (min) para os efectos de identificación, xúntase como anexo ao presente informe. A preparación e presentación da citada conta xustificativa é responsabilidade de (identificación da entidade beneficiaria), concretándose a nosa (miña) responsabilidade na realización do traballo que se menciona no número 2 deste informe.</p>
    <p>2. O noso (meu) traballo realizouse seguindo o disposto nas bases reguladoras referidas no parágrafo 1 anterior, nas cales se fixan os procedementos que deben aplicarse e o seu alcance, e consistiu nas comprobacións que, de xeito resumido, se relacionan a seguir:</p>
    <p>(mencionaranse as comprobacións realizadas sobre a base do previsto nas bases reguladoras)</p>
    <p>a. …</p>
    <p>b. …</p>
    <p>c. …</p>
    <p>Dado que este traballo, pola súa natureza, non ten a natureza de auditoría de contas nin está sometido á Lei 22/2015, do 22 de xullo, de auditoría de contas, non expresamos (expreso) unha opinión de auditoría nos termos previstos na citada normativa.</p>
    <p>3. O beneficiario puxo á nosa (miña) disposición canta información lle foi requirida para a realización do noso (meu) traballo co alcance establecido no parágrafo anterior.</p>
    <p>4. (elixir un dos seguintes parágrafos en función de se o resultado da revisión é favorable ou se teñen detectado feitos ou circunstancias que poderían supoñer incumprimento, respectivamente. No caso de incumprimentos cuantificables, deberanse indicar o importe e a porcentaxe de incumprimento):</p>
    <p>Como resultado do traballo realizado, informámoslles (infórmolles) que non observamos (observei) feitos ou circunstancias que puidesen supoñer incumprimentos da normativa aplicable ou das condicións impostas no contrato de préstamo a (identificación da entidade beneficiaria) para a xustificación do préstamo o que se refire o parágrafo 1 anterior.</p>
    <p>Como resultado do traballo realizado, a continuación informámoslles (infórmolles) daqueles feitos ou circunstancias que puidesen supoñer incumprimentos da normativa aplicable ou das condicións impostas no contrato de préstamo a (identificación da entidade beneficiaria) para a xustificación do préstamo a que se refire o parágrafo 1 anterior:</p>
    <p>a. …</p>
    <p>b. …</p>
    <p>c. …</p>

