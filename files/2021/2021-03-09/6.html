---
date: '2021-03-09'
id: G0532-010321-0003
page: 13807
number: 46
agency: 'Consellería de Medio Ambiente, Territorio e Vivenda'
section: III. Outras disposicións.
title: >-
  RESOLUCIÓN do 18 de febreiro de 2021, da Dirección Xeral de Ordenación do
  Territorio e Urbanismo, de aprobación definitiva da modificación puntual do
  Plan xeral de ordenación municipal de Ribas de Sil para a delimitación do
  núcleo rural da Veiga.
range: Resolución
url: >-
  https://www.xunta.gal/dog/Publicados/2021/20210309/AnuncioG0532-010321-0003_gl.html
---
<p>O 23.11.2020 o Concello de Ribas de Sil remitiu proxecto de modificación puntual (MP) datado en setembro de 2020, para os efectos de resolver sobre a súa aprobación definitiva, conforme o establecido no artigo 60.16 da Lei 2/2016, do solo de Galicia (LSG).</p>
    <p>Analizada a documentación achegada polo concello e vista a proposta subscrita pola Subdirección Xeral de Urbanismo, resulta:</p>
    <p>I. Antecedentes.</p>
    <p>I.1. O Concello de Ribas de Sil réxese polo Plan xeral de ordenación municipal (PXOM) aprobado definitivamente o 17.3.2009. O núcleo da Veiga non figura delimitado.</p>
    <p>1.2. De acordo coa documentación remitida polo Concello, a tramitación incluíu:</p>
    <p>• Emisión de informes municipais, xurídico (20.3.2014) e técnico (8.4.2014).</p>
    <p>• Aprobación inicial do expediente (acordo plenario do 8.4.2014).</p>
    <p>• Exposición pública con anuncios en <em>El Progreso</em> (14.5.2014), DOG (16.5.2014) e <em>La Voz de Galicia</em> (17.5.2014) por prazo dun mes. Non se presentaron alegacións.</p>
    <p>• Primeira aprobación provisional da modificación (acordo plenario do 1.9.2014).</p>
    <p>• Solicitude de informes sectoriais, a Augas de Galicia (19.11.2014), Servizo de Patrimonio Cultural (19.11.2014), DX de Telecomunicacións do Ministerio de Industria (9.12.2014) e Confederación Hidrográfica do Miño-Sil (9.12.2014).</p>
    <p>• Emisión de informes sectoriais:</p>
    <p>• Axencia Galega de Infraestruturas (16.12.2014). Indica inafección ás súas estradas.</p>
    <p>• DX Telecomunicacións do Ministerio de Industria (5.2.2015), favorable.</p>
    <p>• Confederación Hidrográfica do Miño-Sil –CHMS– (13.3.2015), desfavorable.</p>
    <p>• DX Patrimonio Cultural (16.4.2015). Indica inafección ao patrimonio cultural.</p>
    <p>• Elaboración de nova versión da modificación (maio 2015), en atención ao informe da CHMS, e de informe dos cambios realizados respecto da versión anterior.</p>
    <p>• Novo informe sectorial da CHMS (21.9.2015), favorable.</p>
    <p>• Informe/ditame técnico municipal (2.3.2016).</p>
    <p>• Segunda aprobación provisional da modificación (acordo plenario do 7.3.2016).</p>
    <p>• Emisión de informes municipais, xurídico (1.3.2019) e técnico (1.3.2019).</p>
    <p>• Terceira aprobación provisional da modificación (acordo plenario do 6.3.2019).</p>
    <p>• Emisión de informes municipais, xurídico (28.09.2020) e técnico (19.10.2020).</p>
    <p>• Cuarta aprobación provisional da modificación (acordo plenario do 22.10.2020).</p>
    <p>II. Aspectos xerais. Alcance da modificación.</p>
    <p>Proponse a delimitación, como núcleo rural común, dun ámbito dunhas 5,40 ha, adxacente polo leste á vila de San Clodio (cabeceira do concello).</p>
    <p>No PXOM, o ámbito clasifícase como solo rústico, na categoría de especial protección agropecuaria. Limita ao norte cunha bolsa de solo urbanizable non delimitado industrial, ao oeste co solo urbano de San Clodio e bolsa de solo urbanizable delimitado residencial, e ao sur e leste con solo rústico.</p>
    <p>O proxecto define o trazado da rede viaria existente –definindo novas aliñacións– e as zonas edificables, regulando as condicións edificatorias. Non se reservan zonas para dotacións públicas, nin áreas para realización de actuacións de carácter integral, nin se identifican elementos de valor cultural.</p>
    <p>III. Observacións.</p>
    <p>En canto ao requirimento da DXOTU do 4.6.2019 foron solucionadas as deficiencias sinaladas nel. Nomeadamente,</p>
    <p>En relación coa tramitación do expediente, consta emisión de informes municipais previos ás aprobacións provisionais do 6.3.2019 e do 22.10.2020.</p>
    <p>En canto ao proxecto, considéranse edificables as parcelas P14, P43, P44, P46, e a P50 non forma parte da delimitación, xa que o núcleo foi recortado polo leste, cumpríndose o grao de consolidación. Modifícase a redacción do número 3.1.2.3 da normativa.</p>
    <p>Outras consideracións: achégase plano do PXOM que reflicte os cambios derivados da MP, sinálanse no plano 8 de zonificación-organización espacial as cotas de todas as vías e achégase ficha do núcleo rural delimitado segundo o artigo 138 do RLSG.</p>
    <p>A competencia para resolver sobre a aprobación definitiva dunha modificación puntual de planeamento xeral que teña por obxecto delimitacións de solo de núcleo rural corresponde á Dirección Xeral de Ordenación do Territorio e Urbanismo, de conformidade co disposto no artigo 78.2.c) en relación co artigo 83.6 da Lei 2/2016, do 10 de febreiro, do solo de Galicia, en relación co Decreto 42/2019, do 28 de marzo, polo que se establece a estrutura orgánica da Consellería de Medio Ambiente, Territorio e Vivenda.</p>
    <p>IV. Resolución.</p>
    <p>Visto canto antecede, en virtude do establecido no artigo 78.2.c) en relación co artigo 83.6 da Lei 2/2016, do 10 de febreiro, do solo de Galicia,</p>
    <h2>RESOLVO:</h2>
    <p>1. Aprobar definitivamente a modificación do Plan xeral de ordenación municipal de Ribas de Sil para a delimitación do núcleo rural da Veiga.</p>
    <p>Para a inscrición do Rexistro de Planeamento deberanse achegar os datos xeográficos do documento en soporte vectorial xeorreferenciado.</p>
    <p>2. De conformidade co artigo 88 da Lei 2/2016, do 10 de febreiro, do solo de Galicia, e o artigo 212.1 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro, esta Dirección Xeral de Ordenación do Territorio e Urbanismo inscribirá de oficio a modificación puntual no Rexistro de Planeamento Urbanístico de Galicia.</p>
    <p>3. Notifíquese ao Concello e publíquese no <em>Diario Oficial de Galicia</em>, de conformidade co disposto no artigo 199.2 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro.</p>
    <p>4. De conformidade co disposto polos artigos 82 e 88.4 da Lei 2/2016, do 10 de febreiro, e 70 da Lei 7/1985, do 2 de abril, reguladora das bases de réxime local, o Concello deberá publicar a normativa da modificación aprobada no <em>Boletín Oficial </em>da provincia, unha vez inscrita no Rexistro de Planeamento Urbanístico.</p>
    <p>5. Contra esta resolución cabe interpoñer recurso contencioso-administrativo ante o Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, de conformidade co disposto nos artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 18 de febreiro de 2021</p>
    <footer><p>Mª Encarnación Rivas Díaz<br>Directora xeral de Ordenación do Territorio e Urbanismo</p></footer>

