---
date: '2021-03-09'
id: G0474-030321-0001
page: 13894
number: 46
agency: Axencia Instituto Enerxético de Galicia
section: III. Outras disposicións.
title: >-
  RESOLUCIÓN do 3 de marzo de 2021 pola que se amplían os prazos recollidos na
  Resolución do 8 de agosto de 2019, pola que se establecen as bases reguladoras
  e se anuncia a convocatoria de subvencións para proxectos de enerxías
  renovables térmicas e proxectos integrais de aforro e eficiencia enerxética
  para as universidades públicas de Galicia, para os anos 2019 e 2020,
  cofinanciadas polo Fondo Europeo de Desenvolvemento Rexional, no marco do
  programa operativo Feder-Galicia 2014-2020.
range: Resolución
url: >-
  https://www.xunta.gal/dog/Publicados/2021/20210309/AnuncioG0474-030321-0001_gl.html
---
<p>No Diario Oficial de Galicia núm. 174, do 13 setembro de 2019, publicouse a Resolución do 8 de agosto de 2019, pola que se establecen as bases reguladoras para as subvencións para proxectos de enerxías renovables térmicas e proxectos integrais de aforro e eficiencia enerxética para as universidades públicas de Galicia, para os anos 2019 e 2020, cofinanciadas polo Fondo Europeo de Desenvolvemento Rexional, no marco do programa operativo Feder-Galicia 2014-2020. O 2 de outubro publícase una corrección de erros destas bases reguladoras.</p>
    <p>No presente procedemento, debido á situación orixinada pola crise da COVID-19 e consecuentemente á suspensión dos prazos administrativos, rexistráronse solicitudes de ampliación de prazo de xustificación e execución por parte de todos os beneficiarios destas axudas, motivadas nas dificultades existentes para executar e xustificar os investimentos subvencionados nas actuais datas límite.</p>
    <p>Debido a isto, no Diario Oficial de Galicia núm. 157, do 6 de agosto de 2020, publicouse a Resolución do 31 de xullo de 2020, pola que se amplían os prazos e se redistribúen os créditos orzamentarios por epígrafes recollidos na Resolución do 8 de agosto de 2019. De acordo co disposto no artigo 1 da antedita resolución, modificouse a data límite que figura no artigo 26.1 das bases reguladoras para a execución dos proxectos e a presentación da documentación xustificativa, ampliando o período de execución e xustificación ata o 15 de marzo de 2021.</p>
    <p>O artigo 32 da Lei 39/2015, do 1 de outubro, do procedemento administrativo común das administracións públicas (LPACAP), establece que a Administración, salvo precepto en contrario, poderá conceder de oficio ou por petición dos interesados unha ampliación dos prazos establecidos, que non exceda a metade deles, se as circunstancias o aconsellan e con iso non se prexudican dereitos de terceiro. A ampliación do prazo poderase acordar de oficio ou por instancia de parte, antes do vencemento do prazo de que se trate.</p>
    <p>Por conseguinte, tendo en conta que de acordo co disposto no Real decreto lei 463/2020, do 14 de marzo, polo que se declara o estado de alarma para a xestión da situación de crise sanitaria ocasionada pola COVID-19, e a Instrución do 28 de maio de 2020, da Dirección Xeral de Seguridade Xurídica e Fe Pública, sobre o levantamento da suspensión de prazos administrativos, os prazos administrativos estiveron suspendidos entre o 14 de marzo e o 31 de maio, e que a situación de crise continúa e con ela os problemas de abastecemento que dificultan o cumprimento dos prazos, procede acordar ampliar de novo o prazo de execución e xustificación establecido no artigo 26.1 das bases reguladoras, dentro do límite establecido polo artigo 32 da Lei 39/2015, do 1 de outubro.</p>
    <p>Polo anteriormente exposto, esta dirección</p>
    <h2>RESOLVE:</h2>
    <p>Primeiro. Modificar a data límite do prazo de execución e xustificación establecida no artigo 26.1 das bases reguladoras establecidas por Resolución do 8 de agosto de 2019, ampliando o período de execución das actuacións que se subvencionan e o período para presentar a documentación xustificativa dos investimentos ata o 2 de xuño de 2021.</p>
    <p>Segundo. Publicar esta resolución no Diario Oficial de Galicia e na páxina web do Instituto Enerxético de Galicia (www.inega.gal) para os efectos previstos no artigo 44 e 45.3 da Lei 39/2015, do 1 de outubro, do procedemento administrativo común das administracións públicas (LPACAP).</p>
    <p>Terceiro. De acordo co disposto no artigo 32.3 da LPACAP, contra este acordo non cabe recurso de ningún tipo.</p>
    <p>Santiago de Compostela, 3 de marzo de 2021</p>
    <footer><p>Paula María Uría Traba<br>Directora do Instituto Enerxético de Galicia</p></footer>

