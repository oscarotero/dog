---
date: '2021-03-15'
id: G0532-050321-0002
page: 14704
number: 50
agency: 'Consellería de Medio Ambiente, Territorio e Vivenda'
section: III. Outras disposicións.
title: >-
  ORDE do 4 de marzo de 2021 pola que se habilita electronicamente o
  procedemento administrativo de prazo aberto en materia de fundacións de
  interese galego, protectorado desta consellería, e se habilita na sede
  electrónica da Xunta de Galicia (código de procedemento MT001A).
range: Orde
url: >-
  https://www.xunta.gal/dog/Publicados/2021/20210315/AnuncioG0532-050321-0002_gl.html
---
<p>A Lei 39/2015, do 1 de outubro, do procedemento administrativo común das administracións públicas, e a Lei 40/2015, do 1 de outubro, de réxime xurídico do sector público, supoñen un novo escenario normativo para a consolidación da administración dixital nas administracións públicas e, polo tanto, tamén na Administración xeral e o sector público autonómico de Galicia. Con ela dáse continuidade ao recoñecemento legal do dereito da cidadanía a relacionarse coa Administración por medios electrónicos, que xa realizaba a, actualmente derrogada, Lei 11/2007, do 22 de xuño, de acceso electrónico dos cidadáns aos servizos públicos.</p>
    <p>O artigo 12 da Lei 39/2015, do 1 de outubro, do procedemento administrativo común das administracións públicas establece que as administracións públicas deberán garantir que as persoas interesadas poden relacionarse coa Administración a través de medios electrónicos, para o que porán á súa disposición os canais de acceso que sexan necesarios, así como os sistemas e aplicacións que, en cada caso, se determinen.</p>
    <p>Así, esta medida foi configurada como una liña prioritaria de actuación polo Goberno galego posto que existen procedementos administrativos estáticos ou de prazo aberto para a presentación de solicitudes que, por estaren regulados en normas anteriores á posta en funcionamento da sede electrónica da Xunta de Galicia (Orde do 15 de setembro de 2011, DOG núm. 138, do 23 de setembro) aínda recollen a presentación exclusivamente presencial por parte dos seus destinatarios. Os procedementos novos estarán dispoñibles electronicamente, o que contribuirá a seguir afondando no impulso dunhas relacións máis áxiles, simples e fluídas entre a Xunta de Galicia e o conxunto da cidadanía.</p>
    <p>A tramitación electrónica con carácter xeral é optativa para as persoas físicas, que poderán elixir, en todo momento, se se comunican coas administracións públicas para o exercicio dos seus dereitos e obrigas a través de medios electrónicos ou non. Pola contra, están obrigadas a relacionarse a través de medios electrónicos para a realización de calquera trámite dun procedemento: as persoas xurídicas, as entidades sen personalidade xurídica, as persoas que exerzan unha actividade profesional para a que se requira colexiación obrigatoria, e os traballadores autónomos e as traballadoras autónomas para os trámites e actuacións que realicen coas administracións públicas no exercicio da dita actividade profesional, as persoas representantes dunha das anteriores e as persoas empregadas das administracións públicas nos trámites realizados pola súa condición de empregado público; e polo tanto esta obriga de acordo ao artigo 14.2 da Lei 39/2015, do 1 de outubro, alcanza ás fundacións, coma organizacións constituídas sen fin de lucro que, por vontade dos seus creadores, teñen afecto de modo duradeiro o seu patrimonio á realización de fins de interese xeral, e coma entidade é, polo tanto, un suxeito obrigado.</p>
    <p>De acordo co establecido no artigo 66 da referida Lei 39/2015, do 1 de outubro, cando a Administración nun procedemento en concreto estableza expresamente modelos específicos de presentación de solicitudes, estes serán de uso obrigatorio pola persoas interesadas.</p>
    <p>A cidadanía ten que ser a primeira e principal beneficiaria do acceso electrónico e a Administración queda obrigada a transformarse nunha administración electrónica rexida polo principio de eficacia que proclama o artigo 103 da Constitución.</p>
    <p>Por outro lado, o Estatuto de autonomía de Galicia no seu artigo 27.30 atribúe á Comunidade Autónoma competencia exclusiva sobre normas adicionais sobre protección do ambiente e da paisaxe nos termos do artigo 149.1.23.</p>
    <p>De conformidade co Decreto 42/2019, do 28 de marzo, polo que se establece a estrutura orgánica da Consellería de Medio Ambiente, Territorio e Vivenda, correspóndenlle a esta as competencias e funcións en materia de ambiente, ordenación do territorio e urbanismo, conservación do patrimonio natural, paisaxe e vivenda, conforme o establecido no Estatuto de autonomía para Galicia e segundo os termos sinalados na Constitución española e no propio Estatuto.</p>
    <p>En definitiva, a regulación dos procedementos administrativos obxecto desta norma realízase en diversa normativa sectorial; a presente orde limítase a habilitar a presentación electrónica das correspondentes solicitudes, mediante a súa incorporación á sede electrónica da Xunta de Galicia, co obxecto de que os usuarios poidan relacionarse coa Administración con medios electrónicos.</p>
    <p>Así pois, en cumprimento da normativa citada, o procedemento estará dispoñible telematicamente, o que contribuirá a seguir afondando no impulso dunhas relacións máis áxiles, simples e fluídas entre a Xunta de Galicia e a cidadanía.</p>
    <p>En consecuencia, no exercicio das facultades que me confire o artigo 34 da Lei 1/1983, do 22 de febreiro, de normas reguladoras da Xunta e da súa Presidencia,</p>
    <h2>DISPOÑO:</h2>
    <p class="dog-seccion">Sección 1ª. Disposicións xerais</p>
    <p>Artigo 1. Obxecto</p>
    <p>1. A presente orde ten por obxecto adaptar e habilitar a presentación electrónica de solicitudes do procedemento administrativo de prazo aberto dirixido ás fundacións, cuxo protectorado é exercido pola Consellería de Medio Ambiente, Territorio e Vivenda da Xunta de Galicia, código de procedemento MT001A.</p>
    <p>2. Así mesmo, para o devandito procedemento suprímese a exixencia da documentación que de acordo coa lexislación vixente non se pode exixir para a súa tramitación ou á cal a Administración galega pode acceder directamente mediante a plataforma de interoperabilidade administrativa.</p>
    <p>3. O dito procedemento habilitaranse na sede electrónica da Xunta de Galicia no enderezo https://sede.xunta.gal e figurarán na Guía de procedementos e servizos regulada pola Orde do 12 de xaneiro de 2012.</p>
    <p>Inscrición no Rexistro de Fundacións de Interese Galego protectorado da Consellería de Medio Ambiente, Territorio e Vivenda.</p>
    <p>4. A regulación do dito procedemento queda circunscrita ao ámbito competencial desta consellería e ao desenvolvemento da súa tramitación na Comunidade Autónoma de Galicia e a súa habilitación na sede electrónica da Xunta de Galicia, estando prevista na normativa, estatal básica e autonómica que se detalla de seguido:</p>
    <p>– Lei 12/2006, do 1 de decembro, de fundacións de interese galego (DOG núm. 242, do 19 de decembro).</p>
    <p>– Lei 16/2010, do 17 de decembro, de organización e funcionamento da Administración xeral e do sector público autonómico de Galicia (DOG núm. 251, do 31 de decembro).</p>
    <p>– Lei 50/2002, de 26 de decembro, de fundacións (BOE núm. 310, do 27 de decembro).</p>
    <p>– Decreto 14/2009, do 21 de xaneiro, polo que se aproba o regulamento de fundacións de interese galego (DOG núm. 22, do 2 de febreiro).</p>
    <p>– Decreto 15/2009, do 21 de xaneiro, polo que se aproba o regulamento do rexistro de fundacións de interese galego (DOG núm. 22, do 2 de febreiro).</p>
    <p>– Lei 49/2002, do 23 de decembro, de réxime fiscal das entidades sen fins lucrativos e dos incentivos fiscais ao mecenado (BOE núm. 307, do 24 de decembro).</p>
    <p>– Real decreto 1491/2011, do 24 de outubro, polo que se aproban as normas de adaptación do Plan xeral de contabilidade ás entidades sen fins lucrativos e o modelo de plan de actuación das entidades sen fins lucrativos (BOE núm. 283, do 24 de novembro).</p>
    <p>Artigo 2. Presentación de solicitudes</p>
    <p>1. De conformidade co artigo 14 da Lei 39/2015, do 1 de outubro, do procedemento administrativo común das administracións públicas, e no artigo 10 da Lei 4/2019, do 17 de xullo, de administración dixital de Galicia, as solicitudes presentaranse obrigatoriamente por medios electrónicos. No procedemento regulado nesta orde que se detalla a continuación, as solicitudes dos actos aos que se refiren os artigos 21 e 22 do Decreto 15/2009, do 21 de xaneiro, polo que se aproba o Regulamento do Rexistro de Fundacións de Interese Galego, presentaranse obrigatoriamente por medios electrónicos a través do formulario normalizado que figura no anexo I a esta orde, dispoñible na sede electrónica da Xunta de Galicia, https://sede.xunta.gal</p>
    <p>– Inscrición no Rexistro de Fundacións de Interese Galego protectorado da Consellería de Medio Ambiente, Territorio e Vivenda.</p>
    <p>2. Se algunha das persoas interesadas obrigadas á presentación electrónica, presenta a súa solicitude presencialmente, requiriráselle para que a emende a través da súa presentación electrónica. Para estes efectos, considerarase como data de presentación da solicitude aquela na que fose realizada a emenda.</p>
    <p>Para a presentación das solicitudes poderá empregarse calquera dos mecanismos de identificación e sinatura admitidos pola sede electrónica da Xunta de Galicia, incluído o sistema de usuario e clave Chave365 (https://sede.xunta.gal/chave365).</p>
    <p>Artigo 3. Documentación</p>
    <p>1. A documentación complementaria, que figura no anexo de solicitude do procedemento, poderá presentarse electronicamente utilizando calquera procedemento de copia dixitalizada do documento orixinal. Neste caso, as copias dixitalizadas presentadas garantirán a fidelidade co orixinal baixo a responsabilidade da persoa solicitante ou representante.</p>
    <p>En todas as solicitudes de inscrición e de expedición de certificacións rexistrais deberán presentar:</p>
    <p>– Xustificante de pagamento da taxa correspondente.</p>
    <p>E segundo o tipo de solicitude, a seguinte documentación:</p>
    <p>– Copia autorizada da escritura pública.</p>
    <p>– Certificación/acta do acordo adoptado polo padroado (expedida polo/a secretario/a co visto e prace do/da presidente/a).</p>
    <p>– Documento acreditativo da designación e aceptación do cargo de membro do padroado.</p>
    <p>– Escritura pública/documento privado con sinatura lexitimada por persoa que dea fe pública no caso de cese por renuncia.</p>
    <p>– Resolución xudicial ou administrativa.</p>
    <p>– Plan de actuación.</p>
    <p>– Documentación contable: Balance; Memoria; Conta de resultados.</p>
    <p>– Libros para legalizar: actas; contas; diario.</p>
    <p>– Acreditación da representación legal da Fundación con copia da escritura notarial da representación.</p>
    <p>– Outro/s débense especificar.</p>
    <p>2. Non será necesario achegar os documentos que xa foran presentados anteriormente. Para estes efectos, a persoa interesada deberá indicar en que momento e ante que órgano administrativo presentou os citados documentos. Presumirase que esta consulta é autorizada polas persoas interesadas, salvo que conste no procedemento a súa oposición expresa.</p>
    <p>3. Nos supostos de imposibilidade material de obter o documento, o órgano competente poderá requirirlle á persoa interesada a súa presentación, ou, no seu defecto, a acreditación por outros medios dos requisitos aos que se refire o documento, con anterioridade á formulación da proposta de resolución.</p>
    <p>4. A documentación complementaria deberá presentarse electrónicamente. Se algunha das persoas interesadas presenta a documentación complementaria presencialmente, requiriráselle para que a emende a través da súa presentación electrónica. Para estes efectos, considerarase como data de presentación aquela na que fose realizada a emenda.</p>
    <p>5. Sempre que se realice a presentación de documentos separadamente da solicitude, a persoa interesada ou representante deberá mencionar o código e o órgano responsable do procedemento, o número de expediente e o número ou código único de rexistro.</p>
    <p>6. No caso de que algún dos documentos que vai presentar a persoa solicitante ou representante, de forma electrónica, supere os tamaños límites establecidos ou teña un formato non admitido pola sede electrónica, permitirase a presentación de forma presencial dentro dos prazos previstos. Para isto, e xunto co documento que se presenta, a persoa interesada deberá mencionar o código e o órgano responsable do procedemento, o número de expediente e o número ou código único de rexistro. Na sede electrónica da Xunta de Galicia publicarase a relación de formatos, protocolos e tamaño máximo admitido da documentación complementaria para cada procedemento.</p>
    <p>Artigo 4. Comprobación de datos</p>
    <p>1. Para a tramitación dos procedementos previstos na presente orde, consultaranse automaticamente os datos incluídos nos seguintes documentos elaborados polas administracións públicas:</p>
    <p>a) DNI/NIE da persoa solicitante.</p>
    <p>b) NIF da entidade representante.</p>
    <p>c) DNI/NIE da persoa representante.</p>
    <p>2. No caso de que as persoas interesadas se opoñan a esta consulta, deberán indicalo no recadro correspondente habilitado no formulario de inicio e achegar os documentos.</p>
    <p>3. Excepcionalmente, no caso de que algunha circunstancia imposibilite a obtención dos citados datos, poderase solicitar ás persoas interesadas a presentación dos documentos correspondentes.</p>
    <p>Artigo 5. Trámites administrativos posteriores á presentación de solicitudes</p>
    <p>A sede electrónica da Xunta de Galicia permite ás persoas interesadas realizar trámites electrónicos, con posterioridade ao inicio do expediente, accedendo á Carpeta cidadá da persoa interesada.</p>
    <p>Artigo 6. Notificacións</p>
    <p>1. As notificacións de resolucións e actos administrativos practicaranse só por medios electrónicos, nos termos previstos na normativa reguladora do procedemento administrativo común.</p>
    <p>2. As notificacións electrónicas realizaranse mediante o Sistema de Notificación Electrónica de Galicia-Notifica.gal dispoñible a través da sede electrónica da Xunta de Galicia (https://sede.xunta.gal). Este sistema remitirá ás persoas interesadas avisos da posta a disposición das notificacións á conta de correo e/ou teléfono móbil que consten na solicitude. Estes avisos non terán, en ningún caso, efectos de notificación practicada e a súa falta non impedirá que a notificación sexa considerada plenamente válida.</p>
    <p>3. As persoas interesadas deberán optar, en todo caso, pola notificación por medios electrónicos, sen que sexa válida, nin produza efectos no procedemento, unha opción diferente, para o que deberán crear e manter a súa dirección electrónica habilitada única a través de Notifica.gal, de conformidade co artigo 47 da Lei 4/2019, do 17 de xullo, de administración dixital de Galicia.</p>
    <p>4. De conformidade co artigo 45.2 da Lei 4/2019, do 17 de xullo, de administración dixital de Galicia, as notificacións electrónicas que se realicen polos órganos e entidades do sector público autonómico de Galicia practicaranse mediante comparecencia na sede electrónica da Xunta de Galicia e a través do sistema de notificacións electrónicas de Galicia, dirección electrónica habilitada única. As notificacións por medios electrónicos entenderanse practicadas no momento no que se produza o acceso ao seu contido. Entenderase rexeitada cando transcorresen dez días naturais desde a posta a disposición da notificación sen que se acceda ao seu contido.</p>
    <p>5. Se o envío da notificación electrónica non fose posible por problemas técnicos, a Administración xeral e do sector público autonómico practicará a notificación polos medios previstos na normativa reguladora do procedemento administrativo común.</p>
    <p>Artigo 7. Información do estado de tramitación</p>
    <p>A información personalizada sobre o estado de tramitación dos procedementos, a relación dos actos de trámite realizados, a indicación do seu contido, así como a data na que foron ditados, estarán á disposición na carpeta cidadá, con independencia da canle de presentación de solicitudes.</p>
    <p>Artigo 8. Resolución e silencio administrativo</p>
    <p>1. De conformidade co artigo 49 da Lei 12/2006, do 1 de decembro, de fundacións de interese galego, as autorizacións que, de acordo coa presente lei, corresponda efectuar ao protectorado se entenderán concedidas se non se recibira resolución expresa no prazo dun mes, a contar desde a presentación da solicitude.</p>
    <p>2. Os prazos empezarán a computarse o día en que a solicitude teña entrada na sede electrónica da Xunta de Galicia, https://sede.xunta.gal. Transcorridos os prazos citados sen notificación da resolución, poderá entenderse estimada a solicitude de inscrición correspondente, de conformidade co establecido no artigo 28 do Decreto 15/2009, do 21 de xaneiro, polo que se aproba o Regulamento do Rexistro de Fundacións de Interese Galego.</p>
    <p>Artigo 9. Taxas</p>
    <p>A inscrición dos actos efectuarase mediante a presentación da solicitude, acompañada da documentación correspondente aos actos suxeitos á inscrición contemplados no artigo 20 do Regulamento do Rexistro de Fundacións de Interese Galego e do xustificante do abono da taxa correspondente conforme ao previsto na Lei 6/2003, do 9 de decembro, de taxas, prezos e exaccións reguladoras da Comunidade Autónoma de Galicia. As taxas están dispoñibles na páxina da Atriga:</p>
    <p>http://www.atriga.gal/documents/16561/30785634/Tarifas-vigentes-2021-es.pdf/964bfa58-7405-4a02-9738-85f6448a2e45</p>
    <p>Consellería de: Medio Ambiente, Territorio e Vivenda Código 15.</p>
    <p>Servizo de: Secretaría Código 01.</p>
    <p>Códigos específicos para Fundacións: 30.46.00 Actuacións en materia de fundacións.</p>
    <p>30.46.01 Inscrición inicial no Rexistro de Fundacións.</p>
    <p>30.46.02 Inscrición de modificación de estatutos.</p>
    <p>30.46.03 Inscrición de modificación do órgano de goberno (ceses, nomeamentos, substitucións, aceptacións).</p>
    <p>30.46.04 Inscrición de delegacións de facultades, revogacións e apoderamentos.</p>
    <p>30.46.05 Inscrición de fusión, escisión e extinción.</p>
    <p>30.46.06 Inscrición do alleamento, o gravame e o aluguer de bens.</p>
    <p>30.46.07 Inscrición de accións de responsabilidade contra os membros do órgano de goberno.</p>
    <p>30.46.09 Inscrición de intervencións temporais.</p>
    <p>30.46.10 Outros actos sometidos a inscrición.</p>
    <p>30.46.11 Obtención de informacións ou certificacións do Rexistro.</p>
    <p>– Primeiro folio.</p>
    <p>– Seguintes folios (por unidade).</p>
    <p>30.46.12 Expedición de listados de entidades inscritas.</p>
    <p>– Primeiro folio.</p>
    <p>– Seguintes folios (por unidade).</p>
    <p>30.46.13 Anotacións de calquera clase nos expedientes ou subministración de datos non incluídos nos apartados anteriores.</p>
    <p>30.46.14 Expedición de copia de estatutos.</p>
    <p>30.46.15 Dilixenciado de libros (actas, diario, contas, etc).</p>
    <p>Disposición adicional primeira. Actualización dos modelos normalizados</p>
    <p>Os modelos normalizados aplicables na tramitación do procedemento regulado na presente disposición poderán ser actualizados co obxecto de mantelos adaptados á normativa vixente. Para estes efectos, será suficiente a publicación destes modelos adaptados ou actualizados na sede electrónica da Xunta de Galicia, onde estarán permanentemente accesibles para todas as persoas interesadas, sen que sexa necesaria a súa publicación no Diario Oficial de Galicia.</p>
    <p>Disposición derradeira única. Entrada en vigor</p>
    <p>Esta orde entrará en vigor aos vinte (20) días naturais da súa publicación no Diario Oficial de Galicia.</p>
    <p>Santiago de Compostela, 4 de marzo de 2021</p>
    <footer><p>Ángeles Vázquez Mejuto<br>Conselleira de Medio Ambiente Territorio e Vivenda</p></footer>

