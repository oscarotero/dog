---
date: '2021-03-01'
id: G0597-190221-0002
page: 12475
number: 40
agency: Consellería de Facenda e Administración Pública
section: IV. Oposicións e concursos.
title: >-
  ORDE do 19 de febreiro de 2021 pola que se convoca o proceso para seleccionar
  o/a presidente/a do Tribunal Administrativo de Contratación Pública da
  Comunidade Autónoma de Galicia.
range: Orde
url: >-
  https://www.xunta.gal/dog/Publicados/2021/20210301/AnuncioG0597-190221-0002_gl.html
---
<p>O Tribunal Administrativo de Contratación Pública da Comunidade Autónoma de Galicia, tal como se dispón na Lei 14/2013, do 26 de decembro, de racionalización do sector público autonómico (modificada pola Lei 1/2015, do 1 de abril, de garantía da calidade dos servizos públicos e da boa administración, e pola Lei 4/2021, do 28 de xaneiro, de medidas fiscais e administrativas), é un órgano administrativo colexiado e especializado, adscrito á consellería competente en materia de facenda, e con independencia funcional no exercicio das súas competencias. Polo que respecta á súa composición, está dotado, como mínimo, dunha presidencia e dous vogais. Mediante Acordo do Consello da Xunta de Galicia, na súa reunión do 26 de outubro de 2017, aprobouse a súa composición e quedou constituído o dito órgano por un/unha presidente/a e dous vogais. A designación do/da presidente/a realizarase mediante acordo do Consello da Xunta de Galicia, por proposta da consellería competente en materia de facenda. </p>
    <p>De acordo coa disposición adicional quinta do Decreto 130/2020, do 17 de setembro, polo que se fixa a estrutura orgánica das vicepresidencias e das consellerías da Xunta de Galicia, o rango orgánico da Presidencia do Tribunal Administrativo de Contratación Pública da Comunidade Autónoma de Galicia é o equivalente ao de dirección xeral.</p>
    <p>En aplicación do establecido no artigo 35.quater.1 da Lei 14/2013, do 26 de decembro, na redacción dada pola Lei 4/2021, do 28 de xaneiro, debe procederse á renovación parcial do tribunal, sen necesidade de sorteo, tendo en conta que o seu presidente presentou escrito en que se acollía voluntariamente á expiración do seu mandato.</p>
    <p>De conformidade co establecido no capítulo II do título II da Lei 14/2013, do 26 de decembro, de racionalización do sector público autonómico, esta consellería acorda publicar a convocatoria que servirá de base para elaborar a proposta que se someterá ao Consello da Xunta de Galicia para o nomeamento do/da presidente/a do Tribunal Administrativo de Contratación Pública da Comunidade Autónoma de Galicia, consonte as seguintes bases:</p>
    <p>Primeira</p>
    <p>O posto de presidente/a poderá ser solicitado por funcionarios/as de carreira que conten co título de licenciado/a ou grao en Dereito, e que reúnan os demais requisitos establecidos no artigo 35 ter da Lei 14/2013, do 26 de decembro, de racionalización do sector público autonómico. Valoraranse, así mesmo, os méritos recollidos no citado artigo.</p>
    <p>Segunda</p>
    <p>As solicitudes para participar nesta convocatoria dirixiranse á Consellería de Facenda e Administración Pública e presentaranse no Rexistro Xeral da Xunta de Galicia (Edificio Administrativo de San Caetano, 15781 Santiago de Compostela) ou ben utilizando os medios establecidos no artigo 16.4 da Lei 39/2015, do 1 de outubro, do procedemento administrativo común das administracións públicas, no prazo de 15 días hábiles contados a partir do seguinte ao da publicación da convocatoria no <em>Diario Oficial de Galicia</em>, conforme o modelo que se inclúe como anexo.</p>
    <p>Terceira</p>
    <p>As persoas interesadas incluirán xunto coa súa solicitude a seguinte documentación:</p>
    <p>a) Certificado emitido pola Administración de pertenza que acredite a condición de funcionario/a de carreira. </p>
    <p>b) Curriculum vitae en que consten títulos académicos, anos de servizo, postos de traballo desempeñados nas administracións públicas, estudos e cursos realizados e outros méritos que se considere oportuno pór de manifesto, e farán constar as características do posto que viñesen desempeñando e o seu nivel. A este curriculum vitae xuntaranse, debidamente acreditados (mediante certificación ou copia compulsada dos documentos acreditativos), os méritos alegados. Os méritos alegados e non probados segundo se indica non se terán en conta.</p>
    <p>Cuarta</p>
    <p>O nomeamento previsto nesta convocatoria, de acordo co establecido no artigo 35 ter da Lei 14/2013, do 26 de decembro, correspóndelle ao Consello da Xunta de Galicia, por proposta da Consellería de Facenda e Administración Pública. </p>
    <p>A persoa designada terá carácter independente e inamovible e non poderá ser removida do seu posto agás polas causas establecidas no artigo 35 quater da Lei 14/2013, do 26 de decembro. A duración do nomeamento efectuado, de conformidade co dito artigo, será de seis anos.</p>
    <p>O prazo de toma de posesión será non superior a 7 días hábiles, contados a partir do seguinte ao da publicación do nomeamento no <em>Diario Oficial de Galicia</em>.</p>
    <p>Quinta</p>
    <p>O/a funcionario/a público/a en servizo activo deberá xuntar, se é elixido/a e presta os seus servizos fóra da Consellería de Facenda e Administración Pública, certificado do servizo ou unidade de persoal onde estea destinado/a, en que se especifique o grao persoal consolidado e a data de consolidación, o nivel do posto de traballo que estivese desempeñando e o tempo de servizos efectivos recoñecido para o cómputo de trienios. </p>
    <p>Sexta</p>
    <p>Contra esta orde, que pon fin á vía administrativa, as persoas interesadas poderán interpor recurso potestativo de reposición ante o mesmo órgano que a ditou, no prazo dun mes, contado a partir do día seguinte ao da súa publicación no <em>Diario Oficial de Galicia</em>, de conformidade co establecido na Lei 39/2015, do 1 de outubro, do procedemento administrativo común das administracións públicas, ou poderán impugnala directamente, ante o xulgado do contencioso-administrativo competente, no prazo de dous meses, contados desde a mesma data, segundo a Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 19 de febreiro de 2021</p>
    <footer><p>Valeriano Martínez García<br>Conselleiro de Facenda e Administración Pública</p></footer>
    <h2>ANEXO</h2>
    <p>MODELO DE SOLICITUDE</p>
    <p>DATOS PERSOAIS:</p>
    <table>
     <tbody>
      <tr>
       <td colspan="2">Primeiro apelido:</td>
       <td colspan="2">Segundo apelido:</td>
       <td colspan="2">Nome:</td>
      </tr>
      <tr>
       <td>DNI:</td>
       <td>Data de nacemento:</td>
       <td colspan="2">Corpo ou escala a que pertence:</td>
       <td>Grupo:</td>
       <td>NRP:</td>
      </tr>
      <tr>
       <td colspan="2">Enderezo; rúa e nº:</td>
       <td>Localidade:</td>
       <td colspan="2">Provincia:</td>
       <td>Teléfono:</td>
      </tr>
      <tr>
       <td colspan="6">DESTINO ACTUAL:</td>
      </tr>
      <tr>
       <td colspan="2">Administración:</td>
       <td colspan="2">Dependencia:</td>
       <td colspan="2">Localidade:</td>
      </tr>
     </tbody>
    </table>
    <p>SOLICITO: ser admitido/a na convocatoria para a cobertura do posto de presidente/a do Tribunal Administrativo de Contratación Pública da Comunidade Autónoma de Galicia, ao considerar que reúno os requisitos exixidos.</p>
    <p>Documentación que presenta:</p>
    <p>– Certificado emitido pola Administración de pertenza que acredita a condición de funcionario/a de carreira.</p>
    <p>– Curriculum vitae a que se xuntan, debidamente acreditados, os méritos alegados.</p>
    <p>___________________________, ____ de _________________ de 2021</p>
    <p>(Sinatura)</p>
    <p>Conselleiro de Facenda e Administración Pública<br>Edificio Administrativo de San Caetano, s/n<br>Santiago de Compostela</p>

