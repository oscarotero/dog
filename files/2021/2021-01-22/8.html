---
date: '2021-01-22'
id: G0599-140121-0001
page: 3948
number: 14
agency: Consellería de Emprego e Igualdade
section: III. Outras disposicións.
title: >-
  ORDE do 30 de decembro de 2020 pola que se modifica parcialmente a Orde do 17
  de novembro de 2020 pola que se establecen as bases reguladoras e se procede á
  convocatoria de subvencións para a concesión directa de bolsas e axudas para
  persoas traballadoras desempregadas que participen en accións formativas de
  formación profesional para o emprego correspondentes aos exercicios 2020 e
  2021 (código de procedemento TR301V).
range: Orde
url: >-
  https://www.xunta.gal/dog/Publicados/2021/20210122/AnuncioG0599-140121-0001_gl.html
---
<p>A Lei 30/2015, do 9 de setembro (BOE núm. 217, do 10 de setembro), pola que se regula o Sistema de formación profesional para o emprego no ámbito laboral, recolle a planificación e o financiamento do Sistema de formación profesional para o emprego no ámbito laboral, a programación e execución das accións formativas, o control, o seguimento e o réxime sancionador, así como o sistema de información, a avaliación, a calidade e a gobernanza do sistema. </p>
    <p>O Real decreto 694/2017, do 3 de xullo (BOE núm. 159, do 5 de xullo), polo que se desenvolve a Lei 30/2015, do 9 de setembro, pola que se regula o Sistema de formación profesional para o emprego no ámbito laboral, amplía este marco normativo e regula no seu artigo 25 as axudas e bolsas que poden percibir as persoas traballadoras desempregadas que participen nas accións formativas.</p>
    <p>A Orde TMS/368/2019, do 28 de marzo (BOE núm. 78, do 1 de abril), pola que se desenvolve o Real decreto 694/2017, do 3 de xullo, polo que se desenvolve a Lei 30/2015, do 9 de setembro, pola que se regula o Sistema de formación profesional para o emprego no ámbito laboral, en relación coa oferta formativa das administracións competentes e o seu financiamento, e se establecen as bases reguladoras para a concesión de subvencións públicas destinadas ao seu financiamento, regula no seu capítulo IV as diferentes tipoloxías de bolsas e axudas.</p>
    <p>Neste senso, o artigo 23.2 da citada orde ministerial dispón que as administracións públicas competentes establecerán nos seus respectivos ámbitos as contías, os prazos de solicitude e a concesión das bolsas e axudas previstas, e no seu anexo II determina as súas contías máximas.</p>
    <p>A Orde do 17 de novembro de 2020 (DOG núm. 235, do 20 de novembro), estableceu as bases reguladoras e procedeu á convocatoria de subvencións para a concesión directa de bolsas e axudas no ámbito territorial da Comunidade Autónoma de Galicia para persoas traballadoras desempregadas que participen en accións formativas de formación profesional para o emprego correspondentes aos exercicios 2020 e 2021 (código de procedemento TR301V).</p>
    <p>Posteriormente, a publicación da Orde TES/1109/2020, do 25 de novembro (BOE núm 311, do 27 de novembro), modificou a Orde TMS/368/2019, do 28 de marzo, pola que se desenvolve o Real decreto 694/2017, do 3 de xullo, polo que se desenvolve a Lei 30/2015, do 9 de setembro, pola que se regula o Sistema de formación profesional para o emprego no ámbito laboral.</p>
    <p>A Orde TES/1109/2020, dada a diversidade da casuística derivada da xestión das iniciativas de formación profesional para o emprego, modifica a Orde TMS/368/2019, entre outras cuestións, no relativo á determinación polas administracións competentes da axuda que percibirán as persoas traballadoras desempregadas pola utilización de transporte público interurbano para asistir ás actividades formativas.</p>
    <p>Con este criterio, no punto un do seu artigo único, a Orde TES/1109/2020 modifica o segundo parágrafo do artigo 21.1 da Orde TMS/368/2019, que queda redactado do seguinte xeito:</p>
    <p>«Os traballadores desempregados que utilicen a rede de transportes públicos urbanos para asistir á formación poderán ter dereito a percibir unha axuda, cuxo importe máximo se establece no anexo II. No caso de que sexa preciso utilizar outro transporte público para o desprazamento, a Administración pública competente para o aboamento da axuda determinará o modo de acceso, a sua contía e sistema de xustificación». </p>
    <p>Consecuentemente con todo o anteriormente exposto, no exercicio das facultades que me confire o artigo 34 da Lei 1/1983, do 22 de febreiro (DOG núm. 23, do 21 de marzo), reguladora da Xunta e do seu presidente,</p>
    <h2>DISPOÑO:</h2>
    <p>Modificación da Orde do 17 de novembro de 2020 pola que se establecen as bases reguladoras e se procede á convocatoria de subvencións para a concesión directa de bolsas e axudas para persoas traballadoras desempregadas que participen en accións formativas de formación profesional para o emprego correspondentes aos exercicios 2020 e 2021 (código de procedemento TR301V).</p>
    <p>Artigo 1. Modificación do punto 1 do artigo 6, sobre axudas de transporte, das bases reguladoras</p>
    <p>O artigo 6.1 queda redactado do seguinte xeito:</p>
    <p>Artigo 6. Axudas de transporte </p>
    <p>1. As persoas traballadoras desempregadas que asistan ás accións de formación ás cales se refire esta orde terán dereito a unha axuda de transporte público, que variará segundo o seu carácter urbano ou interurbano:</p>
    <p>a) Axuda de transporte público urbano: o alumnado que utilice a rede de transporte público urbano para asistir á formación terá dereito a percibir unha axuda de 1,5 € por día de asistencia.</p>
    <p>b) Axuda de transporte público interurbano: o alumnado cuxo enderezo de intermediación laboral estea localizado nun concello distinto a aquel en que teña lugar a acción formativa e deba empregar o transporte público interurbano para asistir á acción formativa terá dereito a percibir unha axuda de 7 € por día de asistencia.</p>
    <p>Serán subvencionables as solicitudes de axudas de transporte público interurbano que correspondan a cursos iniciados a partir do día 28 de novembro de 2020 incluido, data de entrada en vigor da Orde TES/1109/2020.</p>
    <p>Para teren dereito á súa percepción deberán presentar unha declaración responsable, incluída no anexo I, en que se explicite a liña ou as liñas de transporte público, urbano e/ou interurbano, que precisen utilizar para asistir á acción formativa.</p>
    <p>Disposición adicional primeira. Anexo I</p>
    <p>Modifícase o anexo I, relativo ao modelo de solicitude, para os efectos de que as persoas interesadas poidan solicitar a axuda por transporte público interurbano, de ser o caso.</p>
    <p>Disposición derradeira única. Entrada en vigor</p>
    <p>Esta orde entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 30 de decembro de 2020</p>
    <footer><p>María Jesús Lorenzana Somoza<br>Conselleira de Emprego e Igualdade</p></footer>

